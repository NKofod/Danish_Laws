Nr BTL 63 Betænkning over Forslag til lov om ændring af lov om forsikringsvirksomhed  

 og lov om tilsyn med firmapensionskasser   

 Nr L 63 1992-93, 1. samling Afgivet af Erhvervsudvalget Afgivet: 19921211 Udvalget har behandlet lovforslaget i nogle møder og har herunder stillet et spørgsmål til industriministeren, som denne har besvaret skriftligt.
Nogle af udvalgets spørgsmål til industriministeren og dennes svar herpå  

 er optrykt som bilag til betænkningen.
Herudover er nogle af Boligudvalgets  

 spørgsmål vedrørende L 77 til boligministeren og dennes svar på spørgsmålene  

 optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra Assurandør-Societetet og Dansk Aktuarforening.
 Der er af et flertal og et mindretal stillet ændringsforslag, hvorom  

 henvises til de ledsagende bemærkninger.
Herefter indstiller et mindretal (Venstres, Det Konservative  

 Folkepartis, Centrum-Demokraternes og Kristeligt Folkepartis medlemmer af  

 udvalget) lovforslaget til vedtagelse uændret , idet mindretallet  

 ønsker at tilkendegive, at lovforslaget hovedsagelig har til hensigt at  

 indføre reglerne foreslået af Industriministerens Selskabsretspanel,  

 Koktvedgaardredegørelsen samt en hel eller delvis implementering af 3.  

 livforsikringsdirektiv og Rådets direktiv om forsikringsselskabers  

 årsregnskaber og konsoliderede regnskaber.
På denne baggrund finder  

 mindretallet, at spørgsmålet om offentlige repræsentanter bør behandles i  

 foråret 1993, efter at der selvstændigt er sket en samlet vurdering af de  

 offentlige repræsentanters rolle.
 Et andet mindretal (Socialdemokratiets medlemmer af udvalget)  

 indstiller lovforslaget til vedtagelse med det under nr. 1 stillede  

 ændringsforslag.
Ved 1. behandling fremhævede mindretallet, at en ophævelse af  

 forhåndsgodkendelserne måtte ses i sammenhæng med ikke blot større åbenhed og  

 gennemsigtighed på markedet, men også med en øget konkurrence.
Mindretallet  

 fremhævede tillige, at det i denne forbindelse var påkrævet, at det blev  

 muligt at flytte pensions- og livsforsikringsordninger fra eet selskab til et  

 andet eller til et pengeinstitut, uden at det koster mere end et rent  

 ekspeditionsgebyr.
 Mindretallet var opmærksom på, at en del af det nuværende flyttegebyr på 7  

 pct. kunne begrundes af livs- og pensionsforsikringsselskabernes nuværende  

 måde at fordele start- og administrationsomkostninger på, men understregede,  

 at hvis disse omkostninger blev spredt mere ligeligt over samtlige  

 indbetalingsår, ville noget af argumentet for de 7 pct. forsvinde.
 Mindretallet var tillige opmærksom på, at andre dele af flyttegebyret kan  

 retfærdiggøres ved den måde, hvorpå branchen har vedtaget over ordningernes  

 løbetid at udjævne svingninger i markedsrenten, men fandt, at der bør kunne  

 findes metoder til udjævning af rentesvingningerne, som virker mindre  

 konkurrencebegrænsende.
Mindretallet har noteret, at man i Norge har ændret systemet, og finder,  

 at man bør undersøge, hvorledes dette fungerer, og hvad konsekvenserne er.  

 Mindretallet har ligeledes noteret, at man i andre lande har bonussystemer,  

 som indebærer, at forsikringstagere ved udløb får en udløbsbonus, men hvis de  

 går i utide, får de ikke denne bonus.
Det bør undersøges nærmere, hvordan man  

 gør i andre lande.
 Mindretallet har med tilfredshed bemærket, at Finanstilsynet som et led i  

 den midlertidige godkendelse af de nye flyttegebyrer har besluttet, at  

 forsikringsselskaberne i et samarbejde med Finanstilsynet inden den 1. januar  

 1994 skal udforme rammer for omkostningssystemer, hvori der vil være en bedre  

 sammenhæng mellem omkostningsbelastningen ved udtræden i utide og  

 forsikringens øvrige karakteristika.
 Mindretallet forventer derfor i dette arbejde at få belyst:
 1) Reglerne for flytning af pensionsopsparing i andre lande, herunder  

 flyttegebyrets højde, begrænsninger i, hvilke pensionsordninger der kan  

 flyttes mellem, og af flytningernes bonusvirkninger.
 2) Mulighederne for at etablere et system til udligning af  

 rentesvingninger, som hverken stavnsbinder forsikringstagerne eller muliggør  

 spekulation i udtræden på bekostning af de tilbageblevne forsikringstagere.
 3) Mulighederne for at fordele erhvervelses- og  

 administrationsomkostninger på en måde, som ikke i sig selv fordyrer  

 flytninger fra eet selskab til et andet.
 Et tredje mindretal (Socialistisk Folkepartis medlemmer af  

 udvalget) indstiller lovforslaget til vedtagelse med de under nr. 1 og  

 2 stillede ændringsforslag.
 Et fjerde mindretal (Fremskridtspartiets medlem af udvalget)  

 indstiller lovforslaget til vedtagelse med det under nr. 2 stillede  

 ændringsforslag.
 Et femte mindretal (Det Radikale Venstres medlem af udvalget)  

 indstiller lovforslaget til vedtagelse med det under nr. 1 stillede  

 ændringsforslag.
Ændringsforslag Til § 1Af et flertal (S, SF og RV):
 1) Nr. 71 affattes således:
 »71. § 83 affattes således:
»§ 83. I livs- og pensionsforsikringsselskaber udnævner  

 industriministeren et medlem af bestyrelsen.«» Af et mindretal (SF og FP):
 2) I det under nr. 167 foreslåede § 240 c, stk. 2 ,  

 indsættes efter nr. 8 som nyt nummer:
 »9) til Folketingets stående udvalg,».
 Nr. 9-11 bliver herefter nr. 10-12.
Bemærkninger Til nr. 1 Ligesom pengeinstitutterne arbejder livs- og  

 pensionsforsikringsselskaberne med betroede midler.
Derfor bør de også have  

 ministerudpegede medlemmer af deres bestyrelser.
De ministerudpegede bestyrelsesmedlemmers stemmer skal have samme vægt som  

 de øvrige bestyrelsesmedlemmers, om end der skal ses bort fra dem i tilfælde,  

 hvor de ellers var blevet udslagsgivende.
I modsat fald kunne indsættelsen af  

 et ministerudpeget bestyrelsesmedlem forrykke en forhandlet balance imellem  

 arbejdsgiver- og arbejdstagerrepræsentanter i bestyrelsen for en virksomhed,  

 som forvalter en pensionsordning, der er resultat af en kollektiv  

 overenskomst.
 Er der set bort fra et ministerudpeget bestyrelsesmedlems stemme, fordi  

 den ellers var blevet udslagsgivende, skal det noteres i  

 bestyrelsesprotokollen og oplyses i beretningen til den førstkommende  

 generalforsamling.
Til nr. 2 Det er aldeles urimeligt, at Folketingets udvalg fratages  

 muligheden for at få konkrete oplysninger om finansielle virksomheders  

 forhold.
Som det fremgår af de optrykte bilag, kunne EF-kravene godt have  

 været implementeret i dansk lov, uden at dette afskar folketingsudvalg fra at  

 få de nødvendige oplysninger.
Det var derfor ikke i overensstemmelse med  

 sandheden, da regeringen med henvisning til EF-direktivet var nødt til at  

 indføre tavshedsbestemmelserne i de enkelte særlove.
Det er dette forhold,  

 der afskærer udvalgene fra oplysninger, der fremgår direkte af Rådets  

 mødeprotokol.
Dette fremgår klart af svaret på spørgsmål 4 fra  

 industriministeren, som er optrykt som bilag.
Set i lyset af de mange finansskandaler er det dybt kritisabelt, at der er  

 indført tavshedsbestemmelser, som i praksis lukker for alle oplysninger.
Hvis  

 ikke ændringsforslaget vedtages, vil danske folketingsudvalg have ringere  

 muligheder for at få nødvendige oplysninger end parlamentsudvalg i andre  

 EF-lande.
Vibeke Storm Rasmussen (S) Ole Vagn Christensen (S) Sonja Mikkelsen (S)  

 Erling Olsen (S) Trøjborg (S) fmd.
Løvig Simonsen (S) Tommy Dinesen (SF)  

 Rahbæk Møller (SF) Sonja Albrink (CD) Flemming Hansen (KF) nfmd.
Kai  

 Dige Bach (KF) Svend Heiselberg (V) Pia Larsen (V) Helge Sander (V) Annette  

 Just (FP) Lone Dybkjær (RV) Lysholm Christensen (KRF) Bilag 1 Nogle af udvalgets spørgsmål til industriministeren og dennes besvarelse  

 heraf Spørgsmål nr. 2:
»Ministeren anmodes om at oplyse, hvorvidt 2. samordningsdirektiv  

 kunne have været gennemført i dansk lovgivning, uden at f.eks.  

 tavshedspligtbestemmelsen var gennemført i de forskellige særlove  

 (realkreditloven, bank- og sparekasseloven m.fl.).« Svar:
Indledningsvis skal jeg oplyse, at 2. banksamordningsdirektiv, som  

 spørgsmålet formentlig sigter til, alene har betydning for bank- og  

 sparekasseloven og realkreditloven.
Men en bestemmelse svarende til 2.  

 banksamordningsdirektiv art. 16 er indsat i 3. skadesforsikringsdirektiv art.  

 16. Tavshedspligtsbestemmelsen i art. 16 i 3. skadesforsikringsdirektiv  

 gennemføres i nr. 167 i L 63.
 Gennemførelsen af 2. samordningsdirektiv i dansk lovgivning indebærer  

 naturligvis også en gennemførelse af direktivets tavshedspligtsbestemmelser i  

 art. 16.
Disse tavshedspligtsbestemmelser kunne også havde været gennemført i en  

 særlig lov om tavshedspligt, der i givet fald skulle gælde for de nævnte  

 finansielle institutter.
Jeg fandt imidlertid, at det var mest  

 hensigtsmæssigt at gennemføre bestemmelserne i bank- og sparekasseloven, hvor  

 der allerede var tavshedspligtsbestemmelser, der alligevel skulle ændres.
Vedrørende selve gennemførelsen i bank- og sparekasseloven af 2.  

 samordningsdirektivs tavhedspligtsbestemmelser kan jeg henvise til  

 bemærkningerne til bank- og sparekasselovens § 50a.
Det fremgår af disse  

 bemærkninger, at § 50a gennemfører tavshedspligtsbestemmelsen i art. 16 i 2.  

 samordningsdirektiv.
 Vedrørende tavshedspligtsbestemmelserne i realkreditloven kan jeg henvise  

 til boligministerens besvarelse af Boligudvalgets spørgsmål 23 af 8. december  

 1992 ad forslag til lov om ændring af realkreditlov og lov om  

 realkreditlignende lån og andelsboliglån m.v. (L 77).
 Spørgsmål nr. 3:
»Hvordan er, henholdsvis tænkes, den pågældende bestemmelse i 2.  

 samordningsdirektiv om tavshedspligt implemeneret i de øvrige EF-landes  

 lovgivning?» Svar:
Det er over for mig oplyst, at ud over Danmark er det alene Frankrig og  

 Grækenland, der har vedtaget den nødvendige lovgivning til gennemførelse af  

 2. bankharmoniseringsdirektiv.
Jeg er desværre ikke i besiddelse af de  

 pågældende nationale love, der bl.a. indeholder den nationale gengivelse af  

 tavshedsforskriften i direktivets artikel 16. De øvrige EF-lande er i færd  

 med den nationale lovgivningsprocedure i parlamenterne med henblik på at  

 kunne opfylde fristen for national gennemførelse af 2.  

 bankharmoniseringsdirektiv den 1. januar 1993.
 Jeg kan i øvrigt henvise til min besvarelse af 9. oktober 1992 af de af  

 udvalget i skrivelse af 16. juli 1992 stillede spørgsmål nr. 52 og 53 (alm.  

 del. - bilag 221).
 Spørgsmål 4:
»Kan ministeren bekræfte, at de i forbindelse med 2.  

 samordningsdirektiv nævnte »nationale parlamentsudvalg« også  

 omfatter Folketingets stående udvalg, således at der ikke stilles krav om, at  

 et udvalg for at være et »nationalt parlamentsudvalg« skal være  

 særligt nedsat?» Svar:
 Indledningsvis vil jeg fremhæve, at tavshedspligtsbestemmelsen i L 63  

 svarer til bestemmelsen i bank- og sparekasseloven.
 Ifølge 2. banksamordningsdirektiv, som spørgsmålet formentlig sigter til,  

 må fortrolige oplysninger kun udleveres til andre personer eller myndigheder  

 i de tilfælde, der eksplicit er fastsat i art. 16.
Hvis man læser art. 16 isoleret uden at medtage rådserklæringen, er der i  

 undtagelserne til den absolutte tavshedspligt ikke medtaget, at oplysninger  

 også kan videregives til nationale parlamentsudvalg.
Art. 16 indeholder  

 således ingen udtrykkelig undtagelsesbestemmelse om de nationale parlamenters  

 adgang til at få oplysninger omfattet af tavshedspligten.
Det er således kun i kraft af erklæringen i Rådets mødeprotokol, der  

 siger, at Kommissionen og Rådet erklærer, at direktivet ikke berører de  

 nationale parlamentsudvalgs ret til at stille forespørgsler i medlemsstaterne  

 for at indhente oplysninger i henhold til forfatningen om forhold omfattet af  

 tavshedspligten.
Denne erklæring kom ind på dansk foranledning.
 Det er på den baggrund i overensstemmelse med hensigten bag 2.  

 banksamordningsdirektiv, at alene parlamentsudvalg, der er nedsat i henhold  

 til det pågældende lands forfatning, kan få oplysninger om forhold omfattet  

 af tavshedspligten.
Bilag 2 Nogle af Boligudvalgets spørgsmål til boligministeren vedr.
L 77 og dennes  

 besvarelse heraf Spørgsmål 23:
Ministeren anmodes om at oplyse, hvorvidt 2. samordningsdirektiv kunne  

 have været gennemført i dansk lovgivning, uden at f.eks.  

 tavshedspligtsbestemmelsen var gennemført i de forskellige særlove  

 (realkreditloven, bank- og sparekasseloven m.fl.)? Svar:
 Gennemførelsen af 2. banksamordningsdirektiv i dansk lovgivning indebærer  

 naturligvis også en gennemførelse af direktivets tavshedspligtsbestemmelser i  

 artikel 16.
Disse tavshedspligtsbestemmelser kunne også have været gennemført i en  

 særlig lov om tavshedspligt, der i givet fald skulle gælde for de nævnte  

 finansielle institutter.
Jeg fandt imidlertid, at det var mest  

 hensigtsmæssigt at gennemføre bestemmelserne i realkreditloven, hvor der  

 allerede var tavshedspligtsbestemmelser, der alligevel skulle ændres.
 Vedrørende selve gennemførelsen i realkreditloven af 2.  

 samordningsdirektivs tavshedspligtsbestemmelser kan jeg henvise til  

 bemærkningerne til realkreditlovens § 98. Det fremgår af disse bemærkninger,  

 at § 98 gennemfører tavshedspligtsbestemmelsen i artikel 16 i 2.  

 samordningsdirektiv.
 Vedrørende tavshedspligtsbestemmelserne i bank- og sparekasseloven m.fl.  

 kan jeg henvise til industriministerens besvarelse af Folketingets  

 Erhvervsudvalgs spørgsmål 2 af 8. december 1992, ad forslag til lov om  

 ændring af lov om forsikringsvirksomhed og lov om tilsyn med  

 firmapensionskasser (L 63).
 Spørgsmål 27:
 Ministeren bedes i forlængelse af de afholdte samråd den 1. december 1992,  

 jf. alm.del - bilag 55, redegøre for, hvilken type oplysninger han ville  

 kunne give udvalget om de i samrådsspørgsmålene nævnte forhold i anonymiseret  

 form.
Afskærer det forhold, at et realkreditinstitut selv oplyser offentligheden  

 om forhold i instituttet, ministeren fra at give udvalget oplysninger, som  

 han ellers vil kunne have givet i anonymiseret form? Svar:
 Jeg kan oplyse, at det fremgår af realkreditlovens § 98, stk. 1, 2. pkt.,  

 at oplysninger, der er omfattet af tavshedspligten efter § 98, stk. 1, 1.  

 pkt., kan videregives i summarisk eller samlet form, når hverken det enkelte  

 realkreditinstitut eller dets låntagere kan identificeres.
 Det forhold, at et realkreditinstitut afgiver oplysninger til  

 offentligheden om instituttets forhold, ændrer ikke ved betingelserne for  

 ministerens adgang til at afgive oplysninger, således som disse fremgår af §  

 98, stk. 1, 2. pkt.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i nogle møder og har herunder haft industriministeren i samråd.
Udvalget har endvidere modtaget skriftlige svar fra industriministeren på  

 udvalgets spørgsmål.
Et af udvalgets spørgsmål til industriministeren og  

 dennes svar herpå er optrykt som bilag til tillægsbetænkningen.
 Udvalget har herudover modtaget skriftlige henvendelser fra  

 Assurandør-Societetet og Foreningen af Statsautoriserede Revisorer.  

 Henvendelsen fra Assurandør-Societetet er ligeledes optrykt som bilag til  

 tillægsbetænkningen.
 Der er af industriministeren og af nogle mindretal stillet  

 ændringsforslag, hvorom henvises til de ledsagende bemærkninger.
 På mødet i Erhvervsudvalget den 15. december 1992 blev det besluttet, at  

 det skulle overvejes, om der på nuværende tidspunkt med fordel kunne ske  

 stramninger af reglerne i forsikringsvirksomhedsloven, således at der skulle  

 være tilsyn med holdingselskaber, der i væsentligt omfang ejer virksomheder  

 under tilsyn.
Industriministeren har i den anledning oplyst over for udvalget, at  

 nærværende lovforslag indeholder en række skærpelser af regnskabsreglerne for  

 holdingselskaber, hvor et forsikringsselskab er en væsentlig del.
Disse  

 regler er i vidt omfang direktivfastsatte.
Disse skærpelser kommer ud over de  

 allerede vidtgående regler om holdingselskaber, der ejer virksomheder under  

 tilsyn, f.eks. forbud mod lån til holdingselskabet uden Finanstilsynets  

 tilladelse samt inspektionsadgang i holdingselskaber.
 En væsentlig ændring af lovforslaget vil let kunne bevirke, at man i  

 Danmark fastsætter regler, der vil vise sig at være enten i strid med 4. og  

 7. selskabsretsdirektiv eller være konkurrenceforvridende.
Efter således nøje at have overvejet spørgsmålet må det anbefales, at så  

 vigtige og teknisk vanskelige ændringer, som en ændring af de foreslåede  

 bestemmelser vil indebære, ikke egner sig til at blive fremsat, uden at disse  

 bliver meget grundigt overvejet.
Industriministeren finder det endvidere  

 vigtigt, at alle parter bliver hørt, inden der fastsættes indgribende nye  

 bestemmelser på dette område.
Det, at der muligvis bør lovgives videre på  

 dette område, kan ikke begrunde lovsjusk på dette vigtige område.
 Herefter indstiller et mindretal (Venstres, Det Konservative  

 Folkepartis, Centrum-Demokraternes og Kristeligt Folkepartis medlemmer af  

 udvalget) lovforslaget til vedtagelse med det under nr. 1 stillede  

 ændringsforslag.
 Et andet mindretal (Socialdemokratiets medlemmer af udvalget)  

 indstiller lovforslaget til vedtagelse med det under nr. 3 stillede  

 ændringsforslag.
 Et tredje mindretal (Socialistisk Folkepartis medlemmer af  

 udvalget) indstiller lovforslaget til vedtagelse med de under nr. 2 og  

 3 stillede ændringsforslag.
 Et fjerde mindretal (Fremskridtspartiets medlem af udvalget)  

 indstiller lovforslaget til vedtagelse, men vil stemme imod de under  

 nr. 1 og 3 stillede ændringsforslag og vil redegøre for sin stilling til det  

 under nr. 2 stillede ændringsforslag ved 3. behandling.
 Mindretallet ønsker at give udtryk for, at Fremskridtspartiet betragter  

 vedtagelsen af L 62, forslag til lov om ændring af lov om banker og  

 sparekasser m.v. og lov om visse kreditinstitutter og lov om Københavns  

 Fondsbørs, og nærværende lovforslag som et led i den større regelsanering,  

 der skal til for at forhindre nye erhvervsskandaler i den finansielle sektor.  

 Fremskridtspartiet har allerede fremsat forslag, der trækker i den retning,  

 og vil i det nye år fremsætte flere.
 Tabene i den finansielle sektor har været så store og samfundsøkonomisk  

 alvorlige på grund af regelmangel og manglende tilsyn, og det må der rettes  

 op på.
 Et femte mindretal (Det Radikale Venstres medlem af udvalget)  

 indstiller lovforslaget til vedtagelse i den affattelse, hvori det  

 foreligger efter 2. behandling.
Ændringsforslag Til § 1Af industriministeren , tiltrådt af et mindretal (V,  

 KF, CD og KRF):
 1) Nr. 71 affattes således:
 »71. § 83 affattes således:
»§ 83. I livsforsikringsselskaber og de af kapitel 22  

 omfattede pensionskasser udnævner industriministeren et medlem af  

 bestyrelsen.«» Af et mindretal (SF):
 2) I den under nr. 71 foreslåede affattelse af § 83  

 indsættes efter »et medlem af bestyrelsen« ordene: »efter  

 indstilling fra Folketingets Erhvervsudvalg«.
 Af et mindretal (S og SF):
 3) I den under nr. 71 foreslåede affattelse af § 83  

 indsættes efter stk. 1 som nyt stykke:
»Stk. 2. Såfremt et ministerudpeget bestyrelsesmedlems stemme  

 måtte blive udslagsgivende ved en afstemning i bestyrelsen, skal der ses bort  

 fra den.
I så fald skal det ministerudpegede bestyrelsesmedlem tilføre  

 bestyrelsesprotokollen en stemmeforklaring, der skal gengives i beretningen  

 til aktieselskabets førstkommende generalforsamling.« Bemærkninger Til nr. 1 Det foreslås af et flertal i det under nr. 1 foreslåede  

 ændringsforslag i udvalgets betænkning, at der i livs- og  

 pensionforsikringsaktieselskabers bestyrelser indsættes offentlige  

 repræsentanter.
Uanset at forslagsstillerens holdning er, at der ikke bør  

 være offentlige repræsentanter i finansielle virksomheder, bør der være  

 lighed for loven.
Såfremt der skal være offentlige repræsentanter i lov om  

 forsikringsvirksomhed, bør bestemmelsen derfor tillige omfatte tværgående  

 pensionskasser, jf. kapitel 22 i lov om forsikringsvirksomhed.
Det er et udtryk for lighed for loven, at man sidestiller virksomheder,  

 der er ens eller næsten ens.
For at tage et meget lignende eksempel fra bank-  

 og sparekasseloven kan nævnes, at der både er offentlige repræsentanter i  

 banker og i andelskasser.
Der er endvidere både ved tværgående pensionskasser og ved  

 livsforsikringsselskaber tale om betroede midler.
Derudover må det  

 understreges, at livsforsikringsselskaberne og de tværgående pensionskasser  

 som udgangspunkt er omfattet af samme investeringsmuligheder og  

 tilsynsregler, og at de behandles ens i henhold til  

 livsforsikringsdirektiverne.
 Ved livsforsikringsselskaber forstås både gensidige  

 livsforsikringsselskaber og livsforsikringsaktieselskaber.  

 Pensionsforsikringsaktieselskaber er naturligvis også  

 livsforsikringsselskaber.
Betegnelsen livsforsikringsselskaber er valgt, fordi man overalt i  

 forsikringsvirksomhedsloven anvender denne betegnelse.
Dette svarer til  

 brugen af betegnelsen pengeinstitutter, der omfatter andelskasser,  

 sparekasser og banker.
Til nr. 2 Det har vist sig, at industriministeren bruger sin bemyndigelse  

 til at udnævne offentlige repræsentanter i landsdækkende pengeinstitutters  

 bestyrelse til at favorisere sit eget politiske bagland.
For at undgå dette  

 foreslås det at lade Erhvervsudvalget komme med en indstilling.
Det bemærkes,  

 at det ikke er meningen at ændre den praksis, hvor kommunalbestyrelserne  

 fremkommer med en indstilling til lokale pengeinstitutters bestyrelse.
Det  

 bemærkes ligeledes, at Erhvervsudvalgets indstillingsret ikke nødvendigvis  

 betyder, at de udnævnte offentlige repræsentanter vil repræsentere politiske  

 partier i højere grad, end det nu er tilfældet.
Tværtimod har det ved  

 nedsættelsen af Det Etiske Råd og Teknologinævnet vist sig, at  

 folketingsudvalg formår at enes om personer, der nyder almindelig offentlig  

 tillid, uanset medlemskab eller ikkemedlemskab af politiske partier.
Til nr. 3 I nogle pensionsforsikringsaktieselskaber er  

 bestyrelsessammensætningen resultat af en kollektivt forhandlet aftale om en  

 given balance imellem arbejdsgiver- og arbejdstagerudpegede  

 bestyrelsesmedlemmer.
Denne balance bør ikke kunne forrykkes gennem  

 indsættelsen af et ministerudpeget bestyrelsesmedlem.
 På andre områder end stemmeafgivning skal det ministerudpegede  

 bestyrelsesmedlem være ligestillet med de andre bestyrelsesmedlemmer.
Lotte Henriksen (S) Ole Vagn Christensen (S) Sonja Mikkelsen (S) Erling  

 Olsen (S) Trøjborg (S) fmd.
Løvig Simonsen (S) Tommy Dinesen (SF) Rahbæk  

 Møller (SF) Sonja Albrink (CD) Flemming Hansen (KF) nfmd.
Kai Dige  

 Bach (KF) Svend Heiselberg (V) Pia Larsen (V) Helge Sander (V) Annette Just  

 (FP) Lone Dybkjær (RV) Lysholm Christensen (KRF) Bilag 1 Et af udvalgets spørgsmål til industriministeren og dennes svar herpå Spørgsmål:
»Kan et bestyrelsesmedlem, der har stemt imod en beslutning, blive  

 draget til ansvar for følgerne af beslutningen?» Svar:
 Et bestyrelsesmedlem, der stemmer imod en beslutning, vil normalt ikke  

 kunne drages til ansvar for følgerne af beslutningen.
Det fremgår af aktieselskabslovens § 56, stk. 3, at et bestyrelsesmedlem,  

 der ikke er enig i bestyrelsens beslutning, har ret til at få sin mening  

 indført i protokollen.
En sådan protokoltilførsel giver det enkelte  

 bestyrelsesmedlem en mulighed for at frigøre sig for et eventuelt medansvar  

 for trufne dispositioner.
En sådan ansvarsfritagelse kan dog næppe i  

 almindelighed påberåbes, såfremt den pågældende ved at medunderskrive de  

 nødvendige dokumenter medvirker til at gennemføre den trufne beslutning.
 Kræver en beslutnings gennemførelse underskrift af samtlige  

 bestyrelsesmedlemmer, må et bestyrelsesmedlem, der ikke bifalder den på  

 bestyrelsesmødet trufne afgørelse, enten forhindre aftalens gennemførelse  

 eller, såfremt han ikke ønsker at tage ansvaret herfor, udtræde af  

 bestyrelsen.
Bilag 2 Assurandør-Societetet Den 15. december 1992 Folketingets Erhvervsudvalg Lovforslag nr.
L 63 - Forslag til lov om ændring af lov om  

 forsikringsvirksomhed og lov om tilsyn med firmapensionskasser Vedr. ministerudpegede medlemmer i livs- og  

 pensionsforsikringsaktieselskabers bestyrelser I fortsættelse af Assurandør-Societetets brev af 10. december 1992 om  

 udvalgets betænkning har societetet på baggrund af responsum af 15. december  

 1992 fra professor, dr.jur.
Bernhard Gommard følgende bemærkninger af  

 betydning, hvis Folketinget ønsker at gennemføre forslaget om offentlige  

 repræsentanter i livs- og pensionsforsikringsselskabers bestyrelser:
En bestemmelse om en særlig reduceret stemmevægt for et  

 bestyrelsesmedlem kræver særlig lovhjemmel.
Såfremt der gennemføres en  

 lovbestemmelse om, at der ses bort fra det ministerudpegede  

 bestyrelsesmedlems stemme i alle tilfælde, hvor denne stemme er  

 udslaggivende, er vedkommende i realiteten kun et rådgivende medlem for  

 bestyrelsen.
 Såfremt der ikke gøres yderligere undtagelser i loven, har vedkommende  

 samme stilling med adgang til fortrolig information, ret til vederlag m.v. og  

 vil også have samme forpligtelser som de øvrige medlemmer med hensyn til  

 tavshedspligt, ansvar m.v.
 Bedømt ud fra de gældende regler og den almindelige opfattelse af arbejdet  

 i en bestyrelse er det ejendommeligt, at have et medlem, der er undergivet  

 fuldt ansvar for bestyrelsens virke, men ikke har samme indflydelse på dens  

 beslutninger som andre medlemmer.
 Det vil ligeledes være en ejendommelighed med et af ressortministeren for  

 Finanstilsynet udpeget bestyelsesmedlem, der ikke med rimelighed kan drages  

 til ansvar efter samme regler som andre bestyrelsesmedlemmer.
Yderligere kan tilføjes, at en tilsvarende ordning efter det oplyste er  

 ukendt i alle andre lande, hvilket understreger behovet for en særlig  

 begrundelse.
Societetet skal i øvrigt henvise til de tidligere rejste  

 spørgsmål i sagen.
