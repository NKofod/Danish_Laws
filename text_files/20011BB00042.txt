Fremsat den 9. oktober 2001 af  

 Egil Møller (DF),  

 Kristian Thulesen Dahl (DF),  

 Pia Kjærsgaard (DF) og Peter Skaarup (DF) Forslag til folketingsbeslutning om afskaffelse af lov om  

 butikstid m.v.
 Folketinget pålægger regeringen at  

 fremsætte lovforslag, der medfører en fuldstændig  

 afskaffelse eller omfattende gradvis liberalisering af lov om butikstid.
Bemærkninger til  

 forslaget Beslutningsforslaget er en uændret  

 genfremsættelse af B 24, folketingsåret 1999-2000 (se  

 Folketingstidende 1999-2000, FF side 621 og 7984, samt tillæg A side  

 2081 og 2083 og tillæg B side 739).
Det er forslagsstillernes opfattelse, at tiden for  

 længst er løbet fra lukkeloven.
På dette som på  

 andre områder kræver samfundsudviklingen, at  

 lovgivningsmæssige indgreb, der er historisk betinget, afvikles.  

 Lovgivningen på dette område har hidtil været præget  

 af ønsket om at opretholde en restriktiv lukkelovgivning og en tro  

 på, at statsmagten er bedre egnet til at fastsætte åbnings-  

 og lukketider end de enkelte erhverv og den enkelte erhvervsdrivende.
Denne  

 holdning er efter forslagsstillernes opfattelse ikke i overensstemmelse med  

 de faktiske nutidige samfundsforhold, men derimod udtryk for en  

 forældet og dogmatisk tankegang.
I tidligere diskussioner om lukkeloven er der blevet sat  

 spørgsmålstegn ved de konsekvenser, som en liberalisering og en  

 ophævelse af de lovregulerede butiksåbningtider ventes at ville  

 have.
Hidtil har opfattelsen været, at ophævelsen af lukkeloven  

 er ensbetydende med, at ansatte vil komme til at arbejde længere med  

 deraf følgende ulemper.
Dette er ikke korrekt, idet ophævelsen  

 af lukkeloven ikke er identisk med påbud om, at butikker skal holde  

 åbent i bestemte tidsrum.
Ophævelse af lukkeloven er derfor  

 heller ikke ensbetydende med, at ansatte påbydes at arbejde  

 længere, hvis deres arbejdsplads vælger at forlænge  

 åbningstiden eller eventuelt forskyde åbningstiden.
Arbejdstider  

 og andre faglige forhold, der er relateret til arbejdspladsens  

 åbningstider, vil fortsat kunne tilrettelægges efter almindelige  

 drøftelser eller faglige forhandlinger.
I forbindelse med tidligere diskussioner har det  

 også været fremført, at en ophævelse af lov om  

 butikstid vil medføre behov for ændringer af den kollektive  

 trafik.
Såfremt en ophævelse af lukkeloven vil skabe behov for  

 ændringer af den kollektive trafik, er det fuldt rimeligt, at den  

 kollektive trafik tilrettelægges i overensstemmelse hermed.
Problemer  

 med tilpasning af den kollektive trafik bør således ikke  

 være et argument mod ophævelse af lov om butikstid.
I tidligere diskussioner har det ligeledes været  

 anført, at en ophævelse af lukkeloven vil kunne give forskydning  

 i konkurrencen i detailhandelen.
Her må man erindre, at det ikke er  

 lovgivningens eller Folketingets opgave at sikre, at konkurrencen finder sted  

 efter et bestemt mønster defineret af Folketinget.
Det har ofte  

 været fremført, at en ophævelse af lov om butikstid  

 specielt vil gavne store lavprisvarehuses konkurrencemæssige position  

 over for mindre detailbutikker.
Dette forekommer usandsynligt, eftersom  

 omkostningerne i forbindelse med omstillinger i driften alt andet lige er  

 større, jo større butikkerne er.
Derfor vil små  

 detailforretninger være langt mere tilpasningsdygtige i en ændret  

 konkurrencesituation.
Dertil kommer, at mange mindre butikker har været  

 nødsaget til at opsætte aflåste gitre efter bestemte  

 tidspunkter, hvor der ikke må sælges øl og spiritus, selv  

 om der er personale til stede i butikken.
Disse gitre er opsat som en  

 kontrolforanstaltning, men forslagsstillerne er af den opfattelse, at der er  

 tale om unødigt ressourcespild og administration både for  

 politi, kunderne og især for butikkerne og dermed for samfundet som  

 helhed.
Hertil kommer, at enkelte virksomheder har dispensation fra denne  

 regel og sælger de nævnte varer til overpris.
Det har været påstået, at  

 forlængede åbningstider vil medføre forøgede  

 omkostninger for butikkerne.
Imidlertid er det nærliggende at forvente,  

 at ingen butikker vil ændre deres åbningstider i et omfang, der  

 vil give dem tab.
Derfor er det meningsløst at nævne, at de  

 forlængede åbningstider medfører øgede omkostninger  

 uden samtidig at nævne, at de forlængede åbningstider  

 medfører øget indtjening.
Påstanden om, at mindre  

 forretningsdrivende vil bukke under i konkurrencen med supermarkeder og  

 storcentre er ikke korrekt.
Tværtimod viser undersøgelser, at  

 mindre forretningsdrivende netop kan konkurrere på utraditionelle  

 åbningstider.
Ifølge Forbrugerrådet blev 2.000 nye  

 nærbutikker således etableret efter ophævelsen af den  

 svenske lukkelov.
En Vilstrup-undersøgelse viser, at 25 pct. af den  

 danske befolkning ville handle mere lokalt, hvis lukkeloven blev afskaffet!  

 Kun 1 pct. ville ifølge undersøgelsen handle mindre lokalt.
Forslagsstillerne mener ikke, at det er Folketingets  

 opgave at beskytte virksomhederne mod forbrugerne.
Det er ikke forbrugerne,  

 der skal tilpasse sig producenternes ønsker, derimod er det i  

 markedsøkonomiske samfund et velkendt karakteristikum, at  

 producenterne suverænt må tilpasse sig forbrugernes  

 ønsker, og forslagsstillerne mener derfor, at denne  

 forbrugersuverænitet er det eneste, som rent moralsk er forsvarligt.  

 Forslagsstillerne ønsker et frit erhvervsliv med fri og fair handel,  

 hvor markedets efterspørgsel fastsætter udbudet, og samtidig  

 ønsker forslagsstillerne, at dansk erhvervsliv skal have samme  

 vilkår som erhvervslivet i de lande, Danmark konkurrerer med.
Forslagsstillerne mener, at erhvervslivet skal have klare  

 rammer og sikres arbejdsro til løbende at etablere de mange  

 arbejdspladser, som er nødvendige i et dynamisk og udviklende samfund.  

 Handels- og servicefagene skal sikres frihed til selv at tilrettelægge  

 sine ydelser over for kunderne.
Hvornår en forretning åbnes og  

 lukkes skal være en sag mellem kunderne og forretningerne, og ikke en  

 sag, som staten skal blande sig i.
Dansk detailhandel, herunder de  

 berørte medarbejdergrupper såvel som butiksindehaverne, er bedst  

 tjent med, at loven om butikstid fuldstændig ophæves.
Dette vil  

 skabe en sund og naturlig udvikling gennem et samspil mellem butikserhvervet  

 som udbydere og forbrugerne som efterspørgere.
Forslagsstillerne mener dog, at en fuldstændig  

 ophævelse af lov om butikstid bør kunne følges op af  

 påbud om, at bestemte butikstyper ikke må holde åbent  

 på søn- og helligdage.
Regeringen opfordres derfor til at  

 fremsætte lovforslag, der sikrer en afskaffelse eller omfattende  

 gradvis liberalisering af lov om butikstid.
Skriftlig  

 fremsættelse Egil Møller (DF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om afskaffelse af lov  

 om butikstid m.v.
(Beslutningsforslag nr.
B 42).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
