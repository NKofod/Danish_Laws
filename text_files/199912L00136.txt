Fremsat den 7. december 1999 af  

 socialministeren (Karen Jespersen) Forslag til Lov om ændring af lov om aktiv  

 socialpolitik (Virksomhedsservice) § 1 I lov om aktiv socialpolitik, jf. lovbekendtgørelse nr. 707 af 29.  

 september 1998, som senest ændret ved § 15 i lov nr. 353 af 2.  

 juni 1999, foretages følgende ændring:
 1. Efter § 8 a og før overskriften til § 9  

 indsættes:
» § 8 b.
Kommunen yder over for private virksomheder en  

 virksomhedsservice, der har til formål at fremme en aktiv indsats over  

 for personer, som ikke kan opnå eller fastholde beskæftigelse  

 på normale vilkår på arbejdsmarkedet.
Serviceordningen med  

 administrativ bistand til virksomhederne tilrettelægges med  

 udgangspunkt i den enkelte virksomheds behov for vejledning og støtte  

 under etableringen og forløbet af ansættelsesforholdet, herunder  

 behovet for at lette virksomhedens administrative arbejde i forbindelse med  

 ansættelsen.« § 2 Loven træder i kraft dagen efter bekendtgørelsen i  

 Lovtidende.
Bemærkninger til lovforslaget Almindelige bemærkninger Lovforslaget fremsættes som led i aftalen om  

 udmøntning af satspuljen for 2000.
 Der stilles som led i indsatsen for at fremme  

 beskæftigelsen af personer, der ikke kan opnå eller fastholde  

 ansættelse på arbejdsmarkedet på normale vilkår,  

 forslag om, at kommunerne forpligtes til at indføre en ordning om  

 virksomhedsservice over for private virksomheder.
Formålet med ordningen om virksomhedsservice er at  

 lette de private virksomheders administrative vanskeligheder i forbindelse  

 med ansættelse af personer på særlige vilkår, fx  

 personer i fleksjob, skånejob, individuel jobtræning og  

 virksomhedsrevalidering.
Kommunens servicevirksomhed skal bidrage til, at  

 virksomhederne får lettere ved at overskue og anvende de forskellige  

 ordninger og støttemuligheder, således at tilskyndelsen for  

 virksomhederne til at gøre en aktiv social indsats bliver  

 forøget.
 Kommunens virksomhedsservice kan indebære:
at virksomheden får en lettere adgang til at få  

 vejledning om mulighederne for støtte efter den  

  sociale lovgivning, at virksomhederne får en lettere adgang til at søge  

 ansættelse af en person på særlige vilkår, at formidlingen af job kan ske hurtigt og smidigt, herunder match af  

 person og job, at virksomhederne bliver aflastet i forbindelse med de administrative  

 besværligheder ved at ansætte personer på særlige  

 vilkår, at virksomheden under ansættelsesforholdet kan søge  

 støtte fx i form af råd og vejledning, og at virksomheden generelt kan søge vejledning mv, fx til at  

 fastholde personer - langtidssygemeldte eller andre - der er i risiko for at  

 blive udstødt af arbejdsmarkedet.
 Det kan ved tilrettelæggelsen af ordningen  

 være en hensigtsmæssig måde at lette virksomhedernes  

 administrative vanskeligheder på, at virksomhederne får én  

 adgang til kommunen, fx i form af en fast kontaktperson.
 Det vil være naturligt, at kommunen drøfter  

 initiativer omkring ordningen med virksomhedsservice med  

 koordinationsudvalget for den forebyggende arbejdsmarkedsindsats.
Økonomiske og administrative konsekvenser for det offentlige Forslaget om den kommunale virksomhedsservice  

 skønnes at ville medføre en offentlig merudgift på 30  

 mill. kr. i 2000 og de følgende år.
Udgangspunktet for  

 skønnet over den offentlige merudgift er, at der på landsplan  

 ansættes i alt ca. 90 årsværk i kommunerne til at varetage  

 opgaver i forbindelse med at yde virksomhedsservice.
Kommunerne kompenseres  

 for merudgiften gennem regulering af bloktilskuddet, jf.
Det Udvidede  

 Totalbalanceprincip.
 Det er i forbindelse med udmøntningen af satspuljen  

 for 2000 aftalt, at merudgifterne til lovforslaget afholdes af  

 satspuljemidler.
 I administrativ henseende vil forslaget medføre  

 øgede administrative opgaver for kommunerne i forbindelse med  

 såvel vejledning og støtte til de private virksomheder, som til  

 arbejdet med at lette de administrative byrder for virksomhederne.
 De økonomiske og administrative konsekvenser skal  

 forhandles med de kommunale parter.
Administrative konsekvenser for erhvervslivet Kommunernes virksomhedsservice vil betyde, at de private  

 virksomheder vil få en lettelse af det administrative arbejde, der er  

 forbundet med ansættelse af personer på særlige  

 vilkår.
Miljømæssige konsekvenser Forslaget har ingen miljømæssige  

 konsekvenser.
Forholdet til EU-retten Forslaget indeholder ikke EU-retlige aspekter.
