 Nævnet afviste klagen vedrørende genmæle, da klageren  

 ikke havde anmodet internetavisen om genmæle.
Kendelse fra Pressenævnet i sag nr.  

 51/2002 Radio Frederiksberg-Journalen har ved redaktør  Ole  

  Hans  Jensen klaget til Pressenævnet over en artikel bragt i  

 Internetavisen Jyllands-Posten den 6. april 2002, idet man mener, at god  

 presseskik er tilsidesat.
Der er endvidere klaget over, at Internetavisen  

 Jyllands-Posten har afvist at bringe et genmæle.
 Den indklagede artikel havde overskriften  

 "Lokalradio midlertidigt lukket", og i en brødtekst  

 hed det:
"Det er ikke tilladt at lukke hvad som helst ud i  

 æteren.
Det må lokalradiostationen Frederiksberg-Journalen sande.  

 Frederiksberg Lokalradionævn har dog ikke fået Kulturministeriets  

 accept af at fratage stationen sin sendetilladelse for altid." I artiklen hed det:
"Sendetilladelse Lokalradiostationen Frederiksberg-Journalen må  

 slukke mikrofonerne måneden over.
Radio- og tv-nævnet under  

 Kulturministeriet har nemlig tilladt, at Frederiksberg Lokalradionævn  

 midlertidigt inddrager stationens sendetilladelse.
Faktisk så lokalradionævnet gerne, at  

 radiostationen fik inddraget tilladelsen endeligt, dvs. indtil den alligevel  

 udløber til april næste år.
Lokalradioen har nemlig  

 gentagne gange været på kant med reglerne for at drive  

 lokalradio, mener loklaradionævnet.
 "Vi er blevet underkendt, og det er et nederlag,  

 fordi der var bred enighed om i nævnet, at nu havde vi hørt nok.  

 Stationen har hele tiden været på kant med alle regler for  

 anstændig opførsel, og vi har mange andre, som kunne lave radio  

 i den sendetid uden at svine folk til",  siger formanden for  

 lokalradionævnet,  Nils-Ole  Heggland (K).
Flere regelbrud Lokalradionævnet uddelte første advarsel i  

 marts i fjor, da en lytter gentagne gange blev kaldt for "svin" i  

 radioen.
Sagen drejede sig om, at lokalradioen havde formidlet en kontakt  

 mellem en katteejer og en mulig aftager af pågældende katte.
Der  

 opstod efterfølgende strid om ejerforholdet til kattene, hvilket blev  

 heftigt kommenteret af værterne i radioen.
 Derudover opdagede man, at der var huslejeudgifter i  

 regnskaberne, som ifølge lokalradionævnet intet havde med  

 radiostationen at gøre.
Radioen fortsatte med at angribe lytteren, og da  

 lokalradionævnet samtidig konstaterede, at hovedparten af bestyrelsen  

 ikke var bosiddende på Frederiksberg, gav man i maj 2001 stationen en  

 yderligere advarsel.
I tilfælde af fortsatte brud på reglerne  

 kunne det føre til stationens lukning.
Lytteren havde sideløbende klaget til  

 Pressenævnet, som i efteråret udtalte, at de grove udtalelser i  

 radioen var i strid med god presseskik.
På den baggrund opfordrede  

 radio- og tv-nævnet lokalradionævnet til at behandle sagen  

 på ny og vurdere, om der var grundlag for en alvorligere sanktion.
 Derfor mente lokalradionævnet, at der var grundlag  

 for at inddrage stationens sendetilladelse.
 Men radiostationen klagede til Kulturministeriets radio-  

 og tv-nævn over advarslerne og fik medhold.
"Vi bakker lokalradionævnet op i, at radioen  

 har overtrådt vilkårene for at drive lokalradio efter den  

 tilladelse, de har fået.
Men vi mener ikke, at tilladelsen bør  

 inddrages endeligt.
Der er tale om en førstegangsovertrædelse,  

 og den er ikke grov nok til at inddrage hele sendeperioden", siger  

 sekretær for radio- og tv-nævnet  Jette  Fievé.
 Senest fik lokalradiostationen Oasen i Greve frataget  

 sendetilladelsen i tre måneder for racistiske udtalelser.
 Lokalradionævnet i Frederiksberg vil nu afvente  

 situationen og tage sagen op igen, hvis der skulle komme flere klager fra  

 lytterne.
Ansvarshavende redaktør på  

 Frederiksberg-Journalen  Ole  Hans  Jensen har ikke ønsket at  

 kommentere afgørelsen, men raser over karantænen på  

 radioens hjemmeside.
Han fastholder, at det var berettiget at kalde kvinden  

 et svin." Klageren har anført, at indklagede har  

 overtrådt medieansvarslovens §§ 34 og 36 ved i den indklagede artikel  

 at viderebringe løgnagtige og injurierende udtalelser om Radio  

 Frederiksberg-Journalen i forbindelse med radiostationens karantæne i  

 april måned.
Formanden for Lokalradionævnet på  

 Frederiksberg fik i artiklen lov til at udtale sig om forhold  

 vedrørende lokalradioen   udtalelser, som bevisligt er usande   uden  

 at radioen er blevet hørt.
Klager har forsøgt at få  

 optaget en korrigerende artikel, men denne har indklagede   som det  

 fremgår af indklagedes svar til Pressenævnet   ikke ønsket  

 at bringe.
Klager forbeholder sig retten til at udfærdige det  

 genmæle, man er berettiget til, hvis man får medhold i  

 forbindelse med klagen efter medieansvarslovens §§ 34 og 36.
Klageren har videre anført, at journalisten bevidst  

 har undladt at citere korrekt, da der blev henvist til klagers hjemmeside,  

 hvor alt står skriftligt forklaret.
Journalisten burde derfor ikke  

 benytte sig af løgnagtige udtalelser fra formanden for  

 Lokalradionævnet  Nils-Ole  Heggland.
 Klageren har endelig anført, at der er tale om en  

 søforklaring, når indklagede oplyser, at man ikke ses at have  

 modtaget den såkaldt korrigerende artikel samt anmodningen om, at denne  

 måtte blive bragt, ligesom klager finder det pinligt, at bladet  

 betegner den fremsendte artikel som et læserbrev.
Indklagede har oplyst, at det ikke kan afvises, at klagers  

 faxskrivelse af 7. april 2002, hvorved klager anmoder om optagelse af en  

 vedlagt artikel, er modtaget på en af indklagedes redaktioner.
Det  

 ligger imidlertid fast, at ingen i chefredaktionen eller den øvrige  

 redaktionsledelse har set den.
Såfremt man havde set faxskrivelsen og  

 artiklen, ville man imidlertid have afvist artiklen som et læserbrev.  

 Uagtet, at klager henviser til medieansvarslovens § 36, ville artiklen ikke  

 være blevet optaget som et genmæle, idet den ikke opfylder lovens  

 formkrav.
Indklageren har videre anført, at det ikke  

 fremgår af klagers klageskrivelse, hvorledes man har gjort sig skyldig  

 i en overtrædelse af de vejledende regler for god presseskik.
Hvis  

 klagen til Pressenævnet skal opfattes som en klage over afvisning af et  

 læserbrev, må indklagede henholde sig til, at det tilkommer  

 redaktøren af et medie at afgøre, hvilke indlæg der skal  

 optages som læserbreve.
Hvis klagen skal forstås som en klage  

 over afvisning af krav om genmæle, må indklagede henvise til, at  

 man ikke har modtaget et sådant krav, dels at det fremlagte ikke  

 opfylder lovens formkrav og derfor under alle omstændigheder ville  

 være blevet afvist.
 I sagens behandling har følgende  

 nævnsmedlemmer deltaget: Axel Kierkegaard, Aage Lundgaard, Kaare R.  

 Skou og Kirsten Dyregaard.
 Pressenævnet udtaler:
 Det fremgår af medieansvarslovens § 36, stk. 3, at  

 anmodning om genmæle skal fremsendes skriftligt til redaktøren  

 senest 4 uger efter offentliggørelsen af de faktiske oplysninger, der  

 ønskes imødegået.
Pressenævnet bemærker indledningsvis, at  

 klager ikke ses at have fremsat en anmodning om genmæle over for  

 indklagede.
Klagers brev af 7. april 2002 samt medfølgende artikel kan  

 efter nævnets opfattelse ikke anses som en anmodning om genmæle.  

 Nævnet bemærker i den forbindelse, at nævnet ved brev af 2.  

 maj 2002 orienterede klager om reglen i medieansvarslovens § 36, stk. 3, og  

 om, at afslag på genmæle kan indbringes for nævnet senest 4  

 uger efter, at afslaget er kommet frem, jf. medieansvarslovens § 40, stk. 1.  

 Nævnet afviser herefter klagen vedrørende afslag på  

 genmæle.
Nævnet finder i øvrigt, at indklagede  

 sådan som klagen er forelagt nævnet   ikke har handlet i strid  

 med god presseskik.
Nævnet bemærker i den forbindelse, at det  

 efter sagens oplysninger må lægges til grund, at indklagede har  

 tilbudt klager at komme til orde i den indklagede artikel.
Nævnet bemærker endvidere, at  

 redaktøren   i overensstemmelse med det almindelige princip om  

 redaktørens ret til at redigere mediet   er berettiget til at  

 beslutte, hvad man vil bringe i mediet.
Indklagede er således ikke  

 forpligtet til at bringe klagers artikel.
 Afsagt den 19. juni 2002.
