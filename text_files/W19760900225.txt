Ankestyrelsens principafgørelse O-24-76 om opholdskommune i en sag om hjemgivelse af et barn Resume:
Forpligtelsen til at yde bistand gik normalt videre til ny ophold skommune, hvis en familie flyttede, mens den modtog bistand.
Moderens nuværende opholdskommune B skulle derfor træffe afgørelse om eventuel hjemgivelse af et barn, der var anbragt i familiepleje i A kommune, hvor moderen på anbringelsestidspunktet var bosat.
 Barnet ansås for at have samme opholdskommune som moderen, der havde forældremyndigheden.
 Kassation:
Principafgørelsen har ikke længere vejledningsværdi Love:
Lov om social bistand - lovbekendtgørelse nr. 829 af 1. oktober 1992 - § 10 Vejledninger:
Socialministeriets cirkulære nr. 140 af 15. august 1975 om bistandslovens almindelige bestemmelser - pkt. 19 Sagsfremstilling:
 En kvinde indankede i juni 1976 for Ankestyrelsen en af det sociale udvalg i A kommune truffet afgørelse, hvorefter udvalget havde nægtet kvinden hjemgivelse af hendes 7-årige barn under henvisning til bistandslovens § 123, stk. 1, nr. 4.
 Barnet var i 1971 af børne- og ungdomsværnet i A kommune, hvor moderen, der var eneindehaver af forældremyndigheden, dengang opholdt sig, blevet anbragt uden for hjemmet i medfør af dagældende lov om børne- og ungdomsforsorg § 28, stk. 1, nr. 2, og anbragt i familiepleje i A kommune.
I 1976 rejste kvinden spørgsmål om hjemgivelse af barnet.
Hun havde på dette tidspunkt ophold i B kommune, hvortil hun var flyttet i 1974.
 Afgørelse:
Ankestyrelsen oversendte sagen til B kommune til videre foranstaltning, idet Ankestyrelsen henviste til, at det af bistandslovens § 10, fremgår, at pligten til at yde bistand påhviler det sociale udvalg i opholdskommunen, og at et barn, der lever sammen med den ene af forældrene, har opholdskommune, hvor denne bor.
Af pkt. 19 i Socialministeriets cirkulære af 15. august 1975 om bistandslovens almindelige bestemmelser fremgår videre, at forpligtelsen til at yde bistand normalt går videre til den ny opholdskommune, hvis en familie flytter videre til en ny opholdskommune, medens familien modtager bistand fra social- og sundhedsforvaltningen.
