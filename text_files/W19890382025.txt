 Ikke efter skilsmisse bevaret ret til ægtefælle-pension, idet en  

 aftale om underholdsbidrag på 100 kr. pr. måned ikke er udtryk for en reel  

 bidragspligt for den fraskilte mand.
 En kvinde klagede over, at ATP havde meddelt afslag på at notere, at hun  

 ved skilsmisse havde bevaret ret til at oppebære tillægspension i form af  

 ægtefællepension efter tidligere ægtefælle.
 ATP havde begrundet afgørelsen med, at en aftale om underholdsbidrag på  

 100 kr. pr. måned ikke var udtryk for en reel bidragspligt for hendes  

 fraskilte ægtefælle.
 Det anføres i klagen, at det ikke kan være afgørende, hvor meget  

 underholdsbidraget er fastsat til.
ATP har henvist til, at det af ATP-lovens forarbejder fremgår, at  

 spørgsmålet om bevarelse af enkepensionsret efter skilsmisse reguleres efter  

 reglerne i enkepensionsloven.
Finansministeriet har i tilsvarende sager om  

 ret til ægtefællepension efter tjenestemænd fundet, at enkepensionsretten  

 ikke kan bevares efter skilsmisse, hvor parterne har fastsat bidraget til en  

 sådan minimal størrelse, at aftalen ikke indebærer en reel  

 bidragsforpligtelse, og bidraget således alene er fastsat med det formål at  

 bevare enkepensionsretten.
Finansministeriets minimumsgrænse for  

 hustrubidragets størrelse udgår 400 kr. pr. måned.
ATP har endvidere henvist  

 til, at Højesteret i dom af 15. december 1987 (UfR1988 s. 127) har givet  

 Finansministeriet medhold i, at et ufravigeligt bidrag på 10 kr. pr. måned  

 ikke indebar en reel underholdspligt, hvorfor retten til enkepension ikke var  

 bevaret.
 Ankenævnet tiltrådte ATP's afgørelse.
