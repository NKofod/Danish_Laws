 Landsskatteretten genoptog en sag om fradrag for udgifter til  

 reception i anledning af en privat mærkedag, men efter en nærmere analyse af  

 retstilstanden på området blev nægtelse af fradraget fastholdt.
 A's klagesag for indkomståret 1984, hvori Landsskatteretten havde afsagt  

 kendelse den 15. september 1989, blev efter anmodning genoptaget.
Den foretagne ansættelse beroede på, at et af klageren selvangivet fradrag  

 på 17.240 kr. for udgifter ved en reception i anledning af hans 50-års  

 fødselsdag ikke var blevet godkendt.
Landsskatteretten imødekom anmodningen  

 om genoptagelse, idet kendelsens resultat blev vurderet i forbindelse med  

 mere principielle overvejelser om fradragsretten for udgifter af den  

 omhandlede art.
 På baggrund af den således foretagne analyse af retstilstanden på området,  

 dvs. senere års praksis såvel ved domstolene - herunder den i sagen anførte  

 højesteretsdom af 2. december 1986 - som ved Landsskatteretten, fandt retten  

 imidlertid, at der i den foreliggende sag med rette var nægtet fradrag for  

 udgifterne til den pågældende reception i anledning af klagerens 50-års  

 fødselsdag.
 Der var herved - som ved den tidligere afsagte kendelse - lagt afgørende  

 vægt på, at det ikke kunne anses for godtgjort, at der i receptionen  

 udelukkende havde deltaget forretningsforbindelser.
Klageren henviste såvel i sin klageskrivelse som i anmodningen om  

 genoptagelse til punkt 1 i Skattedepartementets cirkulære nr. 5 af 21. januar  

 1986 om begrænsning af fradrag for repræsentationsudgifter.
Landsskatteretten  

 fandt ikke i den der foretagne beskrivelse af begrebet kommerciel gæstfrihed  

 over for forretningsforbindelser særlige holdepunkter for at antage, at der i  

 det foreliggende tilfælde skulle være grundlag for at anse udgiften til  

 sammenkomsten i anledning af den private mærkedag for fradragsberettiget.  

 Landsskatteretten hæftede sig i den forbindelse også ved, at det af  

 forarbejderne til loven om begrænsning af fradrag for  

 repræsentationsudgifter, jf. bl.a.
Folketingstidende 1985-86, tillæg A,  

 spalte 1229, udtrykkeligt fremgik, at den praksis, der havde udviklet sig  

 vedrørende afgrænsningen mellem repræsentationsudgifter og  

 privatforbrugsområdet, forudsattes opretholdt.
 Den tidligere afsagte kendelse blev herefter fastholdt.
 LV 1989, L 4.7.
 (* 1) Afgørelsen er offentliggjort i Skat 10, 1990, s. 788.
