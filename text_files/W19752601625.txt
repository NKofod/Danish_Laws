 I december 1974 pålagde monopoltilsynet Kastrup og Holmegaards  

 Glasværker A/S at optage leverancer af glasvarer til Bilka-lavprisvarehusene,  

 der ejes af Dansk Supermarked A/S.
 Glasværkerne havde nægtet levering med henvisning til, at disse  

 forretninger ikke opfylder de krav om butiksindretning, betjening m.m., som  

 er fastsat i forhandlerbetingelserne.
 Kastrup og Holmegaard indbragte tilsynets afgørelse for  

 monopol-ankenævnet, som har stadfæstet leveringspålægget til efterkommelse  

 fra 1. juli 1975.
Kastrup og Holmegaard havde under sagen bl.a. henvist til ankenævnets  

 afgørelse om leverancer af radio- og TV-apparater m.m. til Bilka.
I denne sag  

 ophævede ankenævnet tilsynets leveringspålæg.
Ankenævnet bemærker herom, at  

 forhandling på forsvarlig måde af Kastrup og Holmegaards glas ikke kræver, at  

 der er samme mulighed for meddelelse af en omhyggelig og sagkyndig individuel  

 vejledning som for radio og stereoanlæg m.v.
 År 1975, den 30. maj, blev i sagen j.nr. 1/75, Kastrup og Holmegaards  

 Glasværker A/S, afsagt sålydende:
 KENDELSE:
 Ved skrivelse af 20. januar 1975 har advokat Eskil Trolle som advokat for  

 Kastrup og Holmegaards Glasværker A/S indbragt en af monopoltilsynet truffen  

 afgørelse for monopol-ankenævnet.
 Afgørelsen, der meddeltes advokaten ved tilsynets skrivelse af 16.  

 december 1974 går ud på, at der i medfør af monopollovens § 12, stk. 3, gives  

 Kastrup og Holmegaards Glasværker pålæg om at optage levering af  

 Holmegaard-produkter (drikkeglas m.v.) til de af Dansk Supermarked A/S ejede  

 Bilka lavprisvarehuse på glasværkernes sædvanlige vilkår for tilsvarende  

 salg.
 Fristen for efterkommelse af pålægget blev fastsat til den 8. januar 1975,  

 men blev ved tilsynets skrivelse af 7. januar 1975 forlænget til den 22.  

 januar 1975.
I skrivelse af 28. januar 1975 er højesteretssagfører G.
Løber som advokat  

 for Dansk Supermarked A/S (Bilka) indtrådt i sagen til støtte for  

 monopoltilsynet.
Klagerne har nedlagt påstand om, at pålægget ophæves.
Monopoltilsynet har  

 påstået afgørelsen stadfæstet og hertil har Dansk Supermarked A/S (Bilka)  

 sluttet sig.
 Over for nævnet er der redegjort for sagen i indlæg af 28. februar og 22.  

 april 1975 fra klagerne og i indlæg af 4. april 1975 fra monopoltilsynet.  

 Parterne er gjort bekendt med hinandens indlæg.
 Sagen har været behandlet i nævnets møder den 21. maj og 29. maj 1975. På  

 det første møde var parterne og biintervenienten repræsenteret og udtalte  

 sig.
 Om baggrunden for afgørelsen har tilsynet oplyst følgende:
Kastrup og Holmegaard, som er den eneste danske producent af drikkeglas,  

 har tidligere solgt både til grossister og til detaillister, men ophørte pr.  

 1. april 1972 med levering til grossister og overtog selv hele distributionen  

 til detaillister.
I forbindelse med distributionsomlægningen fastsatte  

 selskabet en række betingelser for antagelse af forhandlere.
Herefter modtog  

 tilsynet 3 klager over leveringsnægtelse for Holmegaard-produkter fra Kastrup  

 og Holmegaard.
Klagerne vedrørte A/S Daells Varehus, de af firmaet Holger  

 Jepsen ejede Coral-forretninger samt Bilka lavprisvarehusene, som er oprettet  

 af Dansk Supermarked A/S, og som tidligere fik Holmegaard-produkter fra  

 grossist.
På mødet den 19. september 1973 vedtog monopolrådet at bemyndige  

 direktoratet til at optage forhandling med glasværkerne for at bringe  

 leveringsnægtelsen over for A/S Daells Varehus og Coral-forretningerne til  

 ophør, og til om fornødent i medfør af monopollovens § 12, stk. 3, at meddele  

 Kastrup og Holmegaard pålæg om levering.
Forhandlingerne førte til, at  

 Kastrup og Holmegaard optog levering til disse to klagere.
Vedrørende  

 levering til Bilka vedtoges på samme møde at udsætte afgørelsen, indtil der  

 forelå et resultat af de forhandlinger, som rådet samtidig bemyndigede  

 direktoratet til at optage med Kastrup og Holmegaard om ændringer i de af  

 glasværkerne fastsatte forhandlerbetingelser.
 Resultatet af disse forhandlinger forelagde monopolrådet på mødet den 20.  

 november 1974, og der opnåedes herefter enighed mellem tilsynet og  

 glasværkerne om en række ændringer i de tidligere gældende  

 forhandlerbetingelser.
 På mødet den 20. november 1974 bemyndigede rådet endvidere direktoratet  

 til at optage forhandling med Kastrup og Holmegaard om optagelse af levering  

 til Bilka og til, såfremt forhandlingerne ikke førte til noget resultat, at  

 meddele Kastrup og Holmegaard pålæg herom i medfør af monopollovens § 12,  

 stk. 3. Da forhandlingerne viste sig frugtesløse, meddelte tilsynet i  

 fornævnte skrivelse af 16. december 1974 Kastrup og Holmegaard  

 leveringspålæg.
Monopoltilsynets skrivelse af 16. december 1974 til advokat Eskil Trolle  

 indeholder en udførlig redegørelse for sagens forhistorie, parternes  

 synspunkter og begrundelsen for den trufne afgørelse.
Skrivelsen har følgende  

 ordlyd: Fra Dansk Supermarked A/S har monopoltilsynet modtaget klage over, at  

 Kastrup og Holmegaards Glasværker A/S (K-H) har nægtet at levere  

 Holmegaard-produkter (drikkeglas m. v.) til de af Dansk Supermarked A/S ejede  

 Bilka lavprisvarehuse, som tidligere har fået leveret disse varer fra  

 grossist.
 Efter modtagelsen af klagen har den været genstand for en omfattende  

 brevveksling og gentagne forhandlinger mellem tilsynet og sagens parter,  

 senest forhandling den 25. november 1974 mellem tilsynet og K-H.
 Herunder har De som advokat for K-H bl. a. anført, at leveringsnægtelsen  

 over for Bilka må ses på baggrund af den omlægning af produktion og salg, som  

 glasværkerne har foretaget gennem de senere år med henblik på at gøre  

 produktionen af Holmegaard-produkter rentabel.
 For produktionens vedkommende er der gennem en omfattende produktudvikling  

 og kvalitetshøjnelse foretaget en omlægning fra daglige forbrugsvarer til  

 luksusprægede specialartikler, idet kun varer inden for denne kategori kan  

 sælges til priser, der dækker de betydelige omkostninger ved håndforarbejdet  

 produktion.
Denne produktionsomlægning har tillige nødvendiggjort en omlægning af  

 salget.
Hidtil havde K-H solgt både til grossister og detaillister, men den  

 1. april 1972 ophørte selskabet med salg til grossister og overtog selv hele  

 distributionen til detaillister.
Samtidig hermed fastsatte selskabet nogle  

 betingelser, som detailforretninger skulle opfylde for at kunne opnå eller  

 fortsætte med forhandling af Holmegaard-produkter.
De gældende  

 forhandlerbetingelser fremsendtes med Deres skrivelse af 29. marts 1974.  

 Under senere forhandlinger mellem tilsynet og selskabet er der opnået enighed  

 om visse ændringer i disse betingelser, jfr. tilsynets skrivelse herom af 16.  

 december 1974. Ændringerne har dog ikke betydning for bedømmelsen af den  

 foreliggende leveringsnægtelsessag.
 Formålet med fastsættelsen af sådanne betingelser var at søge  

 forhandlerkredsen begrænset til at omfatte forretninger med et vist  

 kvalitetsniveau, idet det efter selskabets opfattelse ikke på længere sigt  

 ville være muligt at opretholde et marked for luksusprægede specialvarer,  

 såfremt disse varer kunne købes i forretninger, som ikke opfyldte de  

 fastsatte forhandlerbetingelser og altså lå på et lavere kvalitetsniveau,  

 idet varernes standard herved ville blive trukket ned i forbrugernes  

 bevidsthed.
 Flere af de fastsatte forhandlerbetingelser opfyldes efter selskabets  

 mening ikke af Bilka lavprisvarehusene.
Dette gælder således betingelsernes punkt 3 om at handle med eller skaffe  

 bestillingsservicer.
Selv om Bilka skulle erklære sig villig hertil, venter  

 forbrugere ikke, at Bilka vil påtage sig sådan service, som vil være  

 stridende mod den almindelige forretningspolitik i Bilka.
Endvidere mener  

 K-H, at Bilka ikke opfylder betingelsernes punkt 4 om branche- og  

 fagkundskab.
Herom er anført, at selv om der i Bilkas forretninger måtte være  

 personer, som er i besiddelse af den tilstrækkelige branche- og fagkundskab,  

 skønner mine mandater, at der på gulvet i forretningerne ikke findes  

 tilstrækkeligt personale med den fornødne fagkundskab, som kan stå til  

 kundens disposition i købsøjeblikket .
Heller ikke betingelsernes punkt 5, 1. punktum, om udstilling og  

 fremvisning af produkterne på en præsentabel måde, finder K-H opfyldt hos  

 Bilka.
Det vil efter selskabets opfattelse normalt ikke være tilstrækkeligt  

 til opfyldelse heraf, at der oprettes en særlig gaveafdeling, idet  

 helhedsmiljøet er afgørende, og herom har K-H henvist til nogle fotografier,  

 der bl. a. viser Bilkas tidligere præsentation af Holmegaard-produkter.
 Ligeledes opfylder Bilka efter K-H's skøn ikke forhandlerbetingelsernes  

 punkt 5, 2. punktum, hvori der stilles krav til forretningen om forhandling  

 af komplementære produkter på samme kvalitetsniveau .
 I tilknytning hertil er anført, at nogle Holmegaard-produkter i væsentligt  

 omfang anvendes som gave, og at dette gavemarked næppe på langt sigt vil  

 kunne opretholdes, hvis forbrugerne bliver bekendt med, at de pågældende  

 varer kan erhverves i et lavprisvarehus som Bilka.
 I samme forbindelse må nævnes det af K-H fremførte argument om, at  

 Holmegaards luksusprægede specialartikler ikke hører til Bilkas naturlige  

 vareområde, hvilket efter fast praksis må være en betingelse for at udstede  

 leveringspålæg i henhold til monopollovens § 12, stk. 3.
 Det er af K-H understreget, at selskabet ikke i sig selv tillægger det  

 nogen som helst betydning, til hvilken pris Holmegaard-glas må forventes at  

 blive solgt af Bilka.
 Sammenfattende er det K-H's opfattelse, at vægringen ved at levere til  

 Bilka er sagligt begrundet i overensstemmelse med selskabets  

 forhandlerbetingelser.
 Yderligere har selskabet henvist til bemærkningerne til  

 monopollovforslaget om at udøve beføjelsen til at udstede leveringspålæg med  

 stor varsomhed etc., og K-H mener under disse omstændigheder, at monopolrådet  

 bør afvise Bilkas krav om leveringspålæg.
 Bilka er fremkommet med nedenstående bemærkninger til K-H's  

 forhandlerbetingelser.
Vedrørende sortimentskravet finder Bilka det principielt forkert, at en  

 producent kan diktere, hvilke varer en forretning skal købe.
De af K-H  

 stillede krav til sortiment er efter Bilkas opfattelse for vidtgående, men  

 Bilka har desuagtet erklæret sig villig til at opfylde de fastsatte  

 forhandlerbetingelser.
 Bilka vil således fremskaffe bestillingsvarer og anvende K-H's  

 salgsfremmende materialer, dog under forudsætning af at disse materialer ikke  

 indeholder priser.
Faguddannet personale findes efter Bilkas oplysning i forretningen.
Det er  

 dog ikke hensigten at postere en fast ekspedient ved Holmegaard-glassene, men  

 kunderne vil til enhver tid kunne tilkalde personale, som kan give dem den  

 fornødne vejledning.
Vedrørende kravene om udstilling af Holmegaard-produkter på en præsentabel  

 måde har Bilka erklæret at ville sælge disse produkter i den særlige  

 gaveafdeling eller ideshop , hvor der laves en samlet udstilling af  

 Holmegaard-produkter adskilt fra de øvrige gaveartikler.
Om præsentation af  

 varer i gaveafdelingen har Bilka henvist til nogle fotografier, hvorefter  

 ethvert rimeligt krav til standard anses for opfyldt.
 Ligeledes mener Bilka, at der i gaveafdelingen findes adskillige  

 komplementærprodukter på samme kvalitetsniveau , og det er i øvrigt anført,  

 at det ikke er Bilkas politik at slække på kvalitetskravene, men gennem  

 stordrift at sælge billigere end andre.
 I tilknytning hertil har Bilka tilbagevist K-H's påstand om, at  

 Holmegaard-produkter ikke skulle høre til varehusenes naturlige vareområde.
Bilka har oplyst, at ideen bag oprettelsen af lavprisvarehusene er at føre  

 et meget bredt og familieorienteret sortiment indeholdende varer af interesse  

 for samtlige medlemmer af en husstand.
Herunder falder bl. a. isenkram, og  

 det er fra Bilkas side understreget, at Holmegaard-produkter er en uundværlig  

 del af sortimentet i isenkramafdelingen, idet de er ret dominerende på det  

 danske marked, ligesom de prismæssigt ligger i et niveau, som sammenlignet  

 med udenlandske glas gør dem attraktive for et bredt udsnit af forbrugerne.  

 Det er i denne forbindelse anført, at en markedsundersøgelse fra 1973 viste,  

 at den gennemsnitlige husstandsindkomst for Bilkas kunder var 75.000 kr. mod  

 et landsgennemsnit på 47.000 kr.
Der er altså tale om et kundeunderlag, som  

 har råd til at anskaffe Holmegaard-produkter, og Bilka har mange  

 forespørgsler fra kunderne om disse varer.
Tillige er oplyst, at salget af Holmegaard-produkter i den periode, hvor  

 Bilka fik disse produkter fra grossist, udgjorde ca. 250.000 kr. på årsbasis,  

 medens salget af importerede glas androg ca. 100.000 kr.
Salget af  

 sidstnævnte glas var ikke steget væsentligt efter leveringsnægtelsen, hvorfor  

 varehuset konstaterede, at der ikke eksisterer noget substitutionsforhold  

 mellem Holmegaard-produkter og øvrige glas.
Endelig har Bilka tilkendegivet,  

 at Holmegaard-glas ikke vil blive brugt som lokkevarer, men vil blive  

 kalkuleret i overensstemmelse med Bilkas sædvanlige kalkulationsprincipper.
Sammenfattende har Bilka givet udtryk for, at ikke alle de af K-H  

 opstillede forhandlerbetingelser findes rimelige, ligesom de efter Bilkas  

 opfattelse ikke praktiseres ens over for alle forhandlere.
I denne  

 forbindelse har Bilka henvist til nogle fotografier, der viser udstillingen  

 af Holmegaard-glas i Kvickly forretninger i Viby og i Gjellerup Centret ved  

 Århus, og endvidere er henvist til en af monopoltilsynet foretagen  

 inspektørundersøgelse af betingelsernes opfyldelse i en række forretninger.
 Bilka har trods dette som nævnt erklæret sig villig til at opfylde  

 forhandlerbetingelserne i den foreliggende form og mener fuldt ud at kunne  

 gøre dette, hvorfor det henstilles til tilsynet at meddele K-H pålæg om at  

 optage levering til Bilka.
 Til ovenstående skal bemærkes følgende:
 Der er mellem K-H og Bilka ikke enighed om, hvorvidt Bilka opfylder de af  

 K-H opstillede betingelser for at opnå levering af Holmegaard-glas.
Afgørelsen af, om dette er tilfældet, volder ingen vanskeligheder i de  

 tilfælde, hvor betingelserne kan betegnes som objektive.
Dette gælder således  

 punkt 1. Omsætning og delvis punkt 2. Sortiment.
 Også punkt 3. Kundeservice, herunder fremskaffelse af bestillingsservicer,  

 må betegnes som objektivt, og dette krav må anses for opfyldt ved Bilkas  

 tilsagn, idet det ikke som hævdet af K-H kan tillægges betydning, om en sådan  

 service er sædvanlig og forventes af kunderne i et lavprisvarehus.
 Der foreligger ikke holdepunkter for at antage, at Bilka har brugt eller  

 vil bruge Holmegaard-glas som lokkevare, idet disse kalkuleres efter samme  

 principper som Bilkas øvrige varer.
Tilbage står betingelsernes punkt 4 og punkt 5. Disse punkter er det ikke  

 praktisk muligt at formulere fuldt objektivt, så der ikke kan opstå tvivl om  

 forståelsen og rækkevidden heraf.
K-H må derfor ved praktiseringen udøve et  

 skøn over, om disse punkter kan anses for opfyldt i tilstrækkeligt omfang.
 Med hensyn til punkt 4 om branche- og fagkundskab synes der at være  

 enighed mellem parterne om, at Bilka har faguddannet personale, som kan  

 tilkaldes af kunderne, såfremt de ønsker vejledning, men dette er efter K-H's  

 opfattelse ikke tilstrækkeligt til gennemførelse af en fagmæssigt forsvarlig  

 kundebetjening, og K-H ønsker tilsyneladende fast betjening knyttet til  

 salget af Holmegaard-glas.
Til opfyldelse af punkt 5 om udstilling af varerne på en præsentabel måde  

 vil det efter K-H's skøn ikke være nok, at udstillingen af Holmegaard-glas  

 sker på en acceptabel måde.
Det afgørende er efter selskabets mening  

 helhedsmiljøet, som ikke findes tilfredsstillende i Bilka.
 Ligeledes finder K-H heller ikke det i punkt 5 opstillede krav til  

 kvalitetsniveauet af forretningernes øvrige vareudvalg opfyldt af Bilka.
 Det af K-H udøvede skøn ved praktiseringen af punkterne 4 og 5 over for  

 Bilka udelukker således muligheden for salg af Holmegaard-glas i  

 lavprisvarehuse og vel tillige i andre forretningstyper, der i væsentlig  

 omfang bygger på selvbetjeningsideen.
 Repræsentanter for tilsynet har besøgt alle tre Bilka varehuse, og det er  

 efter disse besøg ikke tilsynets indtryk, at Holmegaard-produkternes standard  

 gennem forhandling i Bilka vil blive trukket ned i forbrugernes bevidsthed og  

 dermed - som hævdet af K-H - skade salget af disse produkter.
 K-H's praktisering af forhandlerbetingelsernes punkter 4 og 5 over for  

 Bilka må skønnes at være for vidtgående og må antages at medføre de i  

 monopollovens § 11 nævnte skadelige virkninger.
 En bedømmelse på grundlag af de foreliggende forhandlerbetingelser og en  

 rimelig praktisering heraf fører efter tilsynets opfattelse til, at Bilka  

 lavprisvarehuse må anses for fuldt ud at opfylde disse betingelser.
 I denne forbindelse skal nævnes, at tilsynet i maj-juli 1973 gennem  

 inspektørbesøg hos 18 forretninger i Storkøbenhavn og 18 forretninger i  

 provinsen foretog en undersøgelse af, i hvilket omfang disse forretninger  

 opfylder K-H's forhandlerbetingelser.
 På baggrund af denne undesøgelse må tilsynet tillige skønne, at Bilka  

 opfylder betingelserne for forhandling af Holmegaard-produkter i fuldt så  

 stort omfang som en række af de undersøgte forretninger.
 Endelig skal bemærkes, at K-H's påstand om, at Holmegaard-produkter ikke  

 hører til Bilkas naturlige vareområde, ikke synes bekræftet af de  

 foreliggende oplysninger, og forbrugerne har som ovenfor anført tidligere i  

 betydeligt omfang købt disse produkter i Bilka.
De anførte tal for Bilkas tidligere salg af Holmegaard-glas synes også at  

 vise, at Bilka må antages at have en væsentlig erhvervsmæssig interesse i  

 forhandling af disse glas.
Dette må ses på baggrund af, at K-H er den eneste  

 danske producent af glas, og at selskabets navn er indarbejdet hos de danske  

 forbrugere, hvorfor det vil være vanskeligt at drive en glasforretning eller  

 glasafdeling uden forhandling af dette selskabs produkter.
 Til slut skal knyttes et par bemærkninger til Deres skrivelse af 23.  

 august 1974.
 Heri er refereret til monopol-ankenævnets kendelse af 30. maj 1974,  

 hvorved ankenævnet ophævede et af monopoltilsynet til Bang & Olufsen A/S  

 (samt to andre radiofabrikker) meddelt pålæg om at optage levering til Bilka,  

 hvilken kendelse tilsynet har indbragt for landsretten.
 Efter Deres opfattelse kan der af ankenævnets kendelse i B & O-sagen  

 udledes en præjudikatvirkning, som må være bindende for tilsynet ved  

 bedømmelsen af K-H-sagen, eller som i det mindste må føre til, at tilsynet  

 udsætter K-H-sagens behandling ved en officiel tilkendegivelse herom, indtil  

 endelig domstolsafgørelse foreligger.
 Til slut i Deres brev er anført, at der ved ovenstående bemærkninger ikke  

 er taget stilling til, i hvilket omfang der måtte foreligge relevant  

 parallellitet mellem K-H-sagen og B & O-sagen.
Hertil skal bemærkes, at der vel næppe kan blive tale om  

 præjudikatvirkning af B & O-sagen, så længe der ikke foreligger endelig  

 afgørelse i denne sag, og det afgørende for, om der til den tid vil blive  

 tale om en sådan virkning, må være, om der foreligger relevant parallellitet  

 mellem de to nævnte sager.
Efter tilsynets opfattelse er der en sådan forskel  

 mellem sagerne, at den næppe kan antages at få præjudikatvirkning for  

 K-H-sagen, og tilsynet har derfor ikke fundet tilstrækkeligt grundlag for at  

 udsætte afgørelsen i den nu foreliggende sag.
 På det ovenfor gengivne grundlag har tilsynet herefter fundet, at den af  

 Kastrup og Holmegaards Glasværker A/S foretagne vægring ved at levere  

 Holmegaard-produkter til Bilka lavprisvarehuse indebærer en  

 konkurrencebegrænsning som omhandlet i monopollovens § 2, stk. 1, og at denne  

 konkurrencebegrænsning medfører urimelig indskrænkning i den frie  

 erhvervsudøvelse som nævnt i lovens § 11, stk. 1.
 I henhold til sidstnævnte lovbestemmelse har tilsynet den 25. november  

 1974 søgt forholdet bragt til ophør ved forhandling med selskabet, men  

 selskabet fastholdt herunder den skete leveringsnægtelse.
Da forholdet således ikke har kunnet bringes til ophør ved forhandling og  

 ikke kan imødegås efter lovens øvrige bestemmelser, skal tilsynet herved i  

 medfør af lovens § 12, stk. 3, pålægge Kastrup og Holmegaards Glasværker A/S  

 at optage levering af Holmegaard-produkter til Bilka lavprisvarehuse på  

 selskabets sædvanlige vilkår for tilsvarende salg.
Selskabet kan dog altid  

 kræve kontant betaling eller betryggende sikkerhed.
 Fristen for efterkommelse af tilsynets pålæg er efter aftale mellem  

 tilsynet og selskabet fastsat til den 8. januar 1975, og man skal annmode om  

 inden denne dato at modtage meddelelse om, hvorvidt selskabet agter at  

 efterkomme pålægget eller i henhold til lovens § 18, stk. 1, vil indbringe  

 det for monopol-ankenævnet.
 Under sagens behandling i nævnet har klagerne til støtte for deres påstand  

 og til yderligere begrundelse af deres indstilling til det givne pålæg,  

 udover hvad de allerede har anført over for tilsynet, jfr. foran, bl. a.  

 fremhævet, at importen af maskinfremstillede udekorerede drikkeglas er steget  

 i de seneste år.
 Samtidig har Kastrup og Holmegaards markedsandel i stk. ved salg til  

 private konsumenter gennem isenkræmmere, glas- og porcelænsforhandlere være  

 faldende:
Da Kastrup og Holmegaards produkter alle fremstilles i håndforarbejdet  

 produktion, vil produkternes pris til stadighed ligger i top i sammenligning  

 med dels konkurrerende brugsting og dels importerede glas.
Da lønandelen af  

 produktionsomkostningerne er forholdsvis stor (nemlig ca. 60%), vil den  

 fremtidige inflation bevirke en yderligere accelereret prisforøgelse i  

 forhold til konkurrerende produkter.
Dette nødvendiggør en salgspolitik,  

 gående ud på at fremhæve Kastrup og Holmegaards varer som prestigebetonede  

 specialvarer i forbrugernes bevidsthed.
Derfor har Kastrup og Holmegaard i  

 sin salgspolitik lagt vægt på, at selskabets produkter forhandles gennem  

 specialforretninger af en vis standard, og det vil være stridende mod denne  

 salgspolitik og skade produkterne i forbrugernes omdømme, hvis de forhandles  

 i lavprisvarehuset Bilka.
Det vigende marked for produkter i denne prisklasse medfører endvidere, at  

 det er af største vigtighed, at der til stadighed lanceres mange nyheder.  

 Langt størstedelen af disse nyheder slår ikke an på en måde, der gør det  

 rentabelt for detailledet at sælge dem.
Rentabiliteten ligger i de enkelte  

 produkter, der slår an.
Salgsleddets lancering af nyheder er med andre ord et  

 væsentligt og integreret led i hele salgsindsatsen.
Bilkas salgsform egner  

 sig ikke til lancering af nyheder, og det er i overensstemmelse med Bilkas  

 salgspolitik at satse på de varegrupper, der har den største  

 omsætningshastighed.
Hermed bliver det specialforretningerne, der må dække  

 det mindre rentable salg af nye produkter.
Kastrup og Holmegaard lægger stor  

 vægt på, at forbrugere, der samler på et glasservice i en lang årrække, kan  

 foretage suppleringskøb.
Disse suppleringskøb kan det ikke forventes, at  

 Bilka - trods tilsagn herom - vil kunne effektuere, da det vil være i strid  

 med Bilkas øvrige salgspolitik.
Klagerne har endvidere gjort gældende, at den kundebetjening, man finder  

 ønskelig i forbindelse med salget af Kastrup og Holmegaards produkter, og den  

 særlige vejledning, der er nødvendig i forbindelse med salg af  

 håndforarbejdede glasvarer, ikke findes hos Bilka.
Det er klagernes  

 opfattelse, at antallet af salgspersonale i Bilka i forhold til både  

 omsætning og salgsareal ikke muliggør, at en forbruger kan forventes at få  

 vejledning af en ekspedient ved købet, hvortil kommer, at personalet næppe  

 har den nødvendige branchekundskab.
Endelig har klagerne påpeget, at specialvarer af den kvalitet, der her er  

 tale om, ikke naturligt hører til Bilkas vareområde, og at salg af disse  

 produkter ikke har nogen væsentlig betydning for Bilkas omsætning.
I  

 bemærkningerne til monopollovens § 12, stk. 3, er det endvidere anført, at  

 bestemmelsen om leveringspålæg bør anvendes med stor varsomhed og kun, hvor  

 tungtvejende grunde taler derfor.
Da udelukkelse af Bilka som forhandler af  

 Kastrup og Holmegaard-produkter ikke medfører nogen indskrænkning i Bilkas  

 frie erhvervsudøvelse, er der ikke grundlag for at pålægge Kastrup og  

 Holmegaard at levere til Bilka.
Monopoltilsynet har til støtte for sin påstand bl. a. anført, at de af  

 Kastrup og Holmegaard anførte tal viser, at selskabet i 1973 og første halvår  

 af 1974 havde en andel på 24% af det samlede indenlandske salg af drikkeglas  

 til private forbrugere, når andelen opgøres på grundlag af det solgte antal  

 glas.
Da virksomhedens salgspolitik imidlertid har været at skabe en  

 adskillelse i forbrugernes bevidsthed mellem Kastrup og Holmegaards produkter  

 og billigere maskinforarbejdede glas, er det mere rimeligt at beregne Kastrup  

 og Holmegaards markedsandel efter værdien af de solgte glas.
En sådan  

 opgørelse af markedsandelen viser, at Kastrup og Holmegaard havde en andel på  

 ca. 50%. Kastrup og Holmegaard er endvidere den eneste danske producent af  

 glas, og navnet er indarbejdet hos forbrugerne, hvorfor det vil være  

 vanskeligt at drive en glasafdeling uden salg af Kastrup og Holmegaards  

 produkter.
Det har ikke været hensigten med monopolloven at hæmme udviklingen af nye  

 forretningstyper som f. eks. lavprisvarehuse.
Nye forretningstyper vil altid  

 vække modstand hos etablerede forretninger, fordi de betyder en øget  

 konkurrence.
Et pålæg om levering til Bilka vil antagelig også medføre en  

 mindre omsætning i de specialforretninger, der er beliggende i  

 Bilka-varehusenes område.
 Kastrup og Holmegaards forretningsbetingelser er godkendt af  

 monopoltilsynet, og Bilka må, hvis man ønsker at forhandle Kastrup og  

 Holmegaards produkter, derfor underkaste sig disse betingelser, herunder  

 forpligtelsen til at lancere nye varer og føre et bredt varesortiment samt  

 forpligtelsen til at modtage bestillinger på Holmegaard-produkter, som  

 virksomheden ikke fører.
Efter monopoltilsynets opfattelse må Holmegaard-produkterne betegnes som  

 velegnede til salg i Bilka, og Kastrup og Holmegaards påstand om, at disse  

 produkter ikke hører til Bilkas naturlige vareområde synes ikke bekræftet af  

 de foreliggende oplysninger om Bilkas øvrige varesortiment.
I en periode,  

 hvor Bilka fik Kastrup og Holmegaards produkter gennem uafhængige grossister,  

 var Bilkas omsætning af disse varer 250.000 kr. på årsbasis.
Selv om Bilkas  

 omsætning af Kastrup og Holmegaards produkter kun udgør en lille del af  

 Bilkas samlede omsætning, kan dette ikke være afgørende, idet det vil være  

 næsten umuligt i noget tilfælde at påvise en væsentlig erhvervsmæssig  

 interesse for et stormagasin eller et varehus i forhandling af en enkelt  

 vare.
Biintervenienten Bilka har til støtte for det af monopoltilsynet anførte  

 tilføjet, at Bilka både kan og vil opfylde de forhandlerbetingelser, som  

 Kastrup og Holmegaard har opstillet.
Ideen i lavprisvarehusene er at sælge  

 kvalitetsvarer til lave priser.
Forretningens karakter er ikke til hinder  

 for, at man sælger Kastrup og Holmegaards produkter, og det er helt afgørende  

 for Bilkas gaveafdeling at kunne sælge Kastrup og Holmegaards glas, da det er  

 en vare, som er kendt af forbrugerne.
 Til det således foreliggende skal nævnet udtale:
De spørgsmål, der har været inddraget i forhandlingerne med  

 monopoltilsynet, om Kastrup og Holmegaards glasvarer har været benyttet som  

 lokkevarer og om prisfastsættelsen for glasvarerne, foreligger ikke til  

 afgørelse under denne sag.
Sagen angår alene spørgsmålet, om Kastrup og  

 Holmegaard under hensyn til sine glasvarers karakter er berettiget til at  

 nægte levering til Bilkas lavprisvarehuse.
Bilka har under sagen erklæret sig villig til og må efter det oplyste  

 antages at være i stand til at overholde Kastrup og Holmegaards sædvanlige  

 forhandlerbetingelser i den nu foreliggende form.
Bilka har tidligere haft et  

 ikke ubetydeligt salg af Kastrup og Holmegaards glasvarer og må antages at  

 have en væsentlig og rimelig erhvervsmæssig interesse i at kunne genoptage  

 forhandlingen af disse varer.
Forhandling på forsvarlig måde af Kastrup og  

 Holmegaards glas kræver ikke, at der er mulighed for meddelelse af en  

 omhyggelig og sagkyndig individuel vejledning, demonstration og service  

 således som fremhævet i ankenævnets kendelse af 30. maj 1974 om levering af  

 radio og stereoanlæg fra B & O.
Nævnet finder herefter at måtte give  

 tilsynet medhold i, at den af Kastrup og Holmegaards Glasværker A/S foretagne  

 vægring ved at levere Holmegaard-produkter til Bilka-lavprisvarehuse  

 indebærer en konkurrencebegrænsning som omhandlet i monopollovens § 2, stk.  

 1, og at denne konkurrencebegrænsning medfører urimelig indskrænkning i den  

 frie erhvervsudøvelse og urimelig ulighed i vilkårene for erhvervsudøvelsen  

 som nævnt i lovens § 11, stk. 1.
 Tilsynets afgørelse vil herefter være at stadfæste således, at fristen for  

 efterkommelsen af tilsynets pålæg fastsættes til 1. juli 1975.
 Herefter bestemmes:
Den af monopoltilsynet ved skrivelse af 16. december 1974 trufne afgørelse  

 stadfæstes.
Fristen for efterkommelse af tilsynets pålæg fastsættes til 1.  

 juli 1975.
