Indberettet Høje-Taastrup Kommune for at have udleveret  

 masseoplysninger til en idrætsklub i strid med forskrifterne for Det  

 fælleskommunale Persondatasystem Registertilsynet konstaterede i forbindelse med behandlingen af en klage,  

 at Høje-Taastrup Kommune havde udleveret en edb-udskrift indeholdende navne  

 og adresser på alle børn i kommunen i alderen 7-10 år til en idrætsklub.  

 Udskriften stammede fra Det fælleskommunale Persondatasystem.
 Det fremgår af forskrifterne for Det fælleskommunale Persondatasystem, at  

 der kan videregives oplysninger til private om bestemte personer i  

 overensstemmelse med reglerne i bekendtgørelse om folkeregistrering.
 Det følger af bekendtgørelsens § 24, at private personer og virksomheder  

 m.v., der forud kan identificere en bestemt person ved angivelse af dennes  

 navn samt enten fødselsdato, adresse (nuværende eller tidligere) eller  

 eventuelt personnummer, kan få udleveret visse nærmere angivne oplysninger  

 vedrørende denne person fra folkeregisteret i enhver kommune.
 Registertilsynet indhentede en udtalelse fra Indenrigsministeriets  

 CPR-kontor, hvoraf fremgik, at Høje-Taastrup Kommune ikke havde den fornødne  

 lovhjemmel til at videregive oplysningerne på listen, idet kravene til  

 videregivelse i bl.a. bekendtgørelse om folkeregistrering ikke var opfyldt.  

 Høje-Taastrup Kommune havde forinden erkendt over for Indenrigsministeriet,  

 at kommunen havde udleveret oplysningerne til idrætsklubben uden den fornødne  

 hjemmel.
Registertilsynet fandt den skete overtrædelse af Det fælleskommunale  

 Persondatasystem særdeles kritisabel, og tilsynet afgav derfor i medfør af  

 lov om offentlige myndigheders registre § 26, stk. 3, indberetning til  

 kommunalbestyrelsen i Høje-Taastrup Kommune.
Tilsynet tog til efterretning,  

 at kommunen erkendte at have overtrådt reglerne for videregivelse i  

 bekendtgørelse om folkeregistrering.
 Høje-Taastrup Kommune har efterfølgende oplyst, at kommunen har orienteret  

 samtlige afdelinger i kommunen om reglerne for videregivelse af oplysninger.  

 Folkeregisteret i kommunen er blevet specielt orienteret om, at reglerne for  

 videregivelse af oplysninger herfra følger af folkeregisterloven samt  

 forskrifterne for Det fælleskommunale Persondatasystem.
 Registertilsynets Årsberetning 1995 side 44.
