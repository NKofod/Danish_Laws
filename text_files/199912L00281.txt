Fremsat den 27. april 2000 af  

 justitsministeren (Frank Jensen) Forslag til Lov om ændring af straffeloven og  

 retsplejeloven (Forældelse, styrket indsats mod seksuelt misbrug af  

 børn og unge samt IT-efterforskning) § 1 I straffeloven, jf. lovbekendtgørelse nr. 648 af 12. august 1997,  

 som ændret senest ved lov nr. 228 af 4. april 2000 og lov nr. 230 af 4.  

 april 2000, foretages følgende ændringer:
 1. § 93, stk. 3, 1. pkt., affattes  

 således:
»For overtrædelse af denne lovs § 223, stk. 1, §§ 224  

 og 225, jf. § 223, stk. 1, samt § 289, 1. pkt., eller  

 §§ 13, 15 eller 16 i skattekontrolloven er forældelsesfristen i  

 intet tilfælde mindre end 10 år.« 2. I § 94 indsættes efter stk. 3 som nyt  

 stykke:
»Stk. 4. For overtrædelse af denne lovs §§ 210,  

 216-220 og 222-223 regnes forældelsesfristen dog tidligst fra den dag,  

 den forurettede fylder 18 år.
Det samme gælder overtrædelse  

 af denne lovs § 224 og § 225, jf. §§ 216-220 og 222-223.« Stk. 4 og 5 bliver herefter stk. 5 og 6.
 3. § 97, stk. 4, affattes således:
»Stk. 4. I forældelsesfristen medregnes ikke den tid, i  

 hvilken 1)	fuldbyrdelse er udsat ved betinget dom eller betinget  

 benådning, 2)	den pågældende udstår anden frihedsstraf eller er  

 undergivet anden strafferetlig retsfølge af frihedsberøvende  

 karakter, eller 3)	iværksættelsen af fuldbyrdelsen hindres, fordi den  

 pågældende unddrager sig fuldbyrdelsen.« 4. I § 97, stk. 6, 2. pkt., indsættes efter  

 »afbrydelsen«: », jf. dog stk. 4, nr. 3«.
 5. Efter § 229 indsættes:
»§ 230. Den, der optager utugtige fotografier, film eller  

 lignende af en person under 18 år med forsæt til at sælge  

 eller på anden måde at udbrede materialet, straffes med  

 hæfte eller fængsel indtil 2 år, under formildende  

 omstændigheder med bøde. § 226 finder tilsvarende  

 anvendelse.« 6. § 235 affattes således:
»§ 235. Den, som erhvervsmæssigt sælger eller  

 på anden måde udbreder utugtige fotografier, film eller lignende  

 af børn, straffes med bøde, hæfte eller fængsel  

 indtil 2 år.
På samme måde straffes den, som i en videre  

 kreds udbreder sådanne fremstillinger.
Stk. 2. Den, som besidder eller mod vederlag gør sig  

 bekendt med fotografier, film eller lignende af børn, der 1)	har samleje eller anden kønslig omgængelse end  

 samleje, 2)	har kønslig omgang med dyr eller 3)	anvender genstande på groft utugtig måde, straffes med bøde eller under skærpende omstændigheder  

 med hæfte eller fængsel indtil 6 måneder.« § 2 I lov om rettens pleje, jf. lovbekendtgørelse nr. 713 af 13.  

 september 1999, som ændret ved lov nr. 231 af 4. april 2000, foretages  

 følgende ændring:
 1. I § 781, stk. 1, nr. 3, indsættes efter  

 »§ 193, stk. 1,«: »§ 235,«.
§ 3 Stk. 1. Loven træder i kraft den 1. juli 2000.
 Stk. 2. De i § 1 nævnte bestemmelser i  

 straffelovens § 94, stk. 4, og § 97, stk. 4 og 6,  

 gælder også for lovovertrædelser, der er begået, og  

 retsfølger, der er pålagt, før lovens ikrafttræden.  

 Bestemmelserne finder dog ikke anvendelse i tilfælde, hvor  

 forældelse efter de hidtidige regler er indtrådt før  

 lovens ikrafttræden.
§ 4 Stk. 1. Loven gælder ikke for Færøerne og  

 Grønland.
 Stk. 2. Lovens § 1 kan ved kongelig anordning helt eller  

 delvis sættes i kraft for Færøerne med de afvigelser, som  

 de særlige færøske forhold tilsiger.
Bemærkninger til lovforslaget Almindelige bemærkninger Indholdsfortegnelse Side 1.
Indledning 5 2.
Forældelse af strafansvar ved seksuelt misbrug af  

 børn 5 2.1.
Børnerådets forslag 5 2.2.
Gældende ret 6 2.3.
Retstilstanden i de øvrige nordiske lande 6 2.4.
Justitsministeriets overvejelser 7 3.
Forældelse af idømt straf 8 3.1.
Indledning 8 3.2.
Gældende ret 8 3.3.
Justitsministeriets overvejelser 10 4.
Forbud mod at anvende børn og unge under 18 år som  

 »pornomodeller« 10 4.1.
Indledning 10 4.2.
Gældende ret 11 4.3.
Justitsministeriets overvejelser 11 5.
ILO-konvention nr. 182 om forbud mod og omgående indsats til  

 afskaffelse af de værste former for børnearbejde 12 5.1.
Indledning 12 5.2.
ILO-konventionens forhold til dansk lovgivning 13 5.3.
Konklusion 15 6.
Børnepornografi 15 6.1.
Indledning 15 6.2.
Gældende ret vedrørende børnepornografi 16 6.3.
Statistiske oplysninger 18 6.4.
Lovgivningen i andre lande 18 6.5.
Brydensholt-udvalgets overvejelser og forslag vedrørende  

 straffelovens § 235 18 6.6.
Justitsministeriets overvejelser 22 7.
Dansk straffemyndighed ved salg og udbredelse af børnepornografi  

 via Internettet 24 7.1.
Udvalgets overvejelser 24 7.2.
Justitsministeriets overvejelser 25 8.
IT-efterforskning 25 8.1.
Indledning 25 8.2.
Krav til Internetudbydere og teleselskaber om registrering af  

 logoplysninger og opbevaring heraf 25 8.3.
Adgang til indgreb i meddelelseshemmeligheden i sager om  

 børnepornografi 27 9.
 Lovforslagets økonomiske og administrative konsekvenser  

 mv.
29 10.
 Hørte myndigheder mv.
29 1. Indledning Hovedformålet med lovforslaget er at øge  

 beskyttelsen af børn og unge mod seksuelt misbrug.
Med henblik herpå foreslås for det  

 første at ændre beregningen af forældelsesfristen ved  

 straffelovsovertrædelser, der omfatter seksuelt misbrug af børn  

 og unge. Ændringen indebærer, at de forældelsesfrister, der  

 gælder for de enkelte typer af lovovertrædelser, tidligst  

 begynder at løbe fra det tidspunkt, hvor den unge fylder 18 år  

 og dermed er myndig.
Formålet med lovforslaget er at sikre, at  

 personer, der som børn bliver udsat for seksuelt misbrug, har mulighed  

 for som voksne - hvor de bedre vil være i stand til at varetage egne  

 interesser - at reagere over for dette misbrug, uden at  

 forældelsesreglerne udelukker muligheden for strafferetlig  

 forfølgning.
For det andet foreslås det, at det gøres  

 strafbart at anvende børn og unge under 18 år som  

 »pornomodeller«.
Dette forslag skal ses i sammenhæng med, at Den  

 Internationale Arbejdsorganisation har vedtaget en konvention om forbud mod  

 og omgående indsats til afskaffelse af de værste former for  

 børnearbejde (ILO-konvention nr. 182). Konventionen indeholder bl.a.  

 en pligt til at forbyde brugen af børn og unge under 18 år som  

 modeller ved fremstilling af pornografi.
En vedtagelse af forslaget  

 indebærer, at Folketinget giver samtykke til, at Danmark ratificerer  

 den nævnte ILO- konvention.
For det tredje indeholder lovforslaget en skærpelse  

 af straffelovens bestemmelser i § 235 om børnepornografi.
Det  

 foreslås i den forbindelse, at bestemmelsen om udbredelse af  

 børnepornografisk materiale udvides, således at ikke kun salg og  

 anden erhvervsmæssig udbredelse, men også udbredelse i en videre  

 kreds - f.eks. via Internettet - omfattes af bestemmelsen.
Det foreslås  

 endvidere, at strafmaksimum for overtrædelse af bestemmelsen  

 forhøjes fra fængsel i 6 måneder til fængsel i 2  

 år.
Endvidere foreslås en udvidelse af bestemmelsen om besiddelse  

 af grovere, børnepornografisk materiale, således at også  

 den, der mod vederlag gør sig bekendt med sådanne  

 børnepornografiske fremstillinger, omfattes af bestemmelsen, selv om  

 den pågældende ikke retligt set kommer i besiddelse af  

 meterialet.
Samtidig foreslås en skærpelse af strafferammen, der  

 i dag kun omfatter bøde, således at der under skærpende  

 omstændigheder kan straffes med hæfte eller fængsel indtil  

 6 måneder.
 For det fjerde foreslås en ændring af  

 retsplejelovens regler om indgreb i meddelelseshemmeligheden, således  

 at der bliver mulighed for at anvende disse straffeprocessuelle indgreb i  

 sager om børnepornografi.
Endelig indeholder lovforslaget en regel om suspension af  

 forældelse af idømt straf i de tilfælde, hvor  

 myndighederne hindres i at gennemføre straffuldbyrdelsen, fordi den  

 pågældende person unddrager sig fuldbyrdelsen ved f.eks. at rejse  

 til udlandet.
Denne del af forslaget adskiller sig fra de øvrige  

 elementer ved ikke at angå spørgsmålet om beskyttelse af  

 børn og unge mod seksuelt misbrug.
 Forslagene vedrørende børnepornografi og  

 indgreb i meddelelseshemmeligheden bygger på betænkning nr.  

 1377/1999 om børnepornografi og IT-efterforskning afgivet af  

 Justitsministeriets udvalg om økonomisk kriminalitet og  

 datakriminalitet (Brydensholt-udvalget).
2. Forældelse af strafansvar ved seksuelt misbrug af  

 børn 2.1. Børnerådets forslag Børnerådet har i en henvendelse til  

 justitsministeren af 20. august 1999 opfordret til, at  

 forældelsesreglerne i straffeloven ændres, således at  

 forældelsesfristen i sager om seksuelt misbrug af børn  

 først løber fra det tidspunkt, hvor barnet fylder 18 år  

 og dermed er myndigt.
Børnerådet har som begrundelse for  

 opfordringen nærmere anført, at seksuelt misbrug af et barn  

 udgør en fundamental trussel mod barnets tilværelse, og at det  

 særligt er tilfældet, når overgrebet foretages af et  

 familiemedlem eller anden nærtstående person.
I de tilfælde  

 kan barnet være afskåret fra hjælp fra den nære  

 familie, og barnet er ofte ikke i stand til at søge bistand hos andre  

 voksne eller myndigheder.
Børnerådet nævner i den forbindelse, at  

 det er et typisk og velkendt forløb, at barnet længe efter og  

 måske først som voksen er i stand til at erkende og beskrive de  

 overgreb, som personen i barnealderen har været udsat for.  

 Børnerådet peger samtidig på, at strafferetlig  

 forfølgning efter de gældende forældelsesregler normalt  

 kun kan gennemføres, hvis barnet få år efter, at det er  

 flyttet hjemmefra eller måske endda inden, er blevet så afklaret,  

 at barnet er i stand til at anmelde den pågældende  

 nærtstående for en meget alvorlig forbrydelse.
Dette vil efter  

 Børnerådets opfattelse i mange tilfælde være  

 illusorisk.
 Det er derfor Børnerådets konklusion, at  

 børn, der bliver misbrugt af nærtstående, reelt ikke har  

 nogen mulighed for at få oprejsning over for misbrugeren, medmindre  

 andre voksne bliver opmærksomme på forholdet og griber ind.  

 Børnerådet foreslår på den baggrund, at straffeloven  

 ændres, således at forældelsesfristen i sager om misbrug af  

 børn først regnes, fra barnet fylder 18 år.
 Det er Børnerådets vurdering, at misbrugte  

 børn derved som voksne får en chance for at gøre op med  

 misbruget, og at en domstolsafgørelse og en eventuel erstatning fra  

 gerningsmanden vil give ofret en bedre mulighed for at gennemføre en  

 behandling.
2.2. Gældende ret Forældelse af strafansvar er i straffelovens  

 § 93 reguleret generelt for alle forbrydelser.  

 Forældelsesfristen er afhængig af strafferammen for den enkelte  

 lovovertrædelse.
Således er forældelsesfristen 2 år,  

 når strafferammen ikke overstiger fængsel i 1 år (eller  

 når straffen for overtrædelsen ikke ville overstige bøde),  

 5 år ved en strafferamme på fængsel indtil 4 år, 10  

 år ved en strafferamme på fængsel indtil 10 år, og 15  

 år, når der ikke er hjemlet højere straf end fængsel  

 på bestemt tid.
Lovovertrædelser, der kan medføre  

 fængsel på livstid, forældes således ikke.
For enkelte lovovertrædelser er der fastsat  

 særlige regler om en højere forældelsesfrist end den, der  

 følger af den generelle bestemmelse.
Som eksempel kan nævnes  

 straffelovens § 223, stk. 1, om samleje med adoptivbarn, stedbarn  

 eller plejebarn mv. under 18 år, hvor strafferammen er fængsel  

 indtil 4 år.
Efter de generelle regler ville forældelse  

 indtræde efter 5 år, men ved en lovændring i 1997 blev det  

 i straffelovens § 93, stk. 3, fastsat, at forældelse af  

 sådanne forbrydelser i intet tilfælde er mindre end 10 år,  

 jf. lov nr. 349 af 23. maj 1997 om ændring af retsplejeloven,  

 straffeloven og erstatningsansvarsloven (Styrkelse af retsstillingen for ofre  

 for forbrydelser m.v). Det fremgår af de almindelige bemærkninger  

 til lovforslaget, at formålet med lovændringen var, at samleje  

 eller anden kønslig omgængelse med et adoptivbarn, stedbarn  

 eller plejebarn i alderen 15-18 år undergives en 10-årig  

 forældelse og dermed ligestilles med incestsager, jf.  

 Folketingstidende, 1996-1997, tillæg A, s. 3167 ff.
Beregningen af forældelsesfristen er i  

straffelovens § 94 ligeledes reguleret ved generelle  

 bestemmelser.
Forældelsesfristen regnes således fra den dag, den  

 strafbare virksomhed eller undladelse er ophørt, jf. § 94,  

 stk. 1. I tilfælde, hvor strafbarheden afhænger af eller  

 påvirkes af en indtrådt følge eller anden senere  

 begivenhed, regnes fristen dog først fra følgens eller  

 begivenhedens indtræden, jf. § 94, stk. 2. § 94,  

 stk. 3, indeholder en særlig regel om forældelse af  

 strafansvaret for strafbare forhold, der begås om bord på et  

 skib, og § 94, stk. 4 og 5, indeholder bestemmelser om afbrydelse  

 og suspension af forældelsen af strafansvaret, jf. nærmere  

 nedenfor pkt. 3.
Forældelsesfristen er 20 år for krav på  

erstatning eller anden godtgørelse for skade, der er forvoldt  

 ved en forbrydelse, for hvilken der under en offentlig straffesag  

 pålægges straf, jf. § 1, stk. 1, nr. 5, i  

 forældelsesloven af 1908 og § 16 i lov om ikrafttræden af  

 borgerlig straffelov.
Forældelsesfristen regnes fra det tidspunkt, da  

 forurettede har fået sådan kundskab, at den  

 pågældende bliver i stand til at gøre sit krav  

 gældende ved domstolene.
2.3. Retstilstanden i de øvrige nordiske lande Grundprincipperne for forældelse af strafansvar i  

 Norge, Sverige, Finland og Island svarer til de danske regler.
I 1998 blev der i den norske straffelov  

 indført en regel om, at fristen for forældelse af strafansvar i  

 sager om seksuelt misbrug af børn under 14 år først skal  

 regnes fra det tidspunkt, hvor den forurettede er fyldt 18 år.  

 Strafferammen for sådanne forbrydelser er efter de norske regler som  

 udgangspunkt 10 års fængsel.
Foreligger der skærpende  

 omstændigheder, kan der idømmes indtil 21 års  

 fængsel.
Forældelsesfristen for strafansvaret for disse  

 overtrædelser er henholdsvis 10 år og 25 år.
Den svenske straffelov indeholder en lignende  

 undtagelse fra de generelle forældelsesregler.
Efter de svenske regler  

 regnes forældelsesfristen for strafansvar for grovere  

 seksualforbrydelser mod børn tidligst fra den dag, barnet fylder eller  

 skulle have fyldt 15 år.
Denne regel trådte i kraft i 1995.  

 Strafferammen for f.eks. grov voldtægt er fængsel i mindst 4 og  

 højst 10 år og for voldtægt fængsel i mindst 2 og  

 højst 6 år.
Strafferammen for seksuel udnyttelse af  

 mindreårige er fængsel indtil 4 år, i grove tilfælde  

 dog fængsel i mindst 2 og højst 8 år.  

 Forældelsesfristen er 15 år for grov voldtægt og 10  

 år for voldtægt og seksuel udnyttelse af mindreårige.
I Finland er med virkning fra den 1. januar 1999  

 gennemført en ændring af straffelovens regler om seksuelt  

 misbrug af børn. Ændringen indebærer bl.a. en ændret  

 formulering af bestemmelsen om groft seksuelt misbrug af børn,  

 således at seksuelt misbrug af børn i højere grad end  

 tidligere anses for groft.
Der skal efter disse regler dømmes for  

 groft seksuelt misbrug af børn, bl.a. hvis forbrydelsen på grund  

 af barnets alder og udviklingsniveau er egnet til at forårsage  

 særlig skade på barnet, og hvis krænkelsen er egnet til at  

 forårsage særlig skade på barnet på grund af et  

 særligt afhængighedsforhold mellem barnet og gerningsmanden.  

 Forbrydelsen skal endvidere bedømt som helhed anses for grov.  

 Strafferammen for sådan forbrydelse er mellem 1 og 10 års  

 fængsel.
Efter et i juni 1999 fremsat forslag til ændring af de  

 finske regler om forældelse af bl.a. strafansvar vil strafansvaret for  

 groft seksuelt misbrug af børn først forældes efter 20  

 år.
På denne baggrund foreslås der ikke indført en  

 særlig regel om forældelsesfristens beregning i disse sager.
Efter den islandske straffelov regnes  

 forældelsesfristen for strafansvar i sager om seksuelt misbrug af  

 børn tidligst fra den dag, den forurettede er fyldt 14 år.  

 Strafferammen for seksuelt misbrug af børn, hvor der er tale om  

 samleje eller anden kønslig omgængelse med et barn under 14  

 år, er 12 års fængsel.
Forældelsesfristen for  

 sådanne forhold er 15 år.
Der gælder således forskellige regler om  

 forældelse på dette område i de øvrige nordiske  

 lande.
Fælles for reglerne er dog, at strafansvaret for seksuelt  

 misbrug af børn - på grund af lange forældelsesfrister  

 eller sent begyndelsestidspunkt for forældelsen - tidligst  

 forældes, når ofret er midt eller sidst i 20'erne.
2.4. Justitsministeriets overvejelser Børnerådets forslag indebærer, at  

 personer, der som børn har været udsat for seksuelt misbrug af  

 en nærtstående voksen, sikres muligheden for som voksen at  

 reagere over for dette misbrug, uden at forældelsesreglerne udelukker  

 muligheden for strafferetlig forfølgning.
Bedømmelsen af, hvilke regler om forældelse  

 der bør gælde for strafansvar, beror på en afvejning af  

 flere generelle hensyn.
Samfundets interesse i at gennemføre  

 strafforfølgning svækkes, når der går længere  

 tid, efter at overtrædelsen blev begået.
Ved »gamle«  

 lovovertrædelser vil generalpræventive hensyn ikke i  

 almindelighed nødvendiggøre, at sådanne forhold  

 konsekvent forfølges.
Der gør sig også nogle praktiske  

 processuelle hensyn gældende.
Det er vanskeligt at klarlægge de  

 faktiske omstændigheder i en sag, hvis forholdet er begået for  

 lang tid siden.
 Justitsministeriet finder, at der kan anføres  

 væsentlige grunde til støtte for at indføre en  

 særlig regel om forældelse af strafansvar i sager om seksuelt  

 misbrug af børn, jf. nærmere ovenfor pkt. 2.1.
Samtidig må det dog tages i betragtning, at de  

 bevismæssige vanskeligheder, som kan forekomme, når  

 retsforfølgning rettes mod forbrydelser, der er begået for lang  

 tid siden, kan være meget betydelige.
Det gælder ikke mindst i de  

 tilfælde, hvor der ikke er tekniske beviser - f.eks. i form af  

 lægeerklæringer om skader eller spor af blod mv. - men hvor  

 beviserne i det væsentlige eller udelukkende består af  

 vidneforklaringen fra ofret.
Det skal i den forbindelse fremhæves, at  

 en ændring af forældelsesreglerne ikke samtidig indebærer  

 en ændring af kravene til bevisernes styrke.
Det må derfor  

 forudses, at der ved indførelse af en længere  

 forældelsesfrist i sager om seksuelt misbrug af børn vil  

 være en del sager, der tidligere måtte opgives, fordi  

 strafansvaret var forældet, som alligevel ikke kan gennemføres  

 til domfældelse - medmindre den sigtede tilstår - fordi der ikke  

 foreligger tilstrækkelige beviser.
Justitsministeriet har fundet det rigtigst at udforme  

 forslaget således, at den særlige udvidelse af  

 forældelsesfristen omfatter alle de bestemmelser vedrørende  

 seksuelt misbrug, hvor et barn som offer på grund af et nært  

 forhold eller et på anden måde særligt forhold til  

 misbrugeren kan føle sig presset til at hemmeligholde  

 misbruget.
Den særlige udvidelse af forældelsesfristen er  

 således ikke begrænset til sager om incest, jf. straffelovens  

 § 210 om samleje mv. med en slægtning i nedstigende linie,  

 broder eller søster (straf: fængsel indtil 6/2 år), og  

 stedbarnsincest mv., jf. straffelovens § 223, stk. 1, om  

 samleje med en person under 18 år, der er den skyldiges adoptivbarn,  

 stedbarn eller plejebarn eller er betroet den pågældende til  

 undervisning eller opdragelse (straf: fængsel indtil 4 år).
 Når forslaget ikke er begrænset til sager om  

 overtrædelse af § 210 eller § 223, stk. 1, skyldes det,  

 at der i alle tilfælde, hvor der er tale om en form for seksuelt  

 misbrug af børn, kan være en sådan forbindelse mellem  

 gerningsmand og offer, at barnet af den grund søger at holde forholdet  

 skjult.
 Det kan være tilfældet ved overtrædelse  

 af straffelovens §§ 218-220, hvor der efter bestemmelsernes  

 beskrivelse af gerningsindholdet er en form for afhængighedsforhold  

 mellem gerningsmanden og den forurettede. § 218 angår  

 gerningsmandens udnyttelse af en persons sindssygdom, mentale retardering  

 eller tilstand i øvrigt til at skaffe sig samleje uden for  

 ægteskab med den pågældende (straf: fængsel indtil 4  

 år). § 219 angår den, der er ansat eller  

 tilsynsførende ved fængsel, forsorgshjem, børne- eller  

 ungdomshjem, hospital for sindslidende, institution for personer med  

 vidtgående psykiske handicap eller lignende institution, og som har  

 samleje med nogen, der er optaget i institutionen (straf: fængsel  

 indtil 4 år). § 220 vedrører groft misbrug af en persons  

 tjenstlige eller økonomiske afhængighed for derved at skaffe sig  

 samleje uden for ægteskab med den pågældende (straf:  

 fængsel indtil 3 år).
Ved overtrædelse af straffelovens § 216  

 om voldtægt (straf: fængsel indtil 6/10 år),  

§ 217 om samleje ved anden ulovlig tvang end vold og trussel om  

 vold (straf: fængsel indtil 4 år), § 222 om samleje  

 med barn under 15 år (straf: fængsel indtil 6/10 år) og  

§ 223, stk. 2, om den, som under groft misbrug af en  

 på alder og erfaring beroende overlegenhed forfører en person  

 under 18 år til samleje (straf: fængsel indtil 4 år), vil  

 gerningsmanden og barnet kunne være fremmede for hinanden.
Men  

 bestemmelserne bringes også i anvendelse i tilfælde, hvor der  

 består et sådant andet særligt forhold mellem de  

 involverede, at barnet af den grund kan føle sig afskåret fra at  

 betro sig til nogen, uden at forholdet er omfattet af straffelovens  

 §§ 210 og 223, stk. 1.
Justitsministeriet foreslår derfor, at  

 forældelse af strafansvar i sager om seksuelt misbrug af børn  

 efter alle de nævnte bestemmelser først begynder at løbe,  

 når barnet fylder 18 år.
Den særlige regel bør ikke  

 kun gælde ved samlejeforhold, men også ved anden kønslig  

 omgængelse end samleje (§ 224) og ved homoseksuelle forhold  

 (§ 225).
Derimod findes der ikke anledning til at lade den  

 særlige udvidelse af forældelsesfristen omfatte  

 overtrædelser af straffelovens § 221 om den, der tilsniger  

 sig samleje med en person, der vildfarende anser samlejet som  

 ægteskabeligt eller forveksler gerningsmanden med en anden (straf:  

 fængsel indtil 6 år). Det samme gælder straffelovens  

 § 223 a om som kunde at have samleje med en person under 18  

 år, der helt eller delvist ernærer sig ved prostitution (straf:  

 fængsel indtil 2 år). For så vidt angår den  

 sidstnævnte bestemmelse kan der i den forbindelse henvises til, at det  

 i forarbejderne til bestemmelsen - der er indsat i straffeloven ved lov nr.  

 141 af 17. marts 1999 - er anført, at der ikke er behov for at udvide  

 forældelsesfristen for strafansvaret fra 5 til 10 år ligesom for  

 overtrædelse af straffelovens § 223, stk. 1, jf. herved  

 straffelovens § 93, stk. 3 (omtalt ovenfor under pkt. 2.2.). Der  

 henvises til pkt. 3.2.3. i de almindelige bemærkninger til lovforslag  

 nr.
L 43 af 8. oktober 1998 (jf.
Folketingstidende 1998-99, tillæg A,  

 s. 935).
Lovforslaget indebærer, at sager om incest  

 (§ 210, stk. 1), voldtægt (§ 216), samleje med  

 børn under 15 år (§ 222) og stedbarnsincest mv.  

 (§ 223, stk. 1) tidligst kan blive forældet, når ofret  

 er fyldt 28 år.
Sager om incest mellem søskende  

 (§ 210, stk. 2), ulovlig tvang (§ 217), udnyttelse af ofrets  

 sindssygdom mv. (§ 218), ansattes samleje med personer optaget i  

 institution (§ 219), groft misbrug af afhængighed (§ 220) og  

 groft misbrug af alder og erfaring (§ 223, stk. 2) kan tidligst  

 blive forældet, når ofret er fyldt 23 år.
 Der henvises i øvrigt til bemærkningerne til  

 lovforslagets § 1, nr. 2 (straffelovens § 94).
3. Forældelse af idømt straf 3.1. Indledning De gældende bestemmelser i straffeloven om  

 forældelse af idømt straf indeholder ikke regler om suspension  

 af forældelsesfristen, når den dømte unddrager sig  

 straffuldbyrdelsen ved f.eks. at rejse til udlandet.
Selv i de  

 tilfælde, hvor det kan lægges til grund, at den dømte er  

 rejst til udlandet med det formål at unddrage sig straffuldbyrdelsen,  

 fratrækkes udlandsopholdet ikke ved beregningen af  

 forældelsesfristen for fuldbyrdelsen af den idømte straf.
Vender den dømte ikke frivilligt tilbage fra et  

 udlandsophold, vil der - hvis den pågældendes opholdssted er  

 kendt - eventuelt være mulighed for at begære den  

 pågældende udleveret til straffuldbyrdelse her i landet eller for  

 at overføre straffuldbyrdelsen til det land, hvor den  

 pågældende befinder sig.
Dette internationale  

 retshjælpssamarbejde sikrer imidlertid ikke i alle tilfælde, at  

 den dømte indsættes til afsoning af straffen/reststraffen, inden  

 forældelse efter de nugældende regler er indtrådt.
Medlemmer af Fremskridtspartiet fremsatte den 1. december  

 1998 forslag til folketingsbeslutning om afbrydelse af forældelse ved  

 domfældtes unddragelse af straffuldbyrdelsen (B 67). I  

 beslutningsforslaget blev regeringen opfordret til at fremsætte  

 lovforslag om ændring af straffelovens regler om forældelse af  

 idømt straf, så det ikke bliver muligt at undslippe straf ved  

 f.eks. at rejse til udlandet, som det var tilfældet med en af de  

 dømte i Scandinavian Star-sagen, jf.
Folketingstidende 1998-99,  

 tillæg A, s. 2843 ff.
Under førstebehandlingen af beslutningsforslaget  

 var alle ordførere positive over for at overveje et  

 lovgivningsinitiativ på dette område, jf.
Folketingstidende  

 1998-99, forhandlingerne, s. 2870 ff.
Justitsministeren tilkendegav i den  

 forbindelse, at en ændring af de danske forældelsesregler  

 forinden burde drøftes med de andre nordiske lande af hensyn til den  

 nordiske retsenhed på området, jf. herom nedenfor pkt. 3.2. og  

 3.3.
3.2. Gældende ret Spørgsmål om forældelse inden for  

 strafferetten kan enten foreligge som et spørgsmål om bortfald  

 af strafansvar som følge af den tid, der går fra  

 gerningstidspunktet til strafforfølgning mod gerningsmanden indledes  

 (forældelse af strafansvar) eller som et spørgsmål  

 om bortfald af en idømt straf som følge af den tid, der  

 går fra straffens idømmelse til dens fuldbyrdelse  

 (forældelse af idømt straf). De almindelige regler om  

 forældelse af strafansvar findes i straffelovens §§ 92-94, mens  

 reglerne om forældelse af idømt straf findes i § 97 og  

 § 97 a.
De gældende regler om forældelse er  

 gennemført ved lov nr. 248 af 9. juni 1967 på grundlag af  

 Straffelovrådets betænkning nr. 433/1966 om strafferetlig  

 forældelse mv., jf.
Folketingstidende 1966-67 (2. samling),  

 tillæg A, sp. 2449 ff.
Efter straffelovens § 97, stk. 1, bortfalder  

idømt frihedsstraf og andre retsfølger af  

 frihedsberøvende karakter ved forældelse efter regler fastsat i  

 bestemmelsens stk. 2-6. Retsfølger, der ikke er  

 frihedsberøvende, f.eks. bøde og konfiskation, er således  

 ikke omfattet af denne bestemmelse.
Om bortfald af bøde, herunder  

 forvandlingsstraf for bøde, og konfiskation er der imidlertid fastsat  

 særlige regler i straffelovens § 97 a.
Herudover gælder  

 efter straffelovens § 97 b, at strafferetlige retsfølger i  

 almindelighed ikke kan fuldbyrdes efter den dømtes død.
Efter straffelovens § 97, stk. 2, er  

 forældelsesfristen for idømt frihedsstraf afhængig af  

 varigheden af den idømte straf.
Således er  

 forældelsesfristen 5 år for hæfte og fængsel indtil 1  

 år, 10 år for fængsel indtil 4 år, 15 år for  

 fængsel indtil 8 år og 20 år for fængsel på tid  

 over 8 år.
Fængsel på livstid forældes ikke.
 Bestemmelsen er udtryk for en afvejning af på den  

 ene side hensynet til lovovertrædelsens grovhed og på den anden  

 side hensynet til, at straffens præventive virkning taber i styrke, som  

 tiden går, og at straffen kan virke uforholdsmæssig hård  

 for en dømt, som måske har holdt sig fri af kriminalitet i mange  

 år, og hvis personlige forhold har ændret sig i positiv  

 retning.
 Efter § 97, stk. 3, regnes  

 forældelsesfristen fra det tidspunkt, da dommen efter lovgivningens  

 almindelige regler kunne fuldbyrdes, dvs. fra dommen er endelig, jf. herved  

 retsplejelovens § 999, stk. 1. Det gælder også i de  

 tilfælde, hvor den dømte opnår tilladelse til  

 udsættelse med straffuldbyrdelsen, jf. herved bl.a. retsplejelovens  

 § 1001.
 I forældelsesfristen medregnes ikke den tid, i  

 hvilken fuldbyrdelsen er udsat ved betinget dom eller betinget  

 benådning, eller den pågældende udstår anden  

 frihedsstraf eller er undergivet anden strafferetlig retsfølge af  

 frihedsberøvende karakter, jf. § 97, stk. 4.
 Forældelsesfristen afbrydes, når fuldbyrdelsen  

 påbegyndes, jf. § 97, stk. 5.
 Er der truffet bestemmelse om genindsættelse efter  

 prøveløsladelse eller prøveudskrivning eller efter  

 betinget benådning for en del af en straf, regnes  

 forældelsesfristen for reststraffen eller den resterende del af anden  

 retsfølge fra bestemmelsen om genindsættelse, jf. § 97,  

 stk. 6, 1. pkt.
Afbrydes fuldbyrdelsen på anden måde end ved  

 prøveløsladelse, prøveudskrivning eller benådning,  

 regnes fristen fra afbrydelsen, jf. § 97, stk. 6, 2. pkt.
Med  

 udtrykket »på anden måde« sigtes f.eks. til tilfælde, hvor  

 den indsatte undviger eller udebliver efter udgang, jf. bet. 433/1966, s. 28.  

 I disse tilfælde regnes forældelsesfristen for reststraffens  

 vedkommende således fra fuldbyrdelsens afbrydelse.
 Opstår der tvivl om, hvorvidt der er indtrådt  

 forældelse efter straffelovens § 97, kan den dømte  

 forlange, at anklagemyndigheden indbringer spørgsmålet for  

 retten, jf. retsplejelovens § 998, stk. 1.
Ser man på, hvad der gælder om suspension,  

 når der er tale om forældelse af strafansvaret,  

 fremgår det af straffelovens § 94, stk. 5, 3. pkt., at den  

 tid, i hvilken politi og anklagemyndighed strafferetligt har forfulgt en  

 sigtet, ikke medregnes ved beregningen af forældelsesfristen for  

 strafansvaret, hvis den sigtede har unddraget sig forfølgningen.
En  

 sigtet kan således ikke opnå, at et strafansvar forældes  

 ved selve det forhold, at den pågældende unddrager sig  

 forfølgningen, inden der er afsagt dom i sagen, f.eks. ved at rejse  

 til udlandet.
Det skal dog bemærkes, at udtrykket »unddrager sig« ikke  

 omfatter alle tilfælde, hvor den manglende gennemførelse af  

 forfølgningen beror på sigtedes forhold, men alene  

 tilfælde, hvor sigtede f.eks. ved at rejse til udlandet har handlet med  

 det motiv at undgå strafforfølgningen (modsat f.eks. rejse til  

 udlandet for at opnå ansættelse i stilling), jf. bet. 433/1966,  

 s. 23.
Der gælder ikke en tilsvarende suspensionsregel for  

 den person, som, efter at dommen er afsagt, men inden fuldbyrdelsen er  

 påbegyndt, unddrager sig fuldbyrdelsen, f.eks. ved at rejse til  

 udlandet.
Efter straffelovens § 97, stk. 5, afbrydes  

 forældelsesfristen for idømt straf som nævnt ovenfor  

 først, når fuldbyrdelsen påbegyndes.
Den periode, som  

 forløber, mens myndighederne forgæves forsøger at  

 iværksætte fuldbyrdelse, og hvor den dømte unddrager sig  

 fuldbyrdelsen, fratrækkes således ikke ved beregningen af  

 forældelsesfristen.
Efter domsafsigelsen afgør retten efter anmodning  

 fra anklagemyndigheden, om en dømt person skal  

 varetægtsfængsles.
Efter retsplejelovens § 769, stk. 1,  

 jf. § 762, stk. 1, nr. 1, kan der bl.a. ske  

 varetægtsfængsling, såfremt der efter det oplyste er  

 bestemte grunde til at antage, at den dømte vil unddrage sig  

 straffuldbyrdelsen.
 Er betingelserne for varetægtsfængsling  

 opfyldt, men kan varetægtsfængslingens øjemed opnås  

 ved mindre indgribende foranstaltninger, træffer retten, hvis den  

 pågældende samtykker heri, i stedet for  

 varetægtsfængsling bestemmelse derom, jf. retsplejelovens  

 § 769, stk. 1, jf. § 765, stk. 1. Som eksempel på  

 sådanne mindre indgribende foranstaltninger kan nævnes, at den  

 pågældende hos politiet deponerer sit pas eller andre  

 legitimationspapirer, jf. § 765, stk. 2, nr. 6. Har retten ikke  

 truffet afgørelse om varetægtsfængsling mv., er en  

 dømt person, som afventer afsoning, ikke undergivet  

 indskrænkninger i sin personlige frihed, og den pågældende  

 kan derfor f.eks. vælge at tage ophold i udlandet.
 Nærmere regler om iværksættelse af  

 straffuldbyrdelse for personer, der på fri fod afventer afsoning af  

 idømt ubetinget frihedsstraf, er bl.a. fastsat i Justitsministeriets  

 cirkulære nr. 92 af 18. maj 1994 med senere ændringer om  

 iværksættelse af frihedsstraf og forvaring mv. og cirkulære  

 nr. 113 af 26. juni 1975 med senere ændringer om benådning og  

 udsættelse af straffuldbyrdelse mv.
 Det følger af disse regler, at fremgangsmåden  

 for iværksættelse af straffuldbyrdelsen i forhold til  

 dømte, der har taget ophold i udlandet, er den samme som for  

 øvrige dømte.
Med hensyn til ansøgninger om udsættelse med  

 straffuldbyrdelsen gælder, at tilladelse til udsættelse af  

 straffuldbyrdelsen ikke meddeles, hvis det efter de foreliggende oplysninger  

 må antages, at udsættelse vil opretholde, bestyrke eller skabe  

 risiko for, at den dømte unddrager sig straffuldbyrdelsen.
For  

 dømte, der påtænker at tage ophold i udlandet, eller  

 dømte, der allerede har ophold i udlandet, skal der foretages en  

 særlig indgående vurdering af, om ansøgningen om  

 udsættelse reelt er et forsøg på at unddrage sig  

 straffuldbyrdelsen.
I den forbindelse skal der udvises særlig omhu,  

 når dokumentationsgrundlaget for sådanne ansøgninger  

 vurderes, jf. herved Justitsministeriets skrivelse af 25. marts 1999  

 vedrørende præcisering af retningslinierne for udsættelse  

 til dømte, der opholder sig eller påtænker ophold i  

 udlandet.
Denne skærpelse af praksis er gennemført i  

 forlængelse af sagen vedrørende en af de dømte i  

 Scandinavian Star-sagen, jf. pkt. 3.1. ovenfor.
 Da reglerne i § 97 fik deres nuværende  

 udformning, var hovedbegrundelsen, at man på den måde ville  

 få større nordisk retsenhed på fuldbyrdelsesområdet,  

 og at dette særlig ville være hensigtsmæssigt med henblik  

 på reglerne om nordisk samarbejde vedrørende fuldbyrdelse af  

 straf mv., jf. bet. 433/1966, s. 27.
 Reglerne om forældelse af idømt frihedsstraf  

 i de nordiske straffelove svarer da også i det væsentlige til  

 ordningen efter den danske straffelovs § 97.
Endvidere afspejles hensynet til den nordiske retsenhed i  

 den nordiske straffuldbyrdelseslov, jf. lov nr. 214 af 31. maj 1963 med  

 senere ændringer om samarbejde med Finland, Island, Norge og Sverige  

 angående fuldbyrdelse af straf mv.
Efter denne lov kan straffe  

 idømt i et andet nordisk land fuldbyrdes her i landet.
De andre  

 nordiske lande har enslydende love, der giver mulighed for at fuldbyrde  

 straffe idømt i Danmark i disse lande.
Det fremgår bl. a. af  

 disse love, jf. for Danmarks vedkommende § 20, 2. pkt., i den nordiske  

 straffuldbyrdelseslov, at det alene er domslandets regler om  

 forældelse, der er afgørende for, om en idømt straf kan  

 fuldbyrdes i et andet nordisk land.
Fuldbyrdelseslandet kan således  

 ikke uden videre nægte at overtage fuldbyrdelsen af en straf med  

 henvisning til, at der indtrådt forældelse efter  

 fuldbyrdelseslandets regler.
3.3. Justitsministeriets overvejelser De principielle hensyn, der begrunder de gældende  

 regler om forældelse af straffuldbyrdelse, taler efter  

 Justitsministeriets opfattelse ikke imod, at der indføres en regel om  

 suspension med henblik på de tilfælde, hvor den domfældte  

 unddrager sig straffuldbyrdelsen, herunder ved at tage ophold i udlandet.  

 Tværtimod kan det forekomme stødende, at en person kan slippe  

 for at afsone en idømt frihedsstraf ved at rejse ud af landet for en  

 periode.
Dette gælder, uanset om unddragelsen finder sted, inden  

 afsoningen er påbegyndt, eller om unddragelsen sker, mens straffen  

 afsones, f.eks. ved undvigelse eller ved udeblivelse efter tilladt  

 udgang.
Justitsministeriet har i foråret 1999 drøftet  

 de danske overvejelser om at ændre reglerne om forældelse af  

 straffuldbyrdelsen med de øvrige nordiske lande.
På et  

 justitsministermøde i Reykjavik den 21. juni 1999 har de øvrige  

 nordiske lande udtrykt forståelse for det danske ønske om at  

 ændre reglerne om forældelse af idømt straf i lyset af  

 erfaringerne fra den konkrete sag omtalt under pkt. 3.1. Hensynet til den  

 nordiske retsenhed på dette område kan herefter ikke anses for at  

 udgøre en hindring for ændring af straffelovens regler om  

 forældelse af straffuldbyrdelsen.
 På den anførte baggrund finder  

 Justitsministeriet, at straffelovens regler om forældelse af  

 idømt frihedsstraf bør ændres, således at  

 forældelsen suspenderes, hvis den dømte unddrager sig  

 straffuldbyrdelse.
 Der henvises i øvrigt til bemærkningerne til  

 lovforslagets § 1, nr. 3 og 4 (straffelovens § 97).
4. Forbud mod at anvende børn og unge under 18 år som  

 »pornomodeller« 4.1. Indledning Der er i de senere år taget en lang række  

 initiativer - både her i landet og internationalt - med henblik  

 på at bekæmpe forskellige former for seksuel udnyttelse af  

 børn og unge.
 Af danske initiativer fra 1999 kan nævnes, at det  

 ved lov nr. 141 af 17. marts 1999 om ændring af straffeloven  

 (Afkriminalisering af prostitution m.v. samt kriminalisering af kunder til  

 prostituerede under 18 år) blev gjort strafbart at være kunde hos  

 en prostitueret under 18 år, jf. straffelovens § 223 a.
 Som et eksempel på et internationalt initiativ  

 på dette område kan nævnes, at Den Internationale  

 Arbejdsorganisation den 17. juni 1999 vedtog en konvention om forbud mod og  

 omgående indsats til afskaffelse af de værste former for  

 børnearbejde (ILO-konvention nr. 182). Konventionen er optaget som  

 bilag 2 til dette lovforslag.
»Børn« i konventionens forstand omfatter efter  

 konventionens artikel 2 enhver person under 18 år.
Udtrykket »de  

 værste former for børnearbejde« omfatter bl.a. brug, formidling  

 af og tilbud om børn til prostitution, fremstilling af pornografi  

 eller pornografiske forestillinger, jf. konventionens artikel 3, litra b.
 Efter konventionens artikel 7 skal medlemsstaterne bl.a.  

 iværksætte effektive foranstaltninger, herunder  

 straffesanktioner, for at forhindre børns deltagelse i de værste  

 former for børnearbejde.
 ILO-konventionen aktualiserer således  

 spørgsmålet om, hvorvidt den danske straffelovgivning indeholder  

 et tilstrækkeligt værn mod seksuel udnyttelse af børn og  

 unge.
 For så vidt angår initiativer med henblik  

 på at styrke bekæmpelsen af børnepornografi henvises til  

 pkt. 6 nedenfor.
4.2. Gældende ret De gældende bestemmelser i straffeloven indeholder  

 ikke et udtrykkeligt forbud mod at bruge unge under 18 år som modeller  

 ved fremstilling af pornografiske billeder, film og lignende.
 For så vidt angår børn under 15  

 år, indeholder straffeloven dog bestemmelser, der indebærer, at  

 det allerede i dag er strafbart at anvende børn i denne aldersgruppe  

 som modeller i forbindelse med selve optagelsen af pornografisk materiale.  

 Dette følger af bestemmelserne i straffelovens § 222 (om samleje  

 med barn under 15 år), § 224 (anden kønslig  

 omgængelse end samleje), § 225 (homoseksuelle forhold), § 232  

 (blufærdighedskrænkelse) samt § 235 om fremstilling af  

 børnepornografi med henblik på erhversmæssig  

 udbredelse.
 Der er en række bestemmelser i straffeloven, der  

 beskytter unge på 15-17 år mod seksuel udnyttelse.
Efter § 223 er det bl.a. strafbart at have samleje  

 med en person under 18 år, der er den skyldiges adoptivbarn, stedbarn  

 eller plejebarn eller er betroet den pågældende til undervisning  

 eller opdragelse.
Og efter den nye bestemmelse i § 223 a er der som  

 nævnt sket en kriminalisering af kundeforhold til prostituerede under  

 18 år.
Bestemmelserne i §§ 228 og 229 indeholder en  

 kriminalisering af forskellige former for bagmandsvirksomhed i relation til  

 kønslig usædelighed (rufferi og alfonseri). Efter § 228  

 straffes bl.a. den, der forleder nogen til at søge fortjeneste ved  

 kønslig usædelighed med andre, og den, der for vinding skyld  

 forleder nogen til kønslig usædelighed med andre eller afholder  

 nogen, der driver erhverv ved kønslig usædelighed, fra at opgive  

 det.
Bestemmelserne indeholder - med enkelte undtagelser, der er uden  

 betydning i denne sammenhæng - ikke noget alderskrav og vil  

 således også kunne anvendes, hvis offeret er under 18 år.
Udtrykket »kønslig usædelighed« tager i  

 første række sigte på prostitutionsforhold, men det  

 antages, at bestemmelserne efter omstændighederne også kan  

 anvendes i forbindelse med produktion af pornofilm og -billeder.
En  

 anvendelse af bestemmelserne kræver dog, at de øvrige  

 betingelser er opfyldt, herunder f.eks. at det kan bevises, at gerningsmanden  

 har »forledt« den pågældende person til at deltage, og at der er  

 tale om seksuelle forhold med andre.
 Det kan således konstateres, at der ikke er nogen  

 bestemmelser i straffeloven, der beskytter unge over den seksuelle lavalder  

 på 15 år mod selve det at optræde som modeller i  

 forbindelse med optagelse af pornografiske billeder, film mv.
4.3. Justitsministeriets overvejelser 4.3.1. Justitsministeriet finder, at der er behov for at  

 udvide beskyttelsen af børn og unge mod at blive anvendt som  

 pornomodeller til også at omfatte unge i aldersgruppen 15-17 år.  

 Anvendelse af unge til dette formål er efter Justitsministeriets  

 opfattelse udtryk for en seksuel udnyttelse, som samfundet ikke bør  

 acceptere.
Det bør således ikke være overladt til så  

 unge personers egen bestemmelse, om de vil deltage i aktiviteter af den her  

 omhandlede karakter, hvor der i øvrigt kan sættes  

 spørgsmålstegn ved graden af frivillighed hos de unge, der  

 medvirker.
Det foreslås derfor, at det ved indsættelse af  

 en ny bestemmelse i straffelovens § 230 gøres strafbart at  

 anvende unge under 18 år som modeller ved fremstilling af pornografisk  

 billedmateriale.
Under hensyn til det, der ovenfor er anført med  

 hensyn til børn under 15 år, vil den foreslåede  

 kriminalisering navnlig have betydning i forhold til unge i aldersgruppen  

 15-17 år, for så vidt som der i forhold til unge i denne  

 aldersgruppe er tale om en nykriminalisering.
 En sådan kriminalisering ligger i naturlig  

 forlængelse af de andre bestemmelser i straffeloven, der indeholder en  

 18 års grænse med henblik på at beskytte personer under  

 denne aldersgrænse mod seksuel udnyttelse.
Kriminaliseringen vil endvidere opfylde pligten efter  

 ILO-konvention nr. 182 til at forbyde brugen af børn og unge under 18  

 år som modeller ved fremstilling af pornografi.
Som anført  

 ovenfor i pkt. 1 i indledningen til lovforslagets almindelige  

 bemærkninger indebærer en vedtagelse af lovforslaget, at  

 Folketinget giver samtykke til, at Danmark ratificerer ILO-konventionen.  

 På den baggrund gøres der nedenfor under pkt. 5 nærmere  

 rede for indholdet af konventionen og for dens forhold til dansk lovgivning i  

 øvrigt.
4.3.2. Den foreslåede kriminalisering af brugen af  

 børn og unge under 18 år som pornomodeller omfatter den, der  

 optager de utugtige fotografier, film eller lignende med forsæt til at  

 sælge eller på anden måde at udbrede materialet.
Medvirken  

 er også omfattet, jf. straffelovens § 23. Kriminaliseringen  

 omfatter derimod ikke den, der uden at have medvirket til selve optagelsen,  

 senere befatter sig med de fotografier eller film, der blev resultatet af  

 optagelsen.
Uden for kriminaliseringen falder således de forbrugere,  

 der i sidste led køber eller på anden måde aftager  

 billederne eller filmene.
Strafansvaret omfatter f.eks. heller ikke de  

 forlag, mellemhandlere mv., der uden at have haft andel i selve optagelserne  

 efterfølgende køber dem med henblik på forarbejdning,  

 mangfoldiggørelse og videresalg.
Angår optagelserne et eller flere børn under  

 15 år, vil de personer, der efterfølgende befatter sig med de  

 fotografier eller film, der blev resultatet af optagelserne, dog efter  

 omstændighederne kunne straffes for overtrædelse af straffelovens  

 § 235 om børnepornografi.
Det samme gælder imidlertid som  

 udgangspunkt ikke, hvis optagelserne angår unge, der hører til i  

 aldersgruppen 15-17 år.
 Dette rejser spørgsmål om, hvorvidt  

 bestemmelsen i § 235 om børnepornografi bør udvides til  

 også at omfatte utugtige fotografier, film mv. af unge på 15-17  

 år.
 Justitsministeriet har dog ikke på det foreliggende  

 grundlag fundet anledning til at udstrække den strafferetlige  

 beskyttelse af unge på 15-17 år ved også at indføre  

 strafansvar for de personer, der efterfølgende befatter sig med  

 materialet f.eks. ved opkøb til forarbejdning, videreformidling eller  

 blot til besiddelse.
 Når Justitsministeriet afstår fra at stille  

 forslag om en udvidelse af § 235 på dette punkt, skyldes det  

 navnlig vanskelighederne ved alene på grundlag af fotomateriale at  

 afgøre, om en ung model er lige over eller lige under 18 år.
Den gældende bestemmelse i § 235 om  

 børnepornografi indeholder ikke nogen absolut øvre  

 aldersgrænse for, hvad udtrykket »børn« omfatter.
Efter  

 forarbejderne omfatter dette begreb personer, hvis fysiske udviklingstrin  

 svarer til aldersgruppen under 15 år.
Der kan her lægges  

 vægt på, om den pågældendes pubertet endnu ikke er  

 eller kun lige synes at være begyndt.
Det afgørende for  

 strafbarheden er således barnets fysiske udviklingstrin, således  

 som det fremtræder på billedet.
 I forhold til denne afgrænsning af  

 børnepornografi, hvor der ikke kræves kendskab til eller bevis  

 for barnets faktiske alder, vil en inddragelse af unge i aldersgruppen  

 på 15-17 år i praksis kunne rejse vanskelige  

 afgrænsningsspørgsmål mellem (ulovlig)  

 børnepornografi og (lovlig) voksenpornografi.
 Der henvises i øvrigt til pkt. 6 nedenfor om  

 straffelovens § 235.
 4.3.3. Om det nærmere indhold af forslaget til en ny  

 bestemmelse i straffelovens § 230 henvises til bemærkningerne  

 nedenfor til lovforslagets § 1, nr. 5.
5. ILO-konvention nr. 182 om forbud mod og  

 omgående indsats til afskaffelse af de værste former for  

 børnearbejde 5.1. Indledning Som nævnt ovenfor under pkt. 4.1 vedtog Den  

 Internationale Arbejdsorganisation den 17. juni 1999 en konvention om forbud  

 mod og omgående indsats til afskaffelse af de værste former for  

 børnearbejde (ILO-konvention nr. 182). Konventionen er optaget som  

 bilag 2 til dette lovforslag.
Præamblen indeholder en henvisning til relevante FN-  

 og ILO-konventioner.
Især kan nævnes ILO-konvention nr. 138 om  

 mindstealder for adgang til beskæftigelse, konventionen om  

 tvangsarbejde, 1930, og FN's supplerende konvention om ophævelse af  

 slaveri, slavehandel og institutioner og praksis, der ligner slaveri, 1956,  

 samt FN's børnekonvention.
 Der henvises endvidere til, at forbud mod og afskaffelse  

 af de værste former for børnearbejde har den højeste  

 prioritet i forbindelse med national og international indsats, herunder  

 internationalt samarbejde og bistand.
 Herudover nævnes i præamblen, at effektiv  

 afskaffelse af de værste former for børnearbejde kræver en  

 omgående og omfattende indsats, der tager hensyn til betydningen af  

 gratis grundlæggende uddannelse og behovet for at fjerne de  

 pågældende børn fra sådant arbejde og at  

 sørge for deres rehabilitering og sociale integration, samtidig med at  

 man ser på deres familiers behov.
»Børn« i konventionens forstand omfatter efter  

 konventionens artikel 2 enhver person under 18 år.
Udtrykket »de  

 værste former for børnearbejde« omfatter efter konventionens  

 artikel 3:
a)	alle former for slaveri eller slaverilignende forhold som fx salg af  

 eller handel med børn, gældsslaveri, trældom og  

 tvangsarbejde, herunder tvangsrekruttering af børn til brug i  

 væbnede konfliker, b)	brug af, formidling af eller tilbud om børn til prostitution,  

 fremstilling af pornografi eller pornografiske forestillinger, c)	brug af, formidling af eller tilbud om børn til ulovlige  

 aktiviteter, særlig i forbindelse med fremstilling af og handel med  

 narkotika, som defineret i de relevante internationale traktater, d)	arbejde, der ifølge dets karakter eller de forhold, som det  

 udføres under, kan skade børns helbred, sikkerhed eller  

 moral.
 De lande, der ratificerer konventionen, skal udarbejde  

 handlingsplaner og sikre en effektiv håndhævelse af reglerne,  

 bl.a. gennem bestemmelser om straf.
 Til konventionsteksten hører en henstilling, der  

 indeholder mere detaljerede bestemmelser om handlingsplaner, indsamling til  

 ajourføring af detaljerede oplysninger og statistiske data om  

 karakteren og omfanget af børnearbejde.
 Henstillingen indeholder endvidere en uddybning af, hvad  

 der forstås ved de værste former for børnearbejde, og  

 andre anvisninger som led i afskaffelsen af børnearbejde.
 Pr. 23. marts 2000 har 11 lande ratificeret konvention nr.  

 182. Det drejer sig om følgende: Belize, Botswana, Brasilien, Finland,  

 Irland, Malawi, San Marino, Seychellerne, Slovakiet, Tunesien samt USA.
5.2. ILO-konventionens forhold til dansk lovgivning Det følgende indeholder en nærmere gennemgang  

 af de pligter i konventionen, som de deltagende lande skal leve op til, og  

 det vurderes, om dansk lovgivning allerede i dag må antages at opfylde  

 pligterne, eller om en korrekt opfyldelse kræver lovændring.
 Konventionens artikel 3, litra a, omfatter alle former for  

 slaveri eller slaverilignende forhold som f.eks. salg af og handel med  

 børn, gældsslaveri, trældom og tvangsarbejde, herunder  

 tvangsrekruttering af børn til brug i væbnede konflikter.
 Pligten til at kriminalisere denne form for  

 børnearbejde må bl.a. anses for opfyldt ved de gældende  

 bestemmelser i straffeloven, herunder ved bestemmelserne i § 215 (om  

 ulovlig unddragelse af forældremyndighed og  

 børnebortførelse), § 260 (om ulovlig tvang) og §§ 261  

 og 262 (om ulovlig frihedsberøvelse).
Danmark traf i 1998 beslutning om at hæve  

 aldersgrænsen for militærtjeneste i forsvaret til 18  

 år.
Det betyder, at unge skal være fyldt 18 år, før  

 de kan påbegynde militærtjeneste i Danmark.
I lov om  

 hjemmeværnet, jf. lovbekendtgørelse nr. 198 af 29. marts 1999,  

 er det i § 9, stk. 1, fastsat, at som frivillige i  

 hjemmeværnet kan optages mænd og kvinder fra begyndelsen af det  

 år, hvori de fylder 18 år.
Da der er tale om frivillighed og ikke  

 tvangsrekruttering, forudsætter konventionen ikke en ændring af  

 hjemmeværnsloven.
Bestemmelsen vil i øvrigt blive  

 foreslået ændret, således at personer skal være fyldt  

 18 år, før de kan optages i hjemmeværnet.
 Artikel 3, litra b, omfatter brug af, formidling af eller  

 tilbud om børn til prostitution, fremstilling af pornografi eller  

 pornografiske forestillinger.
 Pligten til at kriminalisere brug, formidling af og tilbud  

 om børn til prostitution må anses for opfyldt ved de  

 gældende bestemmelser i straffeloven, herunder ved bestemmelserne i  

 § 223 a (om strafansvar for kunder til prostituerede under 18 år)  

 og §§ 228 og 229 (rufferi, bordelvirksomhed og alfonseri).
For så vidt angår forbudet mod at bruge  

 børn under 18 år som aktører ved fremstilling af  

 pornografi, indeholder de gældende bestemmelser i straffeloven ikke  

 en tilstrækkelig beskyttelse i forhold til de 15-17 årige, jf.  

 ovenfor under pkt. 4. På den baggrund stilles der som nævnt  

 forslag om, at der indsættes en ny bestemmelsen i straffelovens  

 § 230, hvorefter den, der optager utugtige fotografier, film eller  

 lignende af en person under 18 år med forsæt til at sælge  

 eller på anden måde at udbrede materialet, straffes med  

 hæfte eller fængsel indtil 2 år, under formildende  

 omstændigheder med bøde.
En gennemførelse af dette  

 forslag må antages at opfylde konventionens pligt til at forbyde brugen  

 mv. af børn og unge under 18 år ved fremstilling af  

 pornografi.
 Hvad endelig angår pligten til at forbyde brugen mv.  

 af børn til pornografiske forestillinger, fremgår det af  

 Justitsministeriets cirkulæreskrivelse af 11. august 1995 om politiets  

 tilladelse til striptease eller anden form for nøgendans, at der er et  

 absolut forbud mod, at børn under 18 år medvirker.  

 Overtrædelse straffes efter lov om restaurations- og hotelvirksomhed  

 mv. eller - hvis der er tale om en offentlig forestilling, der foregår  

 uden for restaurationslovens anvendelsesområde - efter  

 politivedtægten.
 Artikel 3, litra c, vedrører brug, formidling af  

 eller tilbud om børn til ulovlige aktiviteter, særlig i  

 forbindelse med fremstilling af og handel med narkotika, som defineret i de  

 relevante internationale traktater.
 Anvendelsen af børn til ulovlige aktiviteter er  

 ikke særskilt kriminaliseret i straffeloven, men den, der anvender  

 børn til ulovlige aktiviteter, vil kunne straffes for medvirken -  

 herunder medvirken til overtrædelse af straffelovens § 191 eller  

 lov om euforiserende stoffer - efter de almindelige medvirkensregler i  

 straffelovens § 23. Det udelukker i den forbindelse ikke strafferetligt  

 medvirkensansvar, at »hovedmanden« ikke kan straffes, f.eks. fordi den  

 pågældende er under den kriminelle lavalder på 15  

 år.
 Artikel 3, litra d, vedrører arbejde, der  

 ifølge dets karakter eller de forhold, som det udføres under,  

 kan skade børns helbred, sikkerhed eller moral.
 Arbejdsmiljølovens § 60, stk. 1,  

 foreskriver, at der ved beskæftigelse af unge under 18 år ved  

 arbejdets planlægning, tilrettelæggelse og udførelse skal  

 tages hensyn til den unges alder, udvikling og helbredstilstand samt til  

 indvirkningen på skolegang eller anden uddannelse.
Unge under 18 år må ikke beskæftiges med  

 farligt arbejde.
Dette fremgår modsætningsvis af  

 arbejdsmiljølovens § 60, stk. 3, som giver mulighed for at  

 fastsætte højere aldersgrænser end 15 år for  

 beskæftigelse ved visse former for arbejde med henblik på at  

 sikre, at det kan udføres sikkerheds- og sundhedsmæssigt fuldt  

 forsvarligt.
 Efter artikel 4 skal nationale love og regler efter  

 høring af arbejdsmarkedets parter fastsætte, hvilke typer af  

 arbejde der efter artikel 3 d er farligt arbejde.
Der henvises i øvrigt til henstillingens nr. 3 og 4  

 der indeholder en uddybning af, hvad der forstås ved de værste  

 former for børnearbejde, og andre anvisninger som led i afskaffelsen  

 af børnearbejde.
Det nævnes, at ved fastsættelsen af  

 farligt arbejde bør der lægges vægt på a)	arbejde, der udsætter børn for fysisk, psykisk eller  

 seksuelt misbrug, b)	arbejde, der foregår under jorden, under vand, i farlige  

 højder eller i indelukkede rum, c)	arbejde ved farlige maskiner, udstyr og værktøj eller  

 arbejde, som indebærer manuel håndtering eller transport af tunge  

 byrder, d)	arbejde i et usundt miljø, hvor børn fx udsættes  

 for farlige stoffer, agenser eller processer eller for temperaturer,  

 støjniveauer eller vibrationer, der er skadelige for deres  

 helbred, e)	arbejde under særligt vanskelige forhold som fx arbejde i  

 mange timer eller om natten eller arbejde, hvor barnet på urimelig  

 måde er henvist til at opholde sig inden for arbejdsgiverens  

 område.
 Henstillingens nr. 4 giver mulighed for inden for  

 særlige dele af konventionens og henstillingens område at tillade  

 beskæftigelse eller arbejde fra 16 år på betingelse af, at  

 de pågældende børns helbred, sikkerhed og moral er fuldt  

 ud beskyttet, og at børnene har modtaget passende særlige  

 instruktioner eller faglig uddannelse inden for den pågældende  

 erhvervssektor.
 Fastsættelse af regler om arbejde efter artikel 3 d,  

 forelægges Arbejdsmiljørådet, hvor arbejdsgiver- og  

 arbejdstagerorganisationer er repræsenteret.
Ud over de generelle bestemmelser i  

 arbejdsmiljølovens kapitel 10 er fastsat nærmere regler i  

 bekendtgørelse nr. 516 af 14. juni 1996, om unges arbejde.
Der er  

 fastsat bestemmelser om forbud mod arbejde ved farlige maskiner, udstyr og  

 værktøj, samt for arbejde, der indebærer manuel  

 håndtering eller transport af tunge byrder.
 Der er ligeledes fastsat bestemmelser om forbud mod unges  

 dykkerarbejde, arbejde med risiko for nedstyrtning, udsættelse for  

 farlige stoffer, agenser eller processer, samt bestemmelser om forbud mod  

 udsættelse for temperaturer, støj eller vibrationer, der kan  

 bringe de unges sundhed i fare.
 Endvidere er der fastsat særlige arbejdstidsregler  

 og regler om aften-/natarbejde for unge.
 Når konventionen er ratificeret, vil arbejdsgiver-  

 og arbejdstagerorganisationer blive hørt med henblik på  

 iværksættelse af mekanismer til overvågning af  

 gennemførelsen af konventionens bestemmelser og om udarbejdelse af  

 handlingsplaner, der prioriterer afskaffelsen af de værste former for  

 børnearbejde, jf. konventionens artikel 5 og 6.
Efter konventionens artikel 7, stk. 1, skal  

 medlemsstaterne bl.a. iværksætte effektive foranstaltninger,  

 herunder straffesanktioner, for at forhindre børns deltagelse i de  

 værste former for børnearbejde.
Der henvises herved til  

 gennemgangen ovenfor af konventionens artikel 3.
Efter artikel 7, stk. 2, skal medlemsstaterne - under  

 hensyntagen til vigtigheden af uddannelse i forbindelse med afskaffelse af  

 børnearbejde - iværksætte effektive foranstaltninger inden  

 for en fastsat frist med henblik på a)	at forhindre børns deltagelse i de værste former for  

 børnearbejde, b)	at yde nødvendig og hensigtsmæssig direkte bistand i  

 forbindelse med fjernelse af børn fra de værste former for  

 børnearbejde og deres rehabilitering og sociale integration, c)	at sikre adgang til gratis grundlæggende uddannelse og, hvor  

 det er muligt og hensigtsmæssigt, til erhvervsuddannelse til alle  

 børn, der fjernes fra de værste former for  

 børnearbejde, d)	at finde frem til og opsøge børn, der er udsat for  

 særlige risici, e)	at tage hensyn til pigers særlige situation.
 Opfyldelse af denne bestemmelse vurderes ikke at  

 kræve lovændringer.
 Når konventionen er ratificeret, vil der blive  

 udpeget en kompetent myndighed som ansvarlig for gennemførelsen af  

 bestemmelserne i konventionen, jf. artikel 7, stk. 3.
Efter konventionens artikel 8 skal der træffes  

 passende foranstaltninger med henblik på at bistå hinanden ved  

 gennemførelsen af bestemmelserne i denne konvention gennem et udvidet  

 internationalt samarbejde og/eller bistand, herunder støtte til social  

 og økonomisk udvikling, programmer for fattigdomsbekæmpelse og  

 almen uddannelse.
Udenrigsministeriets bistandspolitik efterlever disse  

 krav.
5.3. Konklusion Som det fremgår, er det vurderingen, at en  

 opfyldelse af konventionen alene forudsætter en gennemførelse af  

 forslaget til en ny bestemmelse i straffelovens § 230, hvorefter det  

 gøres strafbart at bruge børn og unge under 18 år som  

 pornomodeller.
En vedtagelse af lovforslaget indebærer, at  

 Folketinget giver samtykke til, at Danmark ratificerer konventionen med  

 forbehold for Færøerne og Grønland.
Hvis  

 Færøerne og Grønland ønsker, at konventionen  

 også skal gælde for disse dele af riget, vil forbeholdet blive  

 ophævet, når de fornødne lovændringer er  

 gennemført.
 Det tilføjes, at spørgsmålet om dansk  

 ratifikation af konvention nr. 182 har været drøftet i det faste  

 ILO-udvalg, hvor arbejdsmarkedets parter er repræsenteret.
6. Børnepornografi 6.1. Indledning I september 1999 afgav udvalget om økonomisk  

 kriminalitet og datakriminalitet (Brydensholt-udvalget) betænkning nr.  

 1377/1999 om børnepornografi og IT-efterforskning.
 Ud over et forslag til ændring af straffelovens  

 § 235 om børnepornografi behandler udvalget i betænkningen  

 en række spørgsmål, der har betydning for mulighederne for  

 at strafforfølge i sager om børnepornografi, navnlig i  

 tilfælde, hvor overtrædelserne begås ved hjælp af den  

 nye informationsteknologi.
 Udvalget behandler således bl.a.  

 spørgsmålet om dansk straffemyndighed (jurisdiktion) i forhold  

 til salg og udbredelse af børnepornografi via Internettet og om  

 ansvaret for indholdet af informationssystemer.
Udvalget overvejer endvidere en række forslag til,  

 hvordan efterforskningsmulighederne kan forbedres med henblik på  

 tilfælde, hvor der i forbindelse med overtrædelserne anvendes  

 informationsteknologi.
I disse overvejelser indgår bl.a.  

 spørgsmålet om at indføre en pligt for Internetudbydere  

 og teleselskaber til at logge oplysninger og opbevare logoplysningerne,  

 således at det under en efterfølgende politimæssig  

 efterforskning vil være muligt at spore den kommunikation, der har  

 fundet sted.
Udvalget overvejer også en række  

 spørgsmål i tilknytning til retsplejelovens regler om  

 straffeprocessuelle indgreb, herunder navnlig om reglerne om indgreb i  

 meddelelseshemmeligheden kan anses for tidsssvarende set i lyset af den skete  

 udvikling.
 Det følgende indeholder en nærmere gennemgang  

 af de spørgsmål, som udvalget har overvejet med hensyn til at  

 styrke indsatsen mod børnepornografi og forbedre mulighederne for at  

 opklare denne form for kriminalitet.
 Under pkt. 6.2-6.6 behandles spørgsmålet om  

 en ændring af straffelovens § 235 om børnepornografi.
 Herefter behandles under pkt. 7 spørgsmålet  

 om dansk straffemyndighed særligt med henblik på salg og  

 udbredelse af børnepornografi via Internettet.
 Endelig behandles under pkt. 8 nogle af udvalgets forslag  

 til at forbedre mulighederne for efterforskning i sager om  

 børnepornografi.
Udvalgets betænkning indeholder også nogle  

 forslag, som ikke tager sigte på sager om børnepornografi.  

 Udvalget stiller bl.a. forslag om en særlig regulering af adgangen til  

 at indhente masteoplysninger, dvs. f.eks. oplysninger om, hvilke  

 mobiltelefoner der i et givent område og inden for et bestemt tidsrum  

 har været sat i forbindelse med andre telefoner.
Udvalget har endvidere  

 mere generelt berørt betingelserne for og afgrænsningen mellem  

 de forskellige straffeprocessuelle indgreb i forhold til elektronisk  

 kommunikation.
Overvejelser og forslag af denne karakter er ikke medtaget  

 i det foreliggende lovforslag, der på dette punkt er begrænset  

 til børnepornografi og spørgsmål, der har direkte  

 tilknytning hertil.
Justitsministeriet vil i forbindelse med kommende forslag  

 til ændringer af retsplejelovens straffeprocessuelle regler inddrage de  

 øvrige spørgsmål, herunder om de såkaldte  

 masteoplysninger.
6.2. Gældende ret vedrørende børnepornografi 6.2.1. I 1969 blev salg af pornografiske billeder,  

 herunder også billeder af børn, afkriminaliseret, jf. lov nr.  

 224 af 4. juni 1969. Som en særlig beskyttelse af børn og unge  

 opretholdtes dog som straffelovens § 234 et forbud mod at sælge  

 utugtige billeder eller genstande til personer under 16 år.
6.2.2. Ved lov nr. 252 af 16. juni 1980 blev  

§ 235 indsat i straffeloven.
Det blev med denne bestemmelse gjort  

 strafbart erhvervsmæssigt at sælge eller på anden  

 måde udbrede eller med forsæt hertil at fremstille eller skaffe  

 sig utugtige fotografier, film eller lignende af børn.
Strafferammen  

 omfattede alene bødestraf.
 Loven byggede på en udtalelse af 10. oktober 1979  

 fra Straffelovrådet, der bl.a. indeholdt en udførlig gennemgang  

 af de synspunkter, der kunne tale for og imod en kriminalisering af  

 udbredelse af børnepornografi.
På den ene side kunne det anføres, at en  

 række bestemmelser i straffeloven allerede værnede mod seksuelt  

 misbrug af børn.
Således ville optagelse af pornografiske  

 billeder af børn kunne straffes efter § 232 om  

 blufærdighedskrænkelse.
Efter denne bestemmelse kan der  

 idømmes fængsel indtil 4 år.
Selve den seksuelle handling,  

 som en optagelse angik, ville kunne straffes efter § 222 om samleje med  

 børn under 15 år eller § 224 og § 225, jf. eventuelt  

 tillige § 226, om anden kønslig omgængelse end samleje med  

 børn under 15 år.
Efter disse bestemmelser kan der  

 idømmes fængsel indtil 6 år, og under visse  

 skærpende omstændigheder fængsel indtil 10 år.
Andre  

 personer impliceret i optagelsen, f.eks. producenter og fotografer, ville  

 kunne straffes efter reglerne om medvirken i straffelovens § 23.
På den anden side måtte det erkendes, at det i  

 praksis kunne være forbundet med store bevismæssige  

 vanskeligheder at gennemføre strafansvar efter de nævnte  

 bestemmelser.
Det kunne således være vanskeligt at skaffe  

 oplysninger om de personer, der havde foretaget eller medvirket ved  

 optagelsen af billederne, og om de nærmere omstændigheder i  

 forbindelse med optagelsen.
Billederne kunne således være optaget  

 og produceret i udlandet, eller produktionen kunne være sket her i  

 landet på grundlag af negativmateriale, der var optaget i udlandet  

 eller eventuelt her i landet af personer uden nærmere forbindelse med  

 producenten.
 Endvidere var det blevet hævdet, at den  

 børnepornografi, som seksuelle afvigere var i besiddelse af, i et vist  

 omfang kunne forebygge sædelighedsforbrydelser over for børn.  

 Der var imidlertid ikke entydigt belæg for dette synspunkt.
 Herudover blev der peget på risikoen for, at en  

 legal omsætning af børnepornografi ville blive afløst af  

 et sort marked, muligvis endog med en tendens til øget nyproduktion af  

 børnepornografi.
 Rådet ville efter en samlet vurdering ikke afvise,  

 at det kunne være berettiget at lægge hovedvægten på  

 hensynet til beskyttelse af børn mod misbrug i forbindelse med  

 fotografiske optagelser, og man fandt derfor ikke grundlag for at udtale sig  

 imod en kriminalisering, jf. nærmere Folketingstidende 1979-80 (2.  

 samling), tillæg A, sp. 1780-88.
I lovforslagets bemærkninger (Folketingstidende  

 1979-80, tillæg A, sp. 1766) anførte Justitsministeriet, at der  

 efter ministeriets opfattelse må lægges overvejende vægt  

 på hensynet til at beskytte børn mod strafbare misbrug i  

 forbindelse med optagelse af pornografiske billeder.
Ministeriet fandt det  

 derfor rigtigst, at udbredelsen af pornografiske billeder af børn  

 forbydes.
 Den gennemførte kriminalisering af  

 børnepornografi angik som nævnt »utugtige fotografier, film  

 eller lignende af børn«.
Om den nærmere afgrænsning af udtrykket  

 »utugtige« henvises til Straffelovrådets udtalelse, a.st., sp. 1782-85.  

 Herefter må billeder af børn i situationer, som efter deres  

 karakter er omfattet af straffelovens §§ 222, 224 eller 225 (samleje  

 eller anden kønslig omgængelse end samleje) umiddelbart anses  

 for »utugtige«.
Derimod vil ikke alle forhold, der omfattes af § 232 om  

 blufærdighedskrænkelse, være omfattet af forbudet mod  

 udbredelse af børnepornografi.
Hovedvægten må lægges  

 på, om billedet viser et barn, der deltager i kønsligt forhold,  

 eller et barn, over for hvem der i øvrigt i forbindelse med optagelsen  

 må antages at være foretaget en groft krænkende handling,  

 f.eks. ved at anvende barnet som model for fotografering af kønsdele  

 eller af seksuelt prægede berøringer.
Almindelige  

 nøgenbilleder af børn, eksempelvis under leg på stranden,  

 falder derimod uden for det strafbare område.
For så vidt angår udtrykket »fotografier, film  

 eller lignende« henvises til forarbejderne til bestemmelsen, herunder til  

 Straffelovrådets udtalelse a.st.
Heraf fremgår bl.a., at  

 bestemmelsen ikke omfatter tegninger.
Rådet anfører, at man  

 herved også undgår de afgrænsningsspørgsmål,  

 der beror på, at en anstødelig gengivelse efter hævdvunden  

 opfattelse kan være legitimeret ved udførelsens kunstneriske  

 værdi.
Heller ikke billeder frembragt ved hjælp af edb  

 (computer-genererede billeder), som ikke afbilder et virkeligt samleje eller  

 anden kønslig omgængelse, er omfattet af bestemmelsen.
Om udtrykket »børn« henvises ligeledes til  

 forarbejderne til bestemmelsen.
Her anføres bl.a. som et vejledende  

 kriterium, om den fotograferede persons fysiske udvikling svarer til  

 aldersgruppen under 15 år.
Den nye bestemmelse i § 235 blev begrænset til  

 den erhvervsmæssige udbredelse (»erhvervsmæssigt sælger  

 eller på anden måde udbreder«). Private overdragelser blev holdt  

 ude fra det nykriminaliserede område.
Udtrykket »på anden  

 måde udbreder« sigter f.eks. til erhvervsmæssig forevisning eller  

 udlejning af børnepornografi.
Som kriminaliserede handlingstyper blev medtaget  

 »fremstiller« og »skaffer sig« børnepornografisk materiale med  

 forsæt til erhvervsmæssig udbredelse.
Det fremgår af  

 forarbejderne (Folketingstidende 1979-80, tillæg A, sp. 1781 f.), at  

 udtrykket »fremstiller« ikke blot omfatter den kopiering eller  

 mangfoldiggørelse, der sker på grundlag af materiale produceret  

 af andre.
Udtrykket omfatter også den fremstilling, der sker ved selve  

 optagelsen af fotografierne mv.
Det anføres, at der i disse  

 tilfælde tillige vil kunne straffes efter andre bestemmelser, navnlig  

 §§ 222, 224, 225 eller 232, hvis der kan føres bevis for, at  

 optagelsen er sket under omstændigheder, der giver grundlag herfor.
6.2.3. Strafferammen i § 235, der som  

 nævnt oprindelig var bøde, blev skærpet ved en  

 ændring af straffeloven i 1989, jf. lov nr. 272 af 3. maj 1989,  

 således at der ud over bøde blev mulighed for at idømme  

 straf af hæfte eller fængsel indtil 6 måneder.
Baggrunden  

 for udvidelsen af strafferammen var et ønske om på en bedre  

 måde at markere samfundets afstandtagen fra denne forbrydelsestype og  

 samtidig gøre det strafferetlige værn mod seksuel udnyttelse af  

 børn i erhvervsmæssigt øjemed mere effektivt.
Der  

 henvises til Folketingstidende 1988-89, tillæg A, sp. 2855-72, og  

 tillæg B, sp. 1059.
6.2.4. I 1994 indsattes bestemmelsen i  

§ 235, stk. 2, der kriminaliserer besiddelsen af grovere  

 former for børnepornografi.
Bestemmelsen bygger på  

 internationale anbefalinger fra FN, Europarådet og Nordisk  

 Råd.
Det fremgår af § 235, stk. 2, at den, der  

 besidder fotografier, film eller lignende af børn, der har samleje  

 eller anden kønslig omgængelse end samleje, straffes med  

 bøde.
På samme måde straffes den, som besidder  

 fotografier, film eller lignende af børn, der har kønslig  

 omgang med dyr, eller som anvender genstande på groft utugtig  

 måde.
Begrundelsen for lovforslaget var især, at det kan  

 virke stødende, at besiddelse af børnepornografisk  

 billedmateriale ikke var strafbar, når produktionen af materialet i  

 mange tilfælde sker ved grove, alvorlige strafbare handlinger mod  

 børn.
Et forbud mod besiddelse af børnepornografisk materiale  

 markerer en klar afstandtagen fra seksuelt misbrug af børn, samtidig  

 med at det bidrager til at værne børns rettigheder.
Dertil  

 kommer, at et forbud mod besiddelse muligvis vil kunne medføre en vis  

 begrænsning af efterspørgslen efter børnepornografisk  

 materiale og dermed også produktionen og de dertil knyttede seksuelle  

 overgreb mod børn.
Der henvises herom til Folketingstidende 1994-95,  

 tillæg A, side 471 f.
Med hensyn til afgrænsningen af det pornografiske  

 materiale, som det efter forslaget skulle være strafbart at besidde,  

 fremgår det samme sted, at der tilsigtes en afbalanceret  

 løsning, der på den ene side rammer billeder optaget i  

 forbindelse med, at der er begået alvorlige strafbare handlinger over  

 for børn, mens besiddelsen af mindre grove billeder fortsat vil  

 være tilladt og muligvis kan have en kriminalitetsdæmpende  

 effekt.
Det bemærkes i den forbindelse, at det oprindelige forslag var  

 begrænset til fotografier mv. af børn, der har samleje eller  

 anden kønslig omgængelse end samleje.
Under lovforslagets  

 behandling i Folketinget blev besiddelsesforbudet udvidet til også at  

 omfatte fotografier mv. af børn, der har kønslig omgang med  

 dyr, eller som anvender genstande på groft utugtig måde, jf.  

 Folketingstidende 1994-95, tillæg B, side 181 f.
 Strafferammen for overtrædelse af straffelovens  

 § 235, stk. 2, er bøde.
Dette indebærer, at politiet er afskåret fra  

 at foretage ransagning af en ikke-sigtets bolig, rum eller gemmer med henblik  

 på for eksempel beslaglæggelse af børnepornografisk  

 materiale.
Bestemmelsen udelukker derimod ikke, at der efter  

 omstændighederne kan foretages ransagning hos en person, der er sigtet  

 for besiddelse af børnepornografisk materiale.
 Det fremgår endvidere af forarbejderne til  

 bestemmelsen (Folketingstidende 1994-95, tillæg A, side 473), at  

 spørgsmålet om, hvorvidt en person kan siges at »besidde«  

 børnepornografisk materiale som omhandlet i bestemmelsen, undertiden  

 kan give anledning til tvivl, navnlig hvor materialet udbredes via  

 elektroniske medier.
Ved betragtning af tv-udsendelser (eksempelvis sendt via  

 satellit) eller billeder, der overføres fra en database til egen  

 edb-skærm, vil billedet ikke kunne siges at være i betragterens  

 besiddelse.
Er der derimod tale om, at billedet lagres, det være sig  

 på videobånd, harddisk, diskette eller lignende, således at  

 den pågældende selv kan kalde det frem igen, må materialet  

 anses for at være i vedkommendes besiddelse.
Se også svar fra  

 justitsministeren optrykt i Folketingstidende 1994-95, tillæg B, side  

 183.
6.3. Statistiske oplysninger Brydensholt-udvalget har i forbindelse med udarbejdelsen  

 af betænkningen fra politiets kriminalregister indhentet en række  

 oplysninger om antallet af anmeldelser og domfældelser  

 vedrørende straffelovens § 235.
Det fremgår af disse oplysninger, at antallet af  

 anmeldelser vedrørende overtrædelse af straffelovens § 235  

 siden 1995 har været stigende.
De registrerede anmeldelsestal for  

 perioden 1992-1998 er følgende:
1992: 7 anmeldelser; 1993: 7 anmeldelser; 1994: 5  

 anmeldelser; 1995: 6 anmeldelser; 1996: 23 anmeldelser; 1997: 28 anmeldelser  

 og 1998: 36 anmeldelser.
De reelle anmeldelsestal for 1997 og 1998 er dog  

 væsentlig større, jf. det nedenfor nævnte om anmeldelser  

 til Rigspolitichefen.
For nogle af anmeldelserne og de senere afsagte domme er  

 der tale om sager i et større samlet sagskompleks, hvorfor  

 anmeldelsestallene ikke i alle tilfælde giver et fuldstændigt  

 korrekt billede af mængden af sager.
Tendensen vedrørende  

 antallet af sager er dog klar.
Anmeldelsestallene for 1997 og 1998 skal ses i  

 sammenhæng med en række henvendelser til Rigspolitichefens  

 hjemmeside, jf. nedenfor, der i denne periode ikke er blevet registreret som  

 anmeldelser og derfor ikke indgår i den almindelige statistik over  

 anmeldelser.
Det er nærliggende at antage, at udviklingen - i hvert  

 tilfælde i et vist omfang - kan forklares med en stigende brug af  

 Internettet i samme periode.
 I perioden 1992-1997 fordeler antallet af  

 domfældelser sig som følger:
 1999: 3 domfældelser; 1993: 2 domfældelser;  

 1994: 1 domfældelse; 1995: 3 domfældelser; 1996: 10  

 domfældelser og 1997: 13 domfældelser.
Siden midten af 1997 har der været mulighed for  

 brugere af Internettet for at henvende sig til såkaldte »hotlines«,  

 hvis de får mistanke om børnepornografi over Internettet.
Den  

 første hotline blev etableret i midten af 1997 af Red Barnet, der  

 efter aftale med Rigspolitichefens IT-støtteenhed videresender alle  

 henvendelser til enheden.
Der blev modtaget ca. 700 henvendelser i 1997 og  

 1025 i 1998. I august 1998 etablerede Rigspolitichefen på sin  

 hjemmeside en service, hvortil borgerne kan anmelde IT-relateret  

 kriminalitet, herunder børnepornografi på Internettet.
Der er  

 siden da modtaget 350 henvendelser om børnepornografi (pr. 12. januar  

 1999). Nogle få Internetudbydere har tillige iværksat hotlines,  

 hvortil deres kunder kan henvende sig vedrørende ulovligheder.
En af  

 disse udbydere har videregivet 86 henvendelser (pr. 12. januar 1999), som  

 udbyderen har modtaget siden ordningens start i juli 1998. Efter det af  

 Rigspolitichefens IT-støtteenhed oplyste vedrører alle  

 henvendelserne børnepornografi, og det hører til den absolutte  

 undtagelse, at et »site« med børnepornografi anmeldes flere gange.
 Der henvises i øvrigt til betænkningen s.  

 48-51.
6.4. Lovgivningen i andre lande Brydensholt-udvalget har i forbindelse med udarbejdelsen  

 af betænkningen indhentet oplysninger om den strafferetlige regulering  

 af børnepornografi i Norge, Sverige, Tyskland og Frankrig.
Der  

 henvises herom til betænkningen s. 51-54.
 Det fremgår af betænkningen, at man i alle de  

 nævnte lande har straffebestemmelser om børnepornografi.
Hverken i norsk, svensk, tysk eller fransk ret stilles der  

 krav om, at udbredelse af børnepornografisk materiale skal være  

 erhvervsmæssig.
Det fremgår endvidere, at straffen i norsk og  

 svensk ret for udbredelse af børnepornografisk materiale er  

 fængsel indtil 2 år.
 I Norge omfatter børnepornografi afbildninger af  

 personer, som må regnes at være eller fremstilles som at  

 være under 16 år.
 I de svenske regler defineres et barn som en person, hvis  

 pubertetsudvikling ikke er fuldbyrdet eller som, hvis det fremgår af  

 billedet eller omstændighederne omkring det, er under 18 år.
6.5. Brydensholt-udvalgets overvejelser og forslag vedrørende  

 straffelovens § 235 6.5.1. Generelle overvejelser, herunder om fiktiv  

 børnepornografi Udvalget har generelt drøftet de hensyn, der skal  

 afvejes mod hinanden i en regulering af området vedrørende  

 børnepornografi.
Der er enighed om, at der skal være  

 tungtvejende grunde til, at der gribes ind over for informationsfriheden, og  

 at ethvert indgreb skal begrænses til det nødvendige.
Hensynet bag reguleringen er beskyttelsen af børn.  

 Ud fra dette synspunkt blev det i forbindelse med det oprindelige lovforslag  

 i 1979 klart tilkendegivet, at tegninger ikke er omfattet af reguleringen.
I  

 forbindelse med den seneste ændring af straffelovens § 235 (nyt  

 stk. 2) i 1994 fremhæves det i forarbejderne til bestemmelsen, at  

 ikke alene tegninger, men også billeder frembragt ved hjælp af  

 edb, som ikke afbilder et virkeligt samleje eller anden kønslig  

 omgængelse, falder uden for bestemmelsen.
Især den sidste  

 begrænsning kan give anledning til bevisproblemer, idet f.eks.  

 computer-skabte billeder kan fremtræde som identiske med egentlige  

 billeder.
Udvalget har drøftet, om også computer-skabte  

 fremstillinger eller andre fremstillinger, der har fuldstændig lighed  

 med fotografier o.l., bør være omfattet af den strafferetlige  

 regulering.
Udvalget finder, at hensynet til beskyttelse af børn mod  

 misbrug ikke nødvendiggør, at sådanne fremstillinger  

 omfattes af reguleringen.
Med hensyn til de bevisspørgsmål, der  

 kan opstå, henviser udvalget til Justitsministeriets besvarelse af 30.  

 november 1994 af spørgsmål nr. 13 fra Folketingets Retsudvalg  

 vedrørende forslag til lov om ændring af straffeloven  

 (besiddelse af børnepornografi) (L 38 - bilag 1-4). Det fremgår  

 bl.a. af besvarelsen, at det vil påhvile tiltalte at  

 sandsynliggøre, at billederne er frembragt ved hjælp af edb.  

 Anfører tiltalte omstændigheder, der i et vist omfang bestyrker  

 påstanden, må anklagemyndigheden føre modbevis f.eks. ved  

 at godtgøre, at man på alle tænkelige måder har  

 forsøgt at bevise tiltaltes påstand, men uden resultat.
Udvalget  

 finder på denne baggrund, at der ikke er behov for en strafferetlig  

 regulering af sådanne fremstillinger.
 Under udvalgets drøftelser af, om der er behov for  

 ændringer af de gældende regler om børnepornografi i  

 straffelovens § 235, er der i øvrigt navnlig peget på tre  

 spørgsmål.
For det første har udvalget overvejet, om det  

 nuværende gerningsindhold i stk. 1 fortsat skal være  

 begrænset til den erhvervsmæssige udbredelse.
For det andet har  

 udvalget undersøgt, om besiddelseskriteriet i stk. 2 i  

 tilstrækkelig grad er egnet til at dække de relevante situationer  

 i forbindelse med IT-udbredelse af børnepornografisk materiale.
For  

 det tredje har udvalget vurderet, om bestemmelsens strafferammer fortsat  

 må anses for passende.
 Der kan i øvrigt henvises til betænkningen s.  

 54-55.
6.5.2. Udvalgets overvejelser og forslag vedrørende  

 gerningsindholdet i straffelovens § 235, stk. 1 Udvalget finder, at udviklingen på IT-området  

 har medført, at en begrænsning til kriminalisering af - eller  

 til en højere strafferamme for - erhvervsmæssig spredning i dag  

 er en utilstrækkelig strafferetlig beskyttelse, og at man bør  

 kriminalisere udbredelse i en videre kreds i samme omfang.
Dette gælder  

 også for spredning af børnepornografi.
Som straffelovens § 235, stk. 1, er formuleret i  

 dag, kan spredning af utugtige fotografier, film o.l. af børn kun  

 straffes efter den kvalificerede bestemmelse i stk. 1, hvis det kan  

 bevises, at gerningsmanden har haft forsæt til erhvervsmæssig  

 spredning.
Er dette ikke muligt, kan der alene straffes efter stk. 2  

 (med bødestraf) for gerningsmandens besiddelse af de utugtige  

 billeder, der er omfattet af denne bestemmelse.
Udvalget finder derfor, at kriminaliseringen i stk. 1  

 bør udvides til ud over den erhvervsmæssige udbredelse  

 også at omfatte udbredelse i en videre kreds.
Udvalget har valgt at  

 anvende udtrykket »udbredelse i en videre kreds«, da dette udtryk i forvejen  

 benyttes i straffeloven, jf. § 266 b om racediskriminerende udtalelser  

 mv.
Udvalget har lagt vægt på, at adgang til  

 børnepornografi via Internettet muliggør en meget omfattende  

 udbredelse.
Det er efter udvalgets opfattelse utvivlsomt, at en del af denne  

 udbredelse ikke er erhvervsmæssig, men udvalget finder, at også  

 ikke-erhvervsmæssig udbredelse af billeder i en videre kreds kan  

 være egnet til at understøtte produktion af  

 børnepornografisk materiale, og at kriminalisering af sådan  

 udbredelse dermed kan tjene til at forebygge de samme misbrug, som forbud mod  

 den erhvervsmæssige udbredelse.
 Endelig anfører udvalget, at en sådan  

 ændring af straffelovens § 235, stk. 1, vil bringe dansk ret  

 på linie med norsk, svensk, tysk og fransk ret, der ikke stiller krav  

 om, at udbredelsen skal være erhvervsmæssig.
 Der kan i øvrigt henvises til betænkningen s.  

 55-57. Herudover kan henvises til betænkningen side 31 ff., hvor  

 spørgsmålet om informationsspredning mere generelt er  

 behandlet.
 For så vidt angår udbredelse af  

 børnepornografi via elektroniske informationssystemer, herunder via  

 hjemmesider på Internettet, vil strafansvaret i første  

 række påhvile den, der lægger materialet ind i systemet  

 (»uploader«), og som dermed er den, der umiddelbart udbreder materialet.  

 Udvalget behandler side 38-43 mere generelt spørgsmålet om,  

 hvorvidt ansvaret f.eks. også kan påhvile indehaveren af den  

 pågældende hjemmeside, hvis det materiale, der spredes via  

 systemet, er lagt ind på hjemmesiden af andre.
Udvalget anfører, at indehaveren antagelig vil  

 kunne dømmes for medvirken ved passivitet, hvis hans kendskab til  

 indholdet kan bevises.
I den givne situation antager udvalget således,  

 at der påhviler indehaveren en handlepligt, dvs. en pligt til at slette  

 det strafbare indhold.
Udvalgets beskrivelse af retstilstanden på dette  

 punkt omfatter indehavere af de pågældende hjemmesider, men ikke  

 udbydere af Internetadgang (Internetudbydere).
Udvalget stiller i øvrigt ikke forslag om, at der  

 inføres en særlig undersøgelsespligt med hensyn til, hvad  

 der uploades.
Udvalget anfører bl.a., at en sådan regulering  

 ville være i klar strid med de principper, der traditionelt har ligget  

 til grund for reglerne om, at post- og telegrafvæsen ikke er ansvarlige  

 for indholdet af de meddelelser, der formidles via disse systemer, og at  

 indholdet af det formidlede ikke overvåges.
I øvrigt henviser  

 udvalget til direktivforslaget om visse retlige aspekter af elektronisk  

 handel i det indre marked (betænkningen side 43, note 34).
 Med hensyn til spørgsmålet om ansvar for  

 indholdet af informationssystemer henvises i det hele til betænkningen  

 side 38-43.
6.5.3. Udvalgets overvejelser og forslag vedrørende  

 gerningsindholdet i straffelovens § 235, stk. 2 Som nævnt har også straffelovens § 235,  

 stk. 2, om »besiddelse« af visse former for børnepornografisk  

 materiale givet udvalget anledning til overvejelser - dels i relation til den  

 nærmere rækkevidde af bisiddelsesbegrebet, og dels om, hvorvidt  

 Internettet giver anledning til nye overvejelser om, hvilke (nye former for)  

 gerninger der bør kriminaliseres.
Som det fremgår af pkt. 6.2.4, er det forudsat i  

 forarbejderne til den gældende bestemmelse, at selve det at se på  

 børnepornografiske billeder, der overføres fra en database til  

 egen computerskærm, ikke etablerer en besiddelsessituation.
Sker der  

 derimod en lagring, hvor den pågældende selv kan kalde billedet  

 frem igen, foreligger der en strafbar besiddelse.
Når oplysninger hentes fra hjemmesider, placeres  

 alle sidens komponenter på harddisken i »cachen«, og  

 skærmvisningen sker fra denne lagring.
Cachen er et område til  

 midlertidige Internetfiler, der typisk kan indeholde 2-5 pct. af pladsen  

 på harddisken, men af brugeren kan indstilles til at indeholde en  

 defineret procentdel (fra 1 pct. og op). Cachen vil således kunne  

 indeholde alle hjemmesider, der har været besøgt, for en  

 længere periode, og brugeren vil kunne hente alle de gemte komponenter  

 frem fra cachen.
Det afhænger af system og valgte indstillinger, om det  

 kan aflæses, at en komponent har været hentet igen i cachen.
I et  

 vist omfang sker der således en automatisk lagring.
 Udvalget har på den baggrund nærmere  

 overvejet, om en Internetadgang til børnepornografiske billeder altid  

 etablerer en besiddelsessituation.
Der er i udvalget enighed om, at besiddelseskravet i  

 straffelovens § 235, stk. 2, skal forstås således, at  

 der tillige indgår et subjektivt moment.
Der skal være tale om en  

 lagring, som den pågældende har besluttet at foretage eller at  

 udnytte.
De lagringer, der er en del af den almindelige tekniske proces ved  

 adgang til netsystemer, rejser derfor nogle særlige  

 spørgsmål.
I det omfang det kan bevises, at den  

 pågældende bruger cachen som lagringsplads med henblik på  

 at genfremkalde derfra, er denne form for lagring omfattet af  

 besiddelsesbegrebet.
Dette gælder også, når beslutning  

 herom først træffes på et senere tidspunkt end lagringen  

 (f.eks. i forbindelse med, at den pågældende opdager, at der kan  

 genfremkaldes fra cachen).
 Hvis den pågældende har givet besked til  

 systemet om at lagre, vil der altid være tale om besiddelse, men  

 også i de situationer, hvor lagringen er en del af den almindelige  

 tekniske proces, vil der således være tale om besiddelse, hvis  

 den pågældende har udnyttet eller vil udnytte denne lagringsform  

 til at genfremkalde cachens indhold af børnepornografisk  

 materiale.
 Efter det for udvalget oplyste har der i de på  

 nuværende tidspunkt kendte IT-sager vedrørende straffelovens  

 § 235, stk. 2, som altovervejende hovedregel været tale om,  

 at billederne er blevet downloaded, således at bestemmelsen derfor var  

 anvendelig uden at komme ind på cachens indhold.
I en række tilfælde vil der imidlertid ikke  

 være etableret en besiddelse, fordi der ikke er sket lagring, hverken  

 ved downloading eller ved brug af cachen.
Der kan f.eks. være tale om,  

 at den pågældende blot går ind på særlige  

 Internetområder med børnepornografi, eventuelt til et frit  

 område.
Som det fremgår af pkt. 6.2.4, er kriminaliseringen  

 af besiddelse sket på baggrund af opfordringer fra bl.a.  

 Europarådet, FN og Nordisk Råd, og udgangspunktet for disse  

 opfordringer har været at begrænse efterspørgslen efter  

 børnepornografi.
På denne baggrund kan det efter udvalgets  

 opfattelse virke utilstrækkeligt at holde en benyttelsesform, der i dag  

 i vidt omgang har afløst fysisk besiddelse, udenfor.
Det er endvidere  

 indgået i udvalgets overvejelser, at man ved brug af Internettet ofte  

 vil kunne få adgang til at se et billede, der ligger på en server  

 i udlandet under omstændigheder, som ikke gør det muligt at  

 retsforfølge besidderen af serveren.
Efter udvalgets opfattelse er det på den anden side  

 klart, at hvis brugere af Internettet kommer ind på de særlige  

 områder, hvor der er fri adgang til børnepornografi, uden at de  

 har noget ønske om at se børnepornografi eller som et enkelt  

 nysgerrigt forsøg, er der ikke tale om handlinger, som bør  

 kriminaliseres.
Det er ikke sådanne situationer, der er egnede til at  

 understøtte produktionen af børnepornografi.
 Bevismæssigt vil det endvidere være meget  

 vanskeligt at gennemføre sager, hvor selve det at se  

 børnepornografi kriminaliseres, ligesom der vil være en  

 vanskelig afgrænsning til de mere tilfældighedsprægede  

 situationer, der efter udvalgets opfattelse i hvert fald ikke bør  

 omfattes af en regulering.
 Udvalget antager, at der i et vist omfang er en  

 erhvervsmæssig præget produktion - hvor sælgeren eller  

 udbrederen er omfattet af bestemmelsen i straffelovens § 235,  

 stk. 1 - og at brugerkredsen ved den erhvervsmæssige udnyttelse af  

 børn i højere grad vil kunne identificeres, fordi også  

 betalingsstrømme vil kunne indgå i bevisførelsen.
Ved spørgsmålet om, hvorvidt man skal  

 kriminalisere det forhold, at en person mod vederlag retsstridigt gør  

 sig bekendt med børnepornografi, har udvalget haft med i sine  

 overvejelser, at det samlede omfang af børnepornografi synes at  

 være voksende (jf. ovenfor pkt. 6.3.). Dette betyder efter udvalgets  

 opfattelse, at den samlede mængde af bagvedliggende krænkelser  

 formentlig også er voksende.
En del børnepornografiske ydelser  

 leveres på en sådan måde, at der ikke hos modtageren er  

 tale om besiddelse i straffelovens forstand, hvorfor det efter udvalgets  

 opfattelse vil være relevant at kriminalisere selve det forhold, at man  

 mod vederlag har gjort sig bekendt med børnepornografi.
Dertil kommer, at når der betales vederlag for en  

 børnepornografisk ydelse, vil det ud fra synspunkter af samme karakter  

 som de, der ligger bag kriminaliseringen af hæleri, være  

 naturligt at kriminalisere aftageren af ydelsen.
Uanset at den person, der  

 mod vederlag gør sig bekendt med børnepornografiske  

 fremstillinger, ikke i straffelovens forstand kommer i besiddelse af  

 materialet, har den pågældende modtaget en egentlig ydelse,  

 nemlig muligheden for at kunne se det pågældende materiale.  

 Herudover vil en kriminalisering kunne være medvirkende til at  

 formindske efterspørgslen efter børnepornografiske ydelser og  

 derved forhåbentligt være med til at formindske mængden af  

 de bagvedliggende krænkelser.
Dette synspunkt er endnu et moment, der  

 minder om hælerisynspunktet, idet hovedformålet med  

 kriminalisering af hæleri er et ønske om at forhindre  

 før-forbrydelserne.
 På denne baggrund finder udvalget, at det forhold,  

 at en person mod vederlag retsstridigt gør sig bekendt med  

 børnepornografiske fremstillinger, bør kriminaliseres.
 Udvalget har endvidere drøftet, om en  

 kriminalisering bør vedrøre samme fremstillinger som i  

 straffelovens § 235, stk. 1, eller begrænses til de  

 fremstillinger, der er nævnt i straffelovens § 235, stk. 2.  

 Kriminaliseringen kan på den ene side ses som et hælerilignende  

 supplement til stk. 1, hvilket kan gøre det naturligt, at  

 reguleringen vedrører de samme fremstillinger som i stk. 1.  

 Kriminaliseringen kan imidlertid også ses som et supplement til  

 besiddelsesreglen i stk. 2, hvilket kan gøre det naturligt, at  

 reguleringen vedrører de samme fremstillinger som i stk. 2.
 Udvalget vil ikke udelukke, at det i et vist omfang kan  

 dæmme op for mere grov kriminalitet, at der er mulighed for straffrit  

 at gøre sig bekendt med børnepornografiske fremstillinger af  

 mindre grov karakter end det, der er omfattet af stk. 2. Dertil kommer,  

 at i alle de tilfælde vedrørende overtrædelse af  

 straffelovens § 235, som ses omtalt i praksis, har fremstillingerne  

 eller en stor del af disse været af en art, der var omfattet af  

 stk. 2. Endvidere kan det give en mindre velbegrundet regulering, hvis  

 eksempelvis en person ikke må købe et blad med  

 børnepornografisk materiale (af mindre grov karakter), men godt  

 måtte besidde det, hvis en anden person forærer ham det.
 Udvalget har på denne baggrund fundet, at  

 reguleringen bør svare til den, der er i straffelovens § 235,  

 stk. 2, om besiddelse.
 Der henvises i øvrigt til betænkningen s.  

 57-60.
6.5.4. Udvalgets overvejelser og forslag vedrørende  

 strafferammerne Bestemmelsen i straffelovens § 235,  

 stk. 1, blev som ovenfor nævnt indsat i straffeloven i 1980.  

 Dengang var der alene bøde i strafferammen.
Dette var i  

 overensstemmelse med flertallets opfattelse i Straffelovrådet.
Der  

 henvises herom til Folketingstidende 1979-80 (2. samling), tillæg A,  

 sp. 1788. I 1989 ændredes strafferammen, således at dens maksimum  

 nu er fængsel i 6 måneder.
Dette blev begrundet under henvisning  

 til de grovest tænkelige former for handel med  

 børnepornografiske billeder.
Der henvises herom til Folketingstidende  

 1988-89, tillæg A, sp. 2858.
Udvalget finder, at denne strafferamme i praksis har vist  

 sig tilstrækkelig ved de hidtil behandlede sager.
Det er imidlertid  

 udvalgets opfattelse, at det nugældende maksimum kan være for  

 lavt, når det tages i betragtning, hvad beskyttelsesinteressen i  

 § 235 er.
§ 235 skal for det første forhindre den  

 krænkelse af privatlivets fred, der følger af udbredelser af  

 billeder af denne art.
Forholdet svarer for så vidt til straffelovens  

 § 264 d om videregivelse af billeder af den pågældende under  

 omstændigheder, der åbenbart kan forlanges unddraget  

 offentligheden, og § 264 c om at skaffe sig eller uberettiget udnytte  

 billeder, som er optaget under de i § 264 a nævnte  

 omstændigheder.
Både § 264 d og § 264 c har - ligesom  

 § 235 - et strafmaksimum på 6 måneders fængsel.
Derimod skal § 235 ikke anvendes på den direkte  

 krænkelse af barnet under optagelsen af de pornografiske film eller  

 billeder.
I disse tilfælde anvendes de almindelige bestemmelser om  

 voldtægt, samleje med mindreårig, anden kønslig  

 omgængelse end samleje, kønslig omgængelse med en person  

 af samme køn, blufærdighedskrænkelse osv., jf.  

 straffelovens kapitel 24 om forbrydelser mod kønssædeligheden.  

 En forhandler, der bestiller billeder af denne art optaget hos en producent,  

 kan straffes for medvirken til den pågældende  

 sædelighedsforbrydelse.
Mellem producenten og den sluttelige køber eller  

 besidder af det pornografiske materiale er der typisk en mellemhandler, der  

 står for distributionen.
I mange tilfælde foretages denne  

 distribution for vindings skyld.
Hvis den pornografiske film er bestilt af  

 mellemhandleren, kan der som nævnt straffes for medvirken til  

 sædelighedsforbrydelsen.
Selv om dette ikke er tilfældet, er det  

 naturligt at antage, at en betydelig del af de producerede film mm. er  

 optaget med henblik på et senere salg.
I sådanne tilfælde  

 kan man ikke straffe køberen (mellemhandleren) for den oprindelige  

 sædelighedsforbrydelse, men alene efter § 235. § 235 skal  

 således hindre mellemhandlerens køb af filmen mm. og på  

 den måde bidrage til, at den oprindelige optagelse og den oprindelige  

 sædelighedsforbrydelse ikke gennemføres.
 På denne baggrund lægger udvalget ved  

 vurderingen af strafværdigheden i relation til § 235, stk. 1,  

 til grund, at det er rimeligt at fastsætte en noget højere  

 strafferamme (sammenlignet med strafferammerne i de nævnte bestemmelser  

 om fredskrænkelser). Udvalget foreslår derfor, at strafmaksimum  

 forhøjes fra de nuværende 6 måneders fængsel til  

 fængsel i 2 år.
 Med hensyn til § 235, stk. 2, - med den i  

 pkt. 6.5.3 nævnte udvidelse - er der efter udvalgets opfattelse tale om  

 væsentligt mindre grove forhold (end mellemhandlerens og  

 distributørens). Den nuværende strafferamme (bøde) vil  

 derfor i den overvejende del af tilfældene være passende.  

 Udvalget finder på denne baggrund, at den nuværende  

 begrænsning af straffen til bøde bør bevares som  

 normalstrafferammen.
Udvalget finder imidlertid, at udviklingen i anvendelsen  

 af Internettet og distribution af børnepornografi via Internettet har  

 udviklet sig således, at der bør være mulighed for under  

 skærpende omstændigheder at idømme hæfte eller  

 fængsel indtil 6 måneder.
Som eksempel på, hvad der skal  

 betragtes som skærpende omstændighed, nævnes, at den  

 pågældende betaler betydelige beløb for at modtage  

 børnepornografisk materiale.
Der vil ligeledes foreligge  

 skærpende omstændigheder, hvis den pågældende  

 besidder et meget stort antal børnepornografiske fremstillinger, eller  

 et større antal fremstillinger af særlig grove forhold, f.eks.  

 voldtægt af børn.
 Der henvises i øvrigt til betænkningen s.  

 60-62.
 Udvalgets samlede forslag til affattelse af straffelovens  

 § 235 er optrykt i betænkningen side 100.
6.6. Justitsministeriets overvejelser Kriminaliseringen af børnepornografi har til  

 hovedformål at beskytte børn mod det seksuelle misbrug, der  

 finder sted i forbindelse med selve optagelsen af den slags billeder.
 De voksne personer, der deltager i eller medvirker til  

 optagelsen, vil kunne straffes efter bestemmelserne om voldtægt efter  

 § 216, samleje eller anden kønslig omgængelse med  

 mindreårig efter § 222, jf. § 224 eller § 225,  

 blufærdighedskrænkelse efter § 232 eller for andre  

 sædelighedsforbrydelser.
De nævnte sædelighedsforbrydelser omfatter  

 imidlertid ikke den mellemmand (distributør, forhandler eller  

 lignende), der efterfølgende aftager det producerede materiale uden  

 (beviseligt) at have pådraget sig et strafferetligt medansvar for selve  

 optagelsen.
Det samme gælder for den person, der som sidste led i  

 omsætningskæden køber materialet.
 Det forhold, at der er et marked for afsætning af  

 børnepornografi, er med til at understøtte produktionen af  

 sådant materiale og dermed til de seksuelle overgreb mod børn,  

 som begås i forbindelse hermed.
 Det er bl.a. sådanne hælerilignende  

 synspunkter, der ligger bag den nugældende bestemmelse i straffelovens  

 § 235, der har til formål at gribe ind over for omsætningen  

 af børnepornografi (efterspørgslen).
Hertil kommer, at det efter omstændighederne kan  

 udgøre en selvstændig krænkelse af barnet, at fotografier,  

 film eller lignende af den pågældende i seksuelle situationer  

 udbredes i en videre og eventuelt ubestemt kreds.
Der kan herved henvises til  

 straffelovens bestemmelse i § 264 d om uberettiget videregivelse af  

 bl.a. billeder vedrørende en andens private forhold eller af den  

 pågældende under omstændigheder, der åbenbart kan  

 forlanges unddraget offentligheden.
I lyset af de hensyn, der ligger bag kriminaliseringen af  

 børnepornografi, er Justitsministeriet enig med udvalget i, at fiktiv  

 børnepornografi, herunder computer-skabte billeder, ikke bør  

 inddrages under reguleringen.
Justitsministeriet er ikke bekendt med sager om  

 børnepornografi, der ikke bevismæssigt har kunnet  

 gennemføres, fordi de tiltalte har påstået, at der er tale  

 om computer-skabte billeder, der ikke afbilder en virkelig situation.
Hvis  

 der imidlertid i praksis måtte forekomme tilfælde, der viser, at  

 vanskeligheder ved at skelne mellem computer-skabte billeder og fotografier,  

 der afbilder virkelige overgreb, lægger hindringer i vejen for en  

 effektiv håndhævelse på området, vil  

 Justitsministeriet være indstillet på at tage  

 spørgsmålet op til fornyet overvejelse.
Samtidig er Justitsministeriet enig med udvalget i, at den  

 nugældende bestemmelse i straffelovens § 235, stk. 1, ikke  

 bør være begrænset til den erhvervsmæssige  

 udbredelse.
Justitsministeriet kan tiltræde udvalgets forslag,  

 således at bestemmelsen udvides til også at omfatte udbredelse af  

 børnepornografi i en videre kreds.
For så vidt angår spørgsmålet om,  

 hvem der er ansvarlig for udbredelse af børnepornografisk materiale  

 via hjemmesider på Internettet, kan Justitsministeriet tiltræde  

 udvalgets beskrivelse af retstilstanden, som den vil være efter en  

 gennemførelse af forslaget.
Strafansvaret vil i første  

 række påhvile den, der lægger materialet ud på  

 Nettet, uanset om det sker på egen hjemmeside eller på en  

 hjemmeside, der administreres af andre.
Herudover gælder de almindelige  

 regler i straffelovens § 23 om medvirken.
Det må i den forbindelse  

 antages, at indehaveren af en hjemmeside vil kunne ifalde ansvar for  

 (medvirken til) udbredelse af børnepornografisk materiale, som andre  

 har lagt ind på hjemmesiden, hvis den pågældende indehaver  

 efter at have fået kendskab til materialet ikke griber ind og fjerner  

 det.
 Justitsministeriet kan på den baggrund - og i  

 øvrigt af de af udvalget anførte grunde - tiltræde, at  

 der ikke indføres regler om en særlig undersøgelsespligt  

 med hensyn til, hvad der af andre lægges ud på Internettet.
Justitsministeriet kan endvidere af de af udvalget  

 anførte grunde tiltræde, at strafmaksimum i § 235,  

 stk. 1, forhøjes fra 6 måneders fængsel til  

 fængsel i 2 år.
Herved kommer strafferammen på niveau med  

 det, der gælder i Sverige og Norge.
For så vidt angår bestemmelsen i § 235,  

 stk. 2, der i dag er begrænset til besiddelse af grovere former  

 for børnepornografi, finder Justitsministeriet, at besiddelsesbegrebet  

 er velegnet med henblik på tilfælde, hvor det  

 børnepornografiske materiale foreligger på mere traditionelle  

 medier som f.eks. papir, film, video mv., som brugeren kan være i  

 fysisk faktisk besiddelse af.
Derimod finder Justitsministeriet ligesom  

 udvalget, at besiddelsesbegrebet er for snævert i forhold til den  

 måde, man i dag via informationsteknologien kan skaffe sig adgang til  

 børnepornografisk materiale på.
 Justitsministeriet kan på den baggrund  

 tiltræde, at kriminaliseringen af besiddelse af de grovere former for  

 børnepornografi udvides til også at omfatte tilfælde, hvor  

 en person - selv om der ikke indtræder en egentlig besiddelse - mod  

 vederlag gør sig bekendt med børnepornografiske fremstillinger.  

 De mere tilfældighedsprægede situationer, hvor Internetbrugere  

 kommer ind på særlige områder, hvor der måtte  

 være fri adgang til børnepornografi, uden at de har noget  

 ønske om at se børnepornografi eller der er tale om et enkelt  

 nysgerrigt (gratis) besøg, falder uden for det strafbare område.  

 Dette gælder dog ikke, hvis der sker en lagring, hvorved der etableres  

 en besiddelse.
I udvalgets forslag til nyt stk. 2 er medtaget ordet  

 »retsstridigt« for at markere, at tilfælde, hvor besiddelsen eller  

 adgangen til det børnepornografiske materiale f.eks. er begrundet i  

 efterforsknings- eller eftersøgningsmæssige hensyn, ikke er  

 omfattet af bestemmelsen.
Efter Justitsministeriets opfattelse vil en  

 undtagelse af sådanne helt specielle tilfælde fra det strafbares  

 område også gælde uden en udtrykkelig angivelse heraf i  

 selve lovteksten.
Da der i øvrigt ikke på dette punkt tilsigtes  

 nogen realitetsændring i forhold til den gældende bestemmelse i  

 § 235, stk. 2, der ikke indeholder et sådant udtrykkeligt  

 forbehold, har Justitsministeriet fundet det rigtigst ikke at medtage kravet  

 om retsstridighed direkte i lovteksten.
Hvad endelig angår spørgsmålet om  

 strafferammen i § 235, stk. 2, kan Justitsministeriet  

 tiltræde udvalgets forslag om at bevare bødestraffen som  

 normalstraf, men at give mulighed for under skærpende  

 omstændigheder at anvende straf af hæfte eller fængsel  

 indtil 6 måneder.
Skærpelsesreglen vil kunne anvendes, uanset om  

 overtrædelsen af stk. 2 er begået ved elektronisk  

 udveksling, eller om der er tale om en overtrædelse af bestemmelsen,  

 der f.eks. består i besiddelse af pornografiske fotohæfter eller  

 -samlinger.
 Skærpelsen af strafferammen i stk. 2 vil bl.a.  

 betyde, at forsøg på overtrædelse af bestemmelsen bliver  

 strafbar, jf. straffelovens § 21, stk. 3, og at der bliver adgang  

 til at foretage ransagning hos ikke-mistænkte, jf. retsplejelovens  

 § 795.
Det tilføjes, at der i FN-regi for tiden  

 foregår drøftelser om udarbejdelse af en tillægsprotokol  

 til børnekonventionen.
Tillægsprotokollen omfatter bl.a.  

 spørgsmålet om børnepornografi.
Børnepornografi  

 indgår også i drøftelserne i Europarådet om en  

 konvention om »cyper-crime«.
Det er endnu for tidligt at vurdere, om de  

 pågældende instrumenter vil nødvendiggøre  

 yderligere ændringer af straffelovens § 235.
 Der henvises i øvrigt til bemærkningerne til  

 § 1, nr. 6 (straffelovens § 235).
7. Dansk straffemyndighed ved salg og udbredelse af  

 børnepornografi via Internettet 7.1. Udvalgets overvejelser Spørgsmålet om rækkevidden af reglerne  

 i straffelovens §§ 6-12 om dansk straffemyndighed (jurisdiktion) i  

 relation til salg og udbredelse af børnepornografi via Internettet er  

 behandlet i betænkningen side 22-31.
Udbredelse af børnepornografisk materiale via  

 Internettet må efter udvalgets opfattelse utvivlsomt lokaliseres til  

 det sted, hvor gerningsmanden opholder sig på det tidspunkt, hvor den  

 pågældende lægger materialet ind på en webserver, der  

 er forbundet med nettet.
En person, der i Danmark lægger  

 børnepornografi ind på en webserver, vil således  

 være undergivet dansk straffemyndighed efter straffelovens § 6,  

 nr. 1 (territorialprincippet), uanset om serveren befinder sig i udlandet, og  

 uanset hvor i verden det pågældende materiale er  

 tilgængeligt.
Udvalget antager, at en sådan handling imidlertid  

 også må kunne lokaliseres til den server, som materialet  

 lægges ind på, og hvorfra den videre udbredelse herefter sker.  

 Lægger en person, der befinder sig i Tyskland, børnepornografi  

 ind på sin hjemmeside, der betjenes via en server i Danmark, er stedet,  

 hvor handlingen (dvs. udbredelsen) må anses for foretaget, ikke blot  

 Tyskland, men også Danmark.
Forholdet er dermed undergivet dansk  

 straffemyndighed i medfør af straffelovens § 6, nr. 1.
Er der ikke lagt særlige begrænsninger ind, er  

 materialet i kraft af Internettets globale karakter tilgængeligt fra  

 hele verden, og »virkningen« af handlingen kan således tænkes at  

 indtræde i alle lande.
Spørgsmålet er derfor, om  

 handlingen i kraft af virkningsprincippet i straffelovens § 9 tillige  

 kan anses for foretaget i alle de lande, hvor materialet er  

 tilgængeligt.
Efter udvalgets opfattelse kan det ikke antages, at  

 straffelovens § 9 uden videre omfatter det forhold, at en person i  

 udlandet placerer materiale på en Internet-hjemmeside, der er  

 tilgængelig for Internet-brugere her i Danmark.
At dette materiale er  

 tilgængeligt her i landet kan således kun siges at være en  

 følge af udbredelsen, hvis tilgængeliggørelsen på  

 den udenlandske hjemmeside specifikt tager sigte på at nå brugere  

 i Danmark (f.eks. gennem særlige foranstaltninger, der specielt retter  

 sig imod danske Internet-brugere). I sidstnævnte situation vil  

 straffelovens § 6, nr. 1, som udgangspunkt være anvendelig.
En generel anvendelse af § 9 i disse tilfælde  

 ville i øvrigt føre til en uacceptabel vidtgående  

 jurisdiktion.
Danmark ville i så fald have jurisdiktion i forhold til  

 alle informationer på Internettet, som er tilgængelige i Danmark,  

 og som er strafbare efter dansk ret.
En så vidtgående jurisdiktion ville betyde, at  

 personer, der lægger materiale ud på Internettet, forinden  

 måtte foretage nærmere retlige undersøgelser for at sikre  

 sig, at materialet er lovligt efter lovgivningen i alle de lande, hvor det er  

 tilgængeligt for andre brugere af Internettet.
Udvalget anfører,  

 at hvis man ønsker et globalt Internet, giver det ikke mening at  

 stille et sådant uopfyldeligt krav til brugerne.
Udvalget konkluderer, at det må antages, at der er  

 dansk straffemyndighed efter straffelovens § 6, nr. 1, i forhold til  

 handlinger, der består i salg eller udbredelse af  

 børnepornografi via Internettet, hvis salget eller udbredelsen har  

 tilknytning til dansk område.
Tilknytningen kan bestå i, at  

 gerningsmanden har ophold i Danmark på handlingstidspunktet, eller i  

 anvendelse af salgs- eller udbredelsesmidler, der befinder sig eller  

 målrettet tager sigte på dansk område.
Det er derimod ikke  

 tilstrækkeligt til at anse udbredelsen af materiale for foretaget  

 indenlands, at brugere her i landet kan hente materialet ned fra servere, der  

 er placeret i udlandet.
Straffelovens § 235 om børnepornografi er  

 efter sit gerningsindhold ikke begrænset til salg, udbredelser mv., der  

 kan lokaliseres til Danmark.
Kan salg og udbredelse af børnepornografi  

 efter det ovenfor anførte ikke anses for foretaget her i landet, kan  

 der således være straffemyndighed efter straffelovens § 7  

 (personalprincippet), hvis betingelserne i denne bestemmelse er opfyldt.
En  

 dansk statsborger, der under ophold i Tyskland via Internettet udbreder  

 børnepornografi via en server i Frankrig, vil således kunne  

 straffes herfor i Danmark, hvis forholdet tillige er strafbart efter tysk  

 eller fransk ret, dvs. efter lovgivningen i de lande, hvor handlingen  

 (udbredelsen) må anses for foretaget.
På denne baggrund er det udvalgets umiddelbare  

 opfattelse, at den retstilstand, som de gældende  

 jurisdiktionsbestemmelser må antages at indebære i forhold til  

 salg og udbredelse af børnepornografi, er tilfredsstillende.
Udvalget  

 finder derfor ikke på det foreliggende grundlag behov for  

 lovændringer på området.
Da retspraksis af betydning for de her behandlede  

 spørgsmål imidlertid indtil nu har været sparsom, og da  

 udviklingen hele tiden åbner nye tekniske muligheder, som stiller  

 lovgivningen og retsanvendelsen over for nye udfordringer, kan det ikke  

 udelukkes, at der i fremtiden kan forekomme tilfælde, der vil  

 afsløre mangler ved de gældende jurisdiktionsregler.
Udvalget  

 peger derfor på, at der kan være grund til løbende at  

 følge udviklingen nøje for at sikre, at straffelovens regler om  

 straffemyndighed til stadighed er tidssvarende i forhold til den teknologiske  

 udvikling.
7.2 Justitsministeriets overvejelser Justitsministeriet er enig med udvalget i, at den  

 retstilstand, som de gældende jurisdiktionsbestemmelser må  

 antages at indebære i forhold til salg og udbredelse af  

 børnepornografi, er tilfredsstillende, og at der på den baggrund  

 ikke på det foreliggende grundlag er behov for lovændringer  

 på området.
 Samtidig er Justitsministeriet af de af udvalget  

 anførte grunde enig i, at udviklingen løbende bør  

 følges nøje for at sikre, at straffelovens regler om  

 straffemyndighed til stadighed er tidssvarende i forhold til den teknologiske  

 udvikling.
8. IT-efterforskning 8.1. Indledning Det følgende indeholder en gennemgang af  

 Brydensholt-udvalgets overvejelser og forslag med hensyn til mulighederne for  

 at efterforske sager om børnepornografi.
Som anført ovenfor under pkt. 6.1 behandles de dele  

 af udvalgets overvejelser og forslag, der ikke direkte angår  

 efterforskningen af sager om børnepornografi ikke i denne  

 sammenhæng.
Dette gælder f.eks. spørgsmålet om  

 adgangen til at indhente masteoplysninger.
 I det følgende behandles spørgsmålet  

 om, hvorvidt der skal stilles krav til Internetudbydere og teleselskaber om  

 registrering af logoplysninger og om opbevaring af sådanne oplysninger  

 (pkt. 8.2). Derefter behandles under pkt. 8.3 spørgsmålet om,  

 hvorvidt der i sager om børnepornografi bør være adgang  

 til at foretage indgreb i meddelelseshemmeligheden.
8.2. Krav til Internetudbydere og teleselskaber om registrering af  

 logoplysninger og opbevaring heraf 8.2.1. Udvalgets overvejelser og anbefalinger Udvalget peger i betænkningen på, at manglende  

 eller mangelfulde oplysninger hos Internetudbydere kan udgøre et  

 efterforskningsmæssigt problem.
Problemet bliver ikke mindre, når  

 der efterforskes forhold, hvor der er anvendt en række  

 Internet-adresser til dispositionen, så alt - incl. det land, der reelt  

 opereres fra - er skjult.
Modhensynet - der taler for få registreringer og  

 kortvarig opbevaring af oplysningerne hos formidlerne - er især  

 hensynet til privatlivets fred.
Hertil kommer, at der er tale om en meget  

 stor teknisk usikkerhed med hensyn til loggens indhold og  

 fuldstændighed, og at krav på dette område er  

 omkostningskrævende.
 Det kan også fremhæves, at det på nogle  

 potentielle gerningsmænd formentlig vil kunne have en vis forebyggende  

 effekt, hvis de ved, at transaktionerne logges, og at loggen opbevares i en  

 længere periode.
Udvalget anfører, at det ikke er muligt at  

 tilgodese disse modsatrettede hensyn fuldt ud.
Der er heller ikke tale om et  

 problem, der udelukkende kan løses via dansk lovgivning, men i et vist  

 omfang vil en dansk regulering være hensigtsmæssig.
 Med hensyn til de efterforskningsmæssige behov  

 anføres i betænkningen bl.a. følgende:
Oplysninger om B-nummeret (det nummer, der ringes til)  

 fastholdes i dag kun kortvarigt hos teleselskaberne, hvilket frembyder  

 vanskeligheder for en efterfølgende efterforskning, idet der går  

 tid til anmeldelse, visitering og opstart af efterforskning.
Det vil  

 også kunne være afgørende, at A-nummeret (det nummer, der  

 ringes fra) og IP-adressen videreføres og fastholdes i systemerne.
Ud fra et efterforskningsmæssigt synspunkt har det  

 stor betydning, at A-nummeret logges, uanset om den pågældende  

 har benyttet muligheden for at blokere for visning af A-nummeret hos den, der  

 ringes til.
Denne særlige mulighed må antages primært at  

 skulle beskytte imod, at nummeret kan vises hos modtageren  

 (indehaveren/brugeren af B-nummeret) og ikke at tage sigte på de  

 registreringer, der kan være behov for i telekæden.
 Der er ud fra et efterforskningsmæssigt synspunkt  

 ikke alene behov for, at A- og B-nummer samt IP-adresse logges, men  

 også for, at disse logoplysninger opbevares i et længere tidsrum,  

 og endvidere for, at udbyderen logger, hvornår kunden har logget  

 på og af.
I praksis har det under efterforskning vist sig, at  

 teleselskabers og Internetudbyderes tidsangivelser i loggen har været  

 upræcise.
Det vil derfor set fra et efterforskningsmæssigt  

 synspunkt endvidere være hensigtsmæssigt, hvis der stilles krav  

 om, at der etableres et system med korrekt dansk realtid, f.eks. ved at  

 serveren jævnligt synkroniseres med realtid.
Hvis tidsregistreringer i  

 logninger, der indgår i en efterforskning, ikke er korrekte, risikerer  

 politiet at målrette efterforskningen mod forkerte personer.
 Nogle sager har måttet opgives, fordi  

 logningsinformationerne var mangelfulde, og der har været sager, der  

 har været efterforsket mod forkerte sigtede (der i nogle tilfælde  

 har været anholdt). Problemet har typisk været, at A-nummeret  

 manglede, og at tidsangivelsen var behæftet med for store  

 usikkerhedsmarginer.
Udvalget finder derfor, at der af  

 efterforskningsmæssige grunde bør stilles krav om, at  

 Internetudbydere og teleselskaber skal logge både A- og B-nummeret.  

 Endvidere bør udbyderen logge IP-adresse for den, der ringer op,  

 brugertid, tidspunkt for opkobling/nedkobling, opkoblingens længde og  

 sessionstype (FTP/Telnet). Der bør tillige stilles krav om  

 opbevaringsformat (læsbarhed). Derudover bør eventuelle  

 kontooplysninger opbevares.
Opbevaring af oplysninger skal ske i Danmark,  

 hvis udbyderen er i Danmark, uanset om udbyderen er selvstændig eller  

 filial af en udenlandsk virksomhed.
Endelig bør det tilstræbes,  

 at det sikres, at korrekt dansk realtid registreres.
Opbevaringstiden for disse oplysninger bør set fra  

 et efterforskningsmæssigt synspunkt ideelt være 5 år,  

 svarende til bogføringsloven og hvidvaskloven.
Dette vil dog efter  

 udvalgets opfattelse formentlig være for vidtgående.
 Efter de for udvalget foreliggende oplysninger opbevares  

 loggen vedrørende e-mails ofte i 6 måneder, mens der ikke i  

 øvrigt er nogen fast praksis.
Udvalget har nærmere drøftet de forskellige  

 hensyn, der kan tale for henholdsvis en længere og en kortere  

 opbevaringstid.
Efterforskningsmæssige hensyn taler for en frist  

 på ikke under 1 år.
Ikke mindst i sager med ekstremt store  

 datamængder eller i sager, der efterforskningsmæssigt starter i  

 et andet land, der derefter konstaterer, at der skal efterforskes også  

 i Danmark, vil en kortere frist kunne betyde, at videre efterforskning  

 umuliggøres.
For langt de fleste sagers vedkommende vil en frist  

 på 6 måneder imidlertid være tilstrækkelig.
Ved valg  

 af en kortere frist tages et større hensyn til dels privatlivets fred  

 og dels de omkostninger, der påføres udbyderne.
Særligt  

 vedrørende hensynet til privatlivets fred tilsiger dette hensyn, at  

 der logges mindst muligt, og at loggen opbevares i så kort tid som  

 muligt, idet risikoen for, at oplysninger kommer på forkerte  

 hænder, er større, jo længere opbevaringsperioden er.
 Udvalget har på baggrund af drøftelserne  

 valgt at anbefale en opbevaringsfrist på 6 måneder.
 Et flertal i udvalget finder, at reguleringen bør  

 ske ved lov, mens et mindretal går ind for, at spørgsmålet  

 så vidt muligt skal løses ved en selvregulering i branchen.  

 Dette mindretal er dog enigt i en lovgivningsmæssig løsning,  

 såfremt en selvregulering viser sig utilstrækkelig.
8.2.2. Justitsministeriets overvejelser Justitsministeriet er enig med udvalget i, at  

 efterforskningsmæssige hensyn taler for, at der stilles krav om, at  

 Internetudbydere og teleselskaber skal registrere visse logoplysninger, og at  

 der stilles en rimelig frist for opbevaring heraf.
Herved bliver de  

 strafforfølgende myndigheder i stand til at spore den elektroniske  

 trafik vedrørende f.eks. udveksling af børnepornografi, der har  

 fundet sted.
 I høringssvarene over betænkningen er der fra  

 IT-branchens side udtrykt betænkelighed ved udvalgets forslag om  

 registrering af logoplysninger og opbevaring heraf.
Det anføres bl.a., at det vil være aldeles  

 urealistisk at stille krav om opbevaring af digitale meddelelser for bestemte  

 tidsrum ud over den opbevaring, der allerede finder sted.
Alene for så  

 vidt angår elektronisk post på mailservere skønnes det med  

 dagens aktivitet, at et krav om opbevaring til brug for eventuel senere  

 efterforskning vil betyde, at der for landets Internetudbydere vil skulle  

 fritstilles mellem 50 og 100 gigabytes serverkapacitet om dagen.
Over en 6  

 måneders opbevaringsperiode ville det kræve serverkapacitet ud  

 over det for forretningen nødvendige på mellem 9.000 og 18.000  

 gigabytes.
Hermed ville Internetudbydere blive pålagt en helt urimelig  

 omkostning, hvilket ville være uforeneligt med alle ønsker om at  

 skaffe billigere adgang til Internettet.
Navnlig for mindre Internetudbydere  

 ville sådanne krav kunne true eksistensgrundlaget for de  

 pågældende udbydere.
 I et af høringssvarene er det anført, at det  

 vil være særdeles omkostningskrævende at etablere de til  

 opfyldelse af kravene nødvendige foranstaltninger, og det henstilles,  

 at de af udvalget foreslåede krav til registrering af logoplysninger og  

 opbevaring heraf - under alle omstændigheder - ikke kommer til at  

 omfatte det udstyr, som allerede er etableret.
Justitsministeriet finder, at der er behov for at  

 undersøge de praktiske, tekniske og økonomiske konsekvenser  

 nærmere, inden der tages endelig stilling til spørgsmålet  

 om, hvorvidt der bør indføres en pligt for Internetudbydere og  

 teleselskaber til at registrere logoplysninger og til at opbevare disse  

 oplysninger i f.eks. 6 måneder.
Justitsministeriet vil i samarbejde med  

 Forskningsministeriet undersøge spørgsmålet  

 nærmere.
 Justitsministeriet finder det derfor rigtigst, at der ikke  

 på det foreliggende grundlag stilles forslag om at indføre en  

 sådan pligt for Internetudbydere og teleselskaber.
8.3. Adgang til indgreb i meddelelseshemmeligheden i sager om  

 børnepornografi 8.3.1. Udvalgets overvejelser og forslag Udvalget har overvejet, om der bør være  

 adgang til at foretage indgreb i meddelelseshemmeligheden i sager om  

 børnepornografi.
 I 1996 ændredes retsplejelovens § 781 (jf. lov  

 nr. 388 af 22. maj 1996) således, at der bl.a. blev adgang til  

 telefonaflytning og teleoplysninger i såkaldte hackersager (jf.  

 straffelovens § 263, stk. 2 og 3).
 Det fremgår således af retsplejelovens  

 § 781, stk. 2, at under visse betingelser kan telefonaflytning og  

 teleoplysning foretages, såfremt mistanken angår  

 fredskrænkelser som omhandlet i straffelovens § 263, stk. 2,  

 eller § 263, stk. 3, jf. stk. 2 (hackersager).
 Om baggrunden for bestemmelsen fremgår bl.a.  

 følgende af Folketingstidende 1995/1996, tillæg A, sp. 4068:
 »For så vidt angår spørgsmålet om  

 indgreb i meddelelseshemmeligheden kan Justitsministeriet tilslutte sig  

 Strafferetsplejeudvalgets principielle synspunkt (jf. bet. 1023/1984, s.  

 51-52), hvorefter der generelt bør sættes snævre  

 grænser for politiets indgreb i meddelelseshemmeligheden.
 Som også fremhævet af Strafferetsplejeudvalget  

 er der imidlertid nye kriminalitetsformer, hvor sædvanlige  

 efterforskningsmetoder ikke rækker til.
 Der må derfor foretages en afvejning mellem på  

 den ene side den ulempe eller skade, som indgrebet er forbundet med for  

 samfundet og for den enkelte, som indgrebet rammer, og på den anden  

 side den betydning, indgrebet har som middel til opklaring og  

 bekæmpelse af kriminalitet, samt kriminalitetens art og grovhed.
 Efter Justitsministeriets opfattelse har udviklingen siden  

 1985 - hvor Folketinget senest drøftede spørgsmålet om  

 indgreb i meddelelseshemmeligheden over for »hacker-kriminalitet« - vist  

 behov for at anvende dette efterforskningsmiddel over for kriminalitet, der  

 begås ad elektronisk vej, og hvor mere traditionelle  

 efterforskningsmetoder derfor ikke er anvendelige. »Hacker-kriminalitet«  

 begås således typisk ved, at gerningsmanden fra sin egen pc og  

 gennem et modem kobler sig på det offentlige telefonnet eller eventuelt  

 et datanet og derfra gennem forurettedes modem eller en tilsvarende »indgang«  

 skaffer sig adgang til forurettedes dataanlæg.
Ganske vist er det som nævnt ovenfor i pkt. 4.2.2.  

 muligt at foretage teleoplysning med samtykke fra en forurettet, jf.  

 retsplejelovens § 786, stk. 2. Den fremgangsmåde er  

 imidlertid langt fra altid tilstrækkelig.
Der kan således  

 være forurettede, der modsætter sig politiets indblanding, jf.  

 herved ovenfor pkt. 4.1. om påtalespørgsmålet.
Langt  

 vigtigere er det imidlertid, at politiet - når det f.eks. med samtykke  

 fra en forurettet er lykkedes at finde en mistænkt - ofte vil have  

 behov for at foretage teleoplysninger med udgangspunkt i den mistænktes  

 telefon m.v. for at belyse omfanget af hans mulige kriminelle aktivitet over  

 for andre ofre.
Hertil kommer yderligere, at der kan være behov for  

 telefonaflytning; ikke så meget med hensyn til samtaler som med hensyn  

 til datakommunikation for derigennem at klarlægge den nærmere  

 karakter af den strafbare handling, dvs. hvad den mistænkte foretager  

 sig med hensyn til fremmede dataanlæg.
Det er på den baggrund Justitsministeriets  

 opfattelse, at der i sager om overtrædelse af straffelovens § 263,  

 stk. 2, og § 263, stk. 3, jfr. stk. 2, bør  

 være mulighed for at foretage telefonaflytning og teleoplysning, uanset  

 kriminalitetskravet ikke er opfyldt.
Derimod ses der ikke at være  

 anledning til at give mulighed for at foretage anden aflytning,  

 brevåbning eller brevstandsning.
 ...
På lignende måde som ved »hacker-kriminalitet«  

 begås også »tyveri af telefontid« ved hjælp af telefon  

 eller anden telekommunikationstjeneste.
Derfor er de mere traditionelle  

 efterforskningsmetoder ikke anvendelige.
For at opklare disse  

 lovovertrædelser er der således behov for at foretage  

 teleoplysning, ikke blot med udgangspunkt i en forurettets telefon m.v., jf.  

 retsplejelovens § 786, stk. 2, (omtalt ovenfor i pkt. 4.2.2. og  

 4.3.), men også med udgangspunkt i den mistænktes telefon  

 m.v.
Det er på den baggrund Justitsministeriets  

 opfattelse, at der i de omhandlede sager bør være mulighed for  

 at foretage teleoplysning, uanset at kriminalitetskravet ikke er opfyldt.
De  

 almindelige regler om mistankekrav, indikationskrav og proportionalitetskrav  

 vil fortsat finde anvendelse.« Bestemmelsen blev yderligere udvidet i 1997 (jf. lov nr.  

 411 af 6. oktober 1997), så også grov vold, fareforvoldelse efter  

 straffelovens § 252, stk. 1, grove tyverier og menneskesmugling  

 (udlændingelovens § 59, stk. 3) blev omfattet.
 Udvalget har nærmere overvejet, om disse  

 efterhånden mange undtagelser fra hovedreglen om, at der skal  

 være mulighed for fængsel i 6 år, er udtryk for, at  

 bestemmelsen ikke længere er tidssvarende.
Udvalget finder, at der i det omfang, hvor der er  

 særligt behov herfor, bør skabes adgang til indgreb i  

 meddelelseshemmeligheden ved IT-relateret kriminalitet.
En bestemmelse herom  

 bør dog begrænses til de efterforskningssituationer, hvor der  

 reelt - som ved hacking og telefonmisbrug (hvor andres abonnementer belastes  

 med samtaleafgiften) - ikke er andre effektive efterforskningsmuligheder,  

 herunder efterforskning af kriminalitet, der begås via  

 netværk.
Et flertal i udvalget finder i overensstemmelse med  

 Strafferetsplejeudvalgets betænkning nr. 1023/1984 om politiets indgreb  

 i meddelelseshemmeligheden og anvendelse af agenter, s. 51-52, at der  

 generelt bør sættes snævre grænser for politiets  

 indgreb i meddelelseshemmeligheden, men at der dog - som anført af  

 Strafferetsplejeudvalget og lagt til grund af Folketinget ved senere  

 ændringer af bestemmelserne - kan være særlige  

 kriminalitetsformer, hvor sædvanlige efterforskningsmetoder ikke  

 rækker til.
Disse medlemmer finder således, at der løbende  

 på baggrund af udviklingen i kriminalitetsformerne må tages  

 stilling til, om der er behov for at udvide adgangen til indgreb i  

 meddelelseshemmeligheden til flere straffebestemmelser.
Der må i den  

 forbindelse foretages en overordnet afvejning mellem på den ene side  

 hensynet til en effektiv kriminalitetsbekæmpelse og på den anden  

 side hensynet til borgernes privatliv.
 Ved den nedenfor af mindretallet foreslåede  

 bestemmelse vil efterforskning af en betydelig videre kreds af  

 lovovertrædelser end i dag kunne danne grundlag for indgreb i  

 meddelelseshemmeligheden, forudsat at andre efterforskningsmetoder ikke er  

 egnede til at sikre bevis i sagen.
 Flertallet kan ikke støtte en sådan generel,  

 væsentlig lempelse af kriminalitetskravet ved indgreb i  

 meddelelseshemmeligheden.
 Flertallet finder i denne sammenhæng på det  

 foreliggende grundlag kun anledning til at overveje, om der bør  

 være adgang til at foretage indgreb i meddelelseshemmeligheden ved  

 efterforskning af sager om udbredelse og besiddelse af  

 børnepornografi, jf. straffelovens § 235. Da denne kriminalitet -  

 på samme måde som »hacker-kriminalitet« - i dag i høj grad  

 begås ad elektronisk vej, hvor mere traditionelle  

 efterforskningsmetoder ikke er anvendelige, foreslår disse medlemmer,  

 at der i sager af denne karakter bliver mulighed for indgreb i  

 meddelelseshemmeligheden, uanset det almindelige kriminalitetskrav (mindst 6  

 års fængsel i strafferammen) ikke er opfyldt.
Flertallet tilføjer, at det ikke kan udelukkes, at  

 en nærmere analyse af andre områder kan vise, at der er behov for  

 en regulering ud over den foreslåede vedrørende sager om  

 børnepornografi.
Der er på den baggrund enighed om, at det  

 indgår i udvalgets videre arbejde, om der kan påpeges behov for  

 yderligere reguleringer.
Et mindretal i udvalget finder, at den regulering,  

 der kan være behov for ved IT-relateret kriminalitet, ikke skal  

 bestå i, at der indsættes en henvisning til endnu flere  

 paragraffer, hvor sådanne indgreb er mulige, uanset hvordan  

 kriminaliteten konkret er gennemført.
Det skal derimod være en  

 regulering, der begrænses til mere specielle tilfælde og samtidig  

 har en mere fremtidssikret formulering, således at indgreb i  

 meddelelseshemmeligheden muliggøres i de situationer, hvor der i den  

 konkrete sag er et meget stort behov for det for at kunne opklare  

 kriminaliteten, men ikke udvides herudover.
 Retsplejelovens § 754 a om agenter har som et af  

 kriterierne, at »andre efterforskningsskridt ikke vil være egnede til  

 at sikre bevis i sagen«, og retsplejelovens § 781 om indgreb i  

 meddelelseshemmeligheden har som et af kriterierne, at »indgrebet må  

 antages at være af afgørende betydning for efterforskningen«.  

 Ved siden af disse krav opstilles de særlige krav til kriminalitetens  

 art.
Der er ikke i betænkning nr. 1023/1984 om politiets  

 indgreb i meddelelseshemmeligheden og anvendelse af agenter anført  

 nogen særlig begrundelse for den foreslåede begrænsning af  

 området.
Strafferetsplejeudvalget anfører dog mere generelt (s.  

 51 og 54), at der er enighed om, at der generelt set bør sættes  

 snævre grænser for politiets indgreb i  

 meddelelseshemmeligheden.
Mindretallet finder, at indgreb i meddelelseshemmeligheden  

 fortsat skal have karakter af indgreb, der kun foretages i nødvendigt  

 omfang.
Mindretallet er imidlertid betænkelig ved, at de moderne  

 kommunikationsformer i nogle tilfælde betyder, at kriminalitet ikke kan  

 efterforskes.
Situationen er her ikke den, at borgeren skal beskyttes mod  

 politiets muligheder i det moderne samfund, men derimod den, at borgeren skal  

 beskyttes mod de kriminelles muligheder i det moderne samfund.
De ændringer, der i de senere år er foretaget  

 i retsplejelovens kapitel 71 om indgreb i meddelelseshemmeligheden, viser  

 efter mindretallets opfattelse, hvor hurtigt bestemmelserne bliver  

 utidssvarende i forhold til efterforskningsbehovet.
De viser også, hvor  

 relativt lang tid der går, fra efterforskningsbehovet konstateres  

 (f.eks. ved hacking og telefonmisbrug), til der skabes fornøden  

 lovhjemmel.
 Den form, der anvendes i dag i retsplejelovens § 781,  

 hvor der indsættes stadig flere undtagelser fra kravet om, at der skal  

 kunne straffes med fængsel i (mindst) 6 år, er ikke  

 hensigtsmæssig i et samfund, hvor IT-anvendelsen er i konstant  

 udvikling.
På denne baggrund finder mindretallet, at der  

 på baggrund af den konstaterede udvikling i dag bør åbnes  

 mulighed for, at domstolene kan afsige kendelse om indgreb i  

 meddelelseshemmeligheden i alle situationer, hvor der reelt ikke er andre  

 efterforskningsmuligheder.
Mindretallet finder dog, at denne mere generelle  

 adgang bør være forbeholdt for kriminalitet, der kan straffes  

 med fængsel i 1 år og 6 måneder eller derover.
I det omfang  

 sådanne indgreb ønskes foretaget over for kriminalitet med et  

 lavere strafmaksimum - som f.eks. børnepornografibestemmelsen i sin  

 nuværende affattelse - må den eller de aktuelle bestemmelser  

 fortsat nævnes særskilt.
8.3.2. Justitsministeriets overvejelser Det er fortsat Justitsministeriets principielle synspunkt,  

 at der generelt bør sættes snævre grænser for  

 politiets adgang til at foretage indgreb i meddelelseshemmeligheden.
Som anført af flertallet i udvalget kan der  

 imidlertid være særlige kriminalitetsformer, hvor  

 sædvanlige efterforskningsmetoder ikke er tilstrækkelige.  

 Justitsministeriet finder derfor - ligesom flertallet i udvalget - at der  

 løbende på baggrund af udviklingen i kriminalitetsformerne  

 må tages stilling til, om der - på enkelte områder - er  

 særlige behov for at udvide adgangen til at foretage indgreb i  

 meddelelseshemmeligheden.
Der må i den forbindelse foretages en  

 overordnet afvejning mellem på den ene side hensynet til en effektiv  

 kriminalitetsbekæmpelse og på den anden side hensynet til  

 borgernes privatliv.
 På det foreliggende grundlag har Justitsministeriet  

 - ligesom flertallet i udvalget - kun overvejet, om der bør være  

 adgang til at foretage indgreb i meddelelseshemmeligheden ved efterforskning  

 af sager om udbredelse og besiddelse mv. af børnepornografi.
 Da denne kriminalitet - på samme måde som  

 »hacker-kriminalitet« - i dag i høj grad begås ad elektronisk  

 vej, hvor mere traditionelle efterforskningsmetoder ikke er  

 tilstrækkelige, kan Justitsministeriet tilslutte sig flertallets  

 forslag om, at der i sager af denne karakter bliver mulighed for at foretage  

 indgreb i meddelelseshemmeligheden, uanset at de almindelige krav om mindst 6  

 års fængsel i strafferammen ikke er opfyldt.
 Det bemærkes i øvrigt, at det som ovenfor  

 anført indgår i Brydensholt-udvalgets videre arbejde, om der kan  

 være behov for yderligere udvidelser af adgangen til at foretage  

 indgreb i meddelelseshemmeligheden.
 9. Lovforslagets økonomiske og administrative konsekvenser  

 mv.
 Lovforslaget skønnes ikke at have økonomiske  

 eller administrative konsekvenser for det offentlige af betydning.
Lovforslaget har ikke økonomiske eller  

 administrative konsekvenser for erhvervslivet.
Lovforslaget har ingen  

 miljømæssige konsekvenser og indeholder ikke EU-retlige  

 aspekter.
Positive konsekvenser/ mindre udgifter Negative konsekvenser/ merudgifter Økonomiske konsekvenser for stat, kommuner og  

 amtskommuner Ingen Ingen af betydning Administrative konsekvenser for stat, kommuner og  

 amtskommuner Ingen Ingen af betydning Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Ingen EU-retlige aspekter 10. Hørte myndigheder mv.
 Et lovudkast om forældelse af strafansvar i sager om  

 seksuelt misbrug af børn og forældelse af idømt straf har  

 været sendt til høring hos:
 Præsidenterne for Østre og Vestre Landsret,  

 Københavns Byret samt retterne i Århus, Odense, Ålborg og  

 Roskilde, Den Danske Dommerforening, Dommerfuldmægtigforeningen,  

 Rigsadvokaten, Rigspolitichefen, Politidirektøren i København,  

 Foreningen af Politimestre i Danmark, Politifuldmægtigforeningen,  

 Politiforbundet i Danmark, Advokatrådet, Det Danske Center for  

 Menneskerettigheder, Nævnet for Etnisk Ligestilling,  

 Børnerådet, Amtsrådsforeningen, Kommunernes Landsforening  

 samt Københavns og Frederiksberg kommuner, Foreningen af Socialchefer  

 i Danmark, Dansk Socialrådgiverforening, Dansk Psykologforening,  

 Ligestillingsrådet, Det Internationale Ligestillingsudvalg, Dansk  

 Kvindesamfund og Foreningen Sex og Samfund.
 Et lovudkast om forbud mod at anvende børn og unge  

 under 18 år som pornomodeller har været sendt til høring  

 hos de samme myndigheder mv., som er nævnt umiddelbart ovenfor, samt  

 hos Landsorganisationen i Danmark (LO).
 Delbetænkning II om børnepornografi og  

 IT-efterforskning afgivet af Justitsministeriets udvalg om økonomisk  

 kriminalitet og datakriminalitet (betænkning nr. 1377/1999) har  

 været sendt til høring hos:
 Præsidenterne for Østre Landsret og Vestre  

 Landsret, Københavns Byret samt retterne i Århus, Odense,  

 Ålborg og Roskilde, Den Danske Dommerforening,  

 Dommerfuldmægtigforeningen, Rigsadvokaten, Rigspolitichefen,  

 Politidirektøren i København, Foreningen af Politimestre i  

 Danmark, Politifuldmægtigforeningen, Politiforbundet i Danmark,  

 Advokatrådet, Nævnet for Etnisk Ligestilling, Det Danske Center  

 for Menneskerettigheder, Red Barnet, Børnerådet,  

 Brancheforeneningen for Telekommunikationsindustrien, Brancheorganisationen  

 for Forbrugerelektronik, Canal Digital Danmark A/S, Center for IT-forskning,  

 CSC Datacentralen, Dansk Dataforening, Elektronikindustrien, Foreningen af  

 Internetleverandører, Grossistforeningen for Radio og Elektronik,  

 IT-Brancheforeningen, ITEK (Dansk Industri), Kommunedata,  

 Leverandørforeningen for Radiokommunikation, Multi Medie Foreningen,  

 PROSA, Registertilsynet, Sam-Data (HK), Sonofon I/S, Tele2 A/S, TeleDanmark  

 A/S, Telekommunikationsforbundet og Telia A/S.
Bemærkninger til lovforslagets enkelte  

 bestemmelser I bilag 1 til lovforslaget er de foreslåede regler  

 sammenholdt med de nugældende regler.
Til § 1 Til nr. 1 (§ 93, stk. 3) Ændringen går ud på, at den  

 forlængede forældelsesfrist på 10 år for  

 stedbarnsincest mv. efter straffelovens § 223, stk. 1 - der blev  

 gennemført ved lov nr. 349 af 23. maj 1997 - også gælder  

 for anden kønslig omgængelse end samleje (§ 224) og for  

 homoseksuelle forhold (§ 225).
Til nr. 2 (§ 94, stk. 4) Lovforslaget indebærer, at forældelse af det  

 strafferetlige ansvar i sager om seksuelt misbrug af børn tidligst  

 løber fra det tidspunkt, hvor den forurettede fylder 18 år.
Denne særlige regel om beregning af  

 forældelsesfristen er navnlig udformet med henblik på  

 tilfælde, hvor det misbrugte barn kan være knyttet til  

 gerningsmanden på en sådan måde, at barnet føler sig  

 presset til at hemmeligholde forbrydelsen.
Det gælder først og  

 fremmest incestsager og sager, hvor barnet er den skyldiges adoptivbarn,  

 stedbarn eller plejebarn eller er betroet den pågældende til  

 undervisning eller opdragelse, jf. straffelovens § 210 og § 223,  

 stk. 1.
 Forslaget er imidlertid ikke begrænset hertil, men  

 omfatter også tilfælde af seksuelt misbrug af børn, hvor  

 der ikke foreligger et sådant særligt forhold mellem  

 gerningsmanden og barnet.
 Den særlige beregning af forældelsesfristen  

 finder efter det foreslåede 2. pkt. også anvendelse  

 på anden kønslig omgængelse end samleje (§ 224) og  

 homoseksuelle forhold (§ 225). Med hensyn til incest følger dette  

 af straffelovens § 210, stk. 3.
 Der henvises nærmere til pkt. 2.4. i de almindelige  

 bemærkninger.
Til nr. 3 (§ 97, stk. 4) Bestemmelserne i nr. 1 og 2 er uændrede i  

 forhold til den gældende bestemmelse.
 Forslaget til nr. 3, der er ny, indebærer, at  

 forældelsen af straffuldbyrdelsen suspenderes, hvis  

 iværksættelsen af fuldbyrdelsen hindres, fordi den  

 domfældte unddrager sig fuldbyrdelsen.
Formålet med bestemmelsen er navnlig at undgå,  

 at en domfældt kan unddrage sig fuldbyrdelsen af en straf ved at tage  

 ophold i udlandet, indtil straffuldbyrdelsen er forældet.
Forslaget  

 omfatter imidlertid også den, der i Danmark unddrager sig  

 fuldbyrdelsen.
Den rent indenlandske unddragelse vil dog i praksis formentlig  

 langt sjældnere kunne føre til, at straffen - uden den  

 foreslåede suspensionsregel - ville blive forældet.
 Afgørelsen af, om forældelse af  

 straffuldbyrdelse er indtrådt, må efter forslaget - på  

 lignende måde som ved vurderingen af forældelse af  

 strafforfølgning - bero på en vurdering af myndighedernes  

 indsats for at gennemtvinge fuldbyrdelsen.
Det er således ikke tilstrækkeligt til at  

 suspendere forældelsen, at den pågældende opholder sig i  

 udlandet, hvis myndighederne i Danmark forholder sig passive.
Fuldbyrdelsen  

 af straffen skal være søgt iværksat.
Kravene til, hvilken  

 aktivitet der skal udvises fra myndighedernes side, afhænger af de  

 konkrete omstændigheder i sagen, herunder f.eks. om der eksisterer  

 udleveringsaftaler med den stat, som den pågældende opholder sig  

 i, eller om det f.eks. gennem erfaring fra andre sager vedrørende den  

 aktuelle stat på forhånd må anses for udelukket at få  

 den pågældende udleveret, og det i øvrigt ikke er muligt  

 at formå den pågældende til at vende hjem med henblik  

 på fuldbyrdelse af straffen eller at overføre straffuldbyrdelsen  

 til det land, hvor den pågældende befinder sig.
Det kan  

 således efter omstændighederne være tilstrækkeligt,  

 at myndighederne ved henvendelse direkte til den dømte har indkaldt  

 den pågældende til afsoning, hvis en anmodning om udlevering  

 eller overførsel af straffuldbyrdelsen på forhånd må  

 anses for udsigtsløs.
Hvis den dømtes opholdssted er ukendt,  

 må myndighederne ved efterlysning (f.eks. gennem Interpol) søge  

 at tilvejebringe oplysning herom.
 Ved vurderingen af, om der foreligger unddragelse, som  

 suspenderer forældelsen, skal myndighedernes indsats for at  

 gennemføre straffuldbyrdelsen tillægges betydning svarende til  

 praksis vedrørende suspension af forældelse af strafansvar efter  

 straffelovens § 94, stk. 5, 3. pkt.
 Højesteret har i 1997 ved to afgørelser  

 taget stilling til, om strafansvaret var forældet, fordi  

 forfølgningen var standset, og hvor den pågældende person,  

 som retsforfølgningen var rettet mod, opholdt sig i udlandet.
I den første sag, der er gengivet i Ugeskrift  

 for Retsvæsen 1997, s. 779, blev den pågældende i 1985  

 tiltalt for i 1980 at have gjort sig skyldig i bl.a tjenestemisbrug efter  

 straffelovens § 155 og overtrædelse af straffelovens § 296,  

 stk. 1, nr. 2 og 3, om afgivelse af urigtige eller vildledende  

 offentlige meddelelser om et selskabs forhold og om overtrædelse af  

 visse bestemmelser i selskabslovgivningen.
Den pågældende havde  

 taget ophold i England.
Højesteret fastslog ved kendelsen, at  

 forfølgningen ikke var standset på ubestemt tid, og at  

 forældelse derfor ikke var indtrådt.
Højesteret lagde  

 bl.a. vægt på, at anklagemyndigheden efter en  

 beslaglæggelseskendelse den 9. februar 1989 iværksatte  

 undersøgelser af muligheden for at få den pågældende  

 udleveret eller for at formå den pågældende til frivilligt  

 at møde i retten, og at anklagemyndigheden herved havde fulgt  

 retsmidlet op med de forfølgningsskridt, der inden for det praktisk  

 mulige i den foreliggende sag måtte anses for relevante og rimelige for  

 at søge sagen fremmet.
Højesteret fandt imidlertid ud fra en  

 vurdering af den forholdsvis beskedne straf, som en domfældelse kunne  

 antages at ville medføre, sammenholdt med den ulempe, som  

 beslaglæggelsen medførte, at beslaglæggelsen burde  

 ophæves.
 Det kan supplerende oplyses, at der fortsat er rejst  

 tiltale i sagen, der nu afventer berammelse til domsforhandling.
 I den anden sag, der er gengivet i Ugeskrift for  

 Retsvæsen 1997, s. 1238, var der rejst tiltale mod den  

 pågældende for ulovlige våbentransporter i perioden juli  

 1978 til september 1980 efter straffelovens § 110 c, og skyldnersvig  

 efter straffelovens § 283, stk. 1, nr. 1, i februar 1983.
Den pågældende havde været  

 varetægtsfængslet og rejste umiddelbart efter udløbet af  

 varetægtsfængslingen i februar 1983 til udlandet, hvor han  

 hævede et betydeligt pengebeløb, der var omfattet af en  

 beslaglæggelse.
I oktober 1983 afsagde byretten  

 fængslingskendelse over den pågældende in absentia, og  

 anklagemyndigheden efterlyste ham derefter internationalt for skyldnersvig.  

 Et anklageskrift af 27. april 1984 og et tillægsanklageskrift af 9.  

 september 1985 blev begge forkyndt for den pågældende gennem det  

 danske konsulat i Cape Town.
Straffesagerne mod andre involverede i  

 sagskomplekset blev fremmet af anklagemyndigheden.
I februar 1984 blev den  

 tiltalte begæret udleveret til strafforfølgning fra Sydafrika,  

 men dette blev afvist af det sydafrikanske justitsministerium.
Den 25. maj  

 1994 blev våbenembargoen ophævet, efter at den politiske  

 situation i Sydafrika var ændret, og den 11. august 1995 spurgte  

 anklagemyndigheden Udenrigsministeriet, om udleveringsbegæringen kunne  

 genfremsættes.
Udenrigsministeriet meddelte den 18. marts 1996, at den  

 pågældende ville kunne udleveres.
Højesteret lagde ved  

 afgørelsen vægt på, at den pågældende rejste  

 til udlandet og tog ophold i Sydafrika, kort tid efter at han først  

 havde været varetægtsfængslet, og at han i udlandet  

 hævede indestående på en bankkonto, som han vidste var  

 omfattet af byrettens beslaglæggelse til sikkerhed for  

 konfiskationskrav.
Højesteret lagde herved til grund, at den  

 pågældende havde taget ophold i udlandet for at undgå  

 strafforfølgningen.
Det blev endvidere lagt til grund, at det  

 først efter de politiske ændringer i Sydafrika blev muligt at  

 få den pågældende udleveret til strafforfølgning i  

 Danmark.
Anklagemyndigheden fandtes på den baggrund ikke at have  

 standset forfølgningen på ubestemt tid, og sagen fandtes ikke  

 forældet.
 Det kan supplerende oplyses, at der fortsat er rejst  

 tiltale i sagen, og at sagen for tiden beror på de sydafrikanske  

 myndigheders behandling af den danske anmodning om udlevering.
Det er efter forslaget ikke afgørende, med hvilket  

 motiv den dømte eventuelt har taget ophold i udlandet.
Der vil kunne  

 indtræde suspension, selv om den dømte ikke har haft motiv til  

 at unddrage sig fuldbyrdelsen af den idømte frihedsstraf, da den  

 pågældende tog ophold i udlandet.
Suspensionen af forældelsesfristen regnes fra det  

 tidspunkt, hvor fuldbyrdelsen »hindres«.
Det vil i almindelighed sige, hvor  

 den dømte trods myndighedernes krav herom ikke møder til  

 afsoning.
Har der ikke været forudgående direkte kontakt til den  

 dømte, må suspensionen normalt regnes fra fremsættelsen af  

 anmodning om udlevering eller overførsel af straffuldbyrdelsen.
Er den  

 dømtes opholdssted ukendt for myndighederne, må suspensionen som  

 udgangspunkt regnes fra det tidspunkt, hvor den pågældende  

 efterlyses.
Til nr. 4 (§ 97, stk. 6) Ændringen er en konsekvens af lovforslagets  

 § 1, nr. 3.
 Efter den gældende bestemmelse i straffelovens  

 § 97, stk. 6, 2. pkt., regnes forældelsen af  

reststraffen ved f.eks. undvigelse eller udeblivelse efter udgang fra  

 straffuldbyrdelsens afbrydelse, jf. herved pkt. 3.2. i de almindelige  

 bemærkninger til lovforslaget.
 Efter forslaget præciseres det ved en henvisning til  

 den foreslåede bestemmelse i § 97, stk. 4, nr. 3, at  

 også i denne situation suspenderes forældelsen, hvis  

 iværksættelsen af fuldbyrdelsen af reststraffen hindres, fordi  

 den domfældte unddrager sig fuldbyrdelsen.
I denne sammenhæng må forældelsen anses  

 for suspenderet fra henholdsvis undvigelsen og det tidspunkt, hvor den  

 dømte efter udgang skulle være vendt tilbage til  

 afsoningsinstitutionen.
Også i denne sammenhæng er det imidlertid  

 en forudsætning for suspensionen, at myndighederne har udfoldet  

 rimelige bestræbelser for at gennemføre straffuldbyrdelsen, jf.  

 bemærkningerne til den foreslåede bestemmelse i § 97,  

 stk. 4, nr. 3.
Til nr. 5 (§ 230) 1. Den foreslåede bestemmelse indebærer, at  

 det gøres strafbart at anvende børn og unge under 18 år  

 som pornomodeller.
 Efter bestemmelsen straffes den, der optager utugtige  

 fotografier, film eller lignende af en person under 18 år med  

 forsæt til at sælge eller udbrede materialet.
Efter bestemmelsen er den beskyttede personkreds ikke  

 begrænset til unge på 15-17 år, men omfatter også  

 børn under 15 år.
Som nævnt ovenfor i de almindelige  

 bemærkninger under pkt. 4.2 er der allerede i dag bestemmelser i  

 straffeloven, der gør det strafbart at have seksuelle forhold til  

 børn under 15 år eller at medvirke til, at andre har  

 sådanne kønslige forhold til børn under 15 år.  

 Dette gælder også for forhold, der finder sted i forbindelse med  

 optagelse af utugtige (pornografiske) fotografier, film eller lignende.
Den, der anvender et barn under 15 år som  

 pornomodel, vil således være omfattet af de gældende  

 bestemmelser i straffelovens § 222 (samleje med et barn under 15  

 år), § 224 (anden kønslig omgængelse end samleje)  

 eller § 225 (homoseksuelle forhold). Strafansvaret efter disse  

 bestemmelser omfatter ikke kun den voksne person, der under optagelsen har  

 deltaget i den seksuelle handling med barnet.
Andre personer, der har  

 været impliceret i optagelsen f.eks. som producent, instruktør  

 eller fotograf, vil efter omstændighederne kunne straffes efter  

 reglerne om medvirken, jf. straffelovens § 23. Har barnet ikke intim  

 seksuel kontakt til andre, vil forholdet være strafbart efter  

 straffelovens § 232, hvis der i forbindelse med optagelsen må  

 antages at være foretaget en groft krænkende handling, f.eks. ved  

 at anvende barnet som model for fotografering af kønsdele eller af  

 seksuelt prægede berøringer.
Strafbarheden i de  

 sidstnævnte tilfælde beror på, at et barn under 15 år  

 i almindelighed ikke gyldigt vil kunne give samtykke til sådanne  

 forhold.
Endvidere vil sådanne optagelser være omfattet af  

 § 235 om fremstilling af børnepornografi med forsæt til  

 erhvervsmæssigt salg eller udbredelse på anden måde.
 Anvendes en person under 15 år som pornomodel,  

 forudsættes det, at der ikke blot straffes efter den nye bestemmelse i  

 § 230, men at der også straffes efter de nævnte andre  

 bestemmelser, når betingelserne herfor er opfyldt.
Begrebet »utugtigt« skal forstås på samme  

 måde som i § 235. Umiddelbart omfattet vil således  

 være tilfælde, hvor optagelsen angår et seksuelt forhold  

 (samleje eller samlejelignende forhold), som den unge har med en eller flere  

 andre modeller.
Optagelser af seksuelle forhold mellem to unge, der begge er  

 under 18 år, er også omfattet.
Utugtige fotografier og film kan  

 også bestå i, at den unge optages i seksuelt prægede  

 stillinger uden medvirken af andre modeller.
Almindelige  

 nøgenbilleder, hvor der ikke fokuseres på kønsdelene,  

 falder uden for begrebet »utugtigt«.
Bestemmelsen tager tager i første række sigte  

 på optagelse af utugtige fotografier og film (pornografiske film).  

 Tilføjelsen »eller lignende« angiver, at også andre former for  

 billedoptagelse er omfattet.
Tilfælde, hvor der via kamera sker direkte  

 transmission af de utugtige scener, uden at transmissionen  

 nødvendigvis er forbundet med en »lagring« af billeder, tilsigtes  

 også omfattet af udtrykket »optager utugtige billeder, film eller  

 lignende« eller den fuldstændige analogi af dette udtryk.
Optagelse af utugtige fotografier mv. af en person under  

 18 år falder uden for bestemmelsen, hvis optagelsen foregår  

 skjult for den unge.
I så fald vil optagelsen henhøre under  

 straffelovens § 232 (blufærdighedskrænkelse i form af  

 beluring) og/eller § 264 a om uberettiget fotografering mv. af personer,  

 der befinder sig på et ikke frit tilgængeligt sted.
Det er ikke en del af gerningsindholdet i den  

 foreslåede bestemmelse, at den unge har fået betaling for at  

 optræde som model.
Det kræves heller ikke, at den unge har  

 været udsat for et pres for at optræde.
Også helt  

 frivillige forhold er omfattet.
Anvendes tvang, henhører forholdet  

 tillige under § 216 eller § 217 (om voldtægt mv., evt. jf.  

 § 224 eller § 225), hvis der er tale om samleje eller anden  

 kønslig omgængelse end samleje.
Efter bestemmelsen kræves det, at optagelsen sker  

 med henblik på salg eller anden udbredelse.
Kerneområdet vil  

 således være optagelse af fotografier mv., som  

 efterfølgende anvendes til fremstilling af blade, film, mv., der  

 udbydes til salg.
Bestemmelsen er imidlertid ikke begrænset til salg  

 eller udbredelse som led i erhvervsmæssig virksomhed.
Den omfatter  

 også tilfælde, hvor optagelserne gøres tilgængelige  

 vederlagsfrit på Internettet, eller hvor udbredelsen sker ved bytte  

 eller i lukkede kredse, herunder foreninger med et begrænset antal  

 medlemmer.
Udtrykket »udbredelse« er således ikke begrænset til  

 erhvervsmæssig udbredelse eller udbredelse i en videre kreds.
Optagelse  

 med henblik på udbredelse i en snævrere kreds er også  

 omfattet.
Den foreslåede bestemmelse omfatter på den  

 anden side ikke enhver optagelse af utugtige fotografier, film m.v. af unge  

 under 18 år.
Private optagelser vil således som udgangspunkt  

 falde uden for bestemmelsen.
Det skyldes, at der normalt ikke ved  

 sådanne optagelser vil foreligge forsæt til salg eller anden  

 udbredelse.
Selve optagelsen kan være strafbar efter andre bestemmelser  

 i straffeloven, hvis den eller de personer, optagelsen angår, er under  

 15 år, jf. ovenfor.
Er der derimod tale om optagelse af utugtige  

 fotografier mv. af unge på 15-17 år uden forsæt til salg  

 eller udbredelse, vil selve optagelsen som udgangspunkt være straffri.  

 Udbredes sådanne optagelser efterfølgende - f.eks. af den ene  

 part i et parforhold, der ikke længere består - vil der efter  

 omstændighederne kunne straffes for overtrædelse af straffelovens  

 § 264 d (uberettiget videregivelse af billeder vedrørende en  

 andens private forhold).
Strafansvaret omfatter den, der optager de utugtige  

 fotografier eller film med forsæt til salg eller udbredelse, samt den,  

 der medvirker hertil, jf. straffelovens § 23. Strafansvaret er  

 således ikke begrænset til fotografen og en eventuel  

 instruktør, men omfatter efter omstændighederne f.eks.  

 også den, der har skaffet de unge modeller, og den, der har bestilt  

 optagelser med modeller, der er under 18 år.
Angår optagelsen et  

 seksuelt forhold mellem en person under 18 år og en anden model, vil  

 denne anden model kunne straffes efter bestemmelsen i det omfang, den  

 pågældende samtidig står for optagelsen eller medvirker  

 hertil.
Det er uden betydning, hvor optagelsen finder sted.  

 Bestemmelsen er således ikke begrænset til optagelser, der  

 foregår i Danmark.
Ogå optagelser i udlandet er omfattet af  

 bestemmelsen.
Spørgsmålet om, hvorvidt der er dansk  

 straffemyndighed i forhold til optagelser i udlandet, afgøres efter de  

 almindelige jurisdiktionsregler i straffelovens §§ 6-12.
Overtrædelsen af den foreslåede bestemmelse  

 fuldbyrdes ved optagelsen.
Er optagelsen sket, vil overtrædelsen  

 således være fuldbyrdet, selv om der endnu ikke er sket salg  

 eller udbredelse.
Da der er fængsel i strafferammen, er  

 forsøgshandlinger også strafbare, jf. straffelovens § 21.  

 Det indebærer, at der f.eks. også vil kunne straffes i  

 tilfælde, hvor optagelsen er forberedt, men hvor politiet når at  

 gribe ind, inden optagelsen gennemføres.
2. Strafansvar forudsætter som udgangspunkt, at der  

 foreligger forsætligt forhold fra gerningsmandens side.
Det  

 kræves således bl.a., at gerningsmanden på tidspunktet for  

 optagelsen har forsæt til at sælge eller udbrede materialet.
Sker  

 der faktisk et (udbud til) salg eller en udbredelse, vil der i almindelighed  

 være en formodning for, at forsættet hertil også  

 forelå på optagelsestidspunktet, medmindre der er særlige  

 holdepunkter for noget andet.
Må det imidlertid lægges til grund,  

 at forsættet til salg eller anden udbredelse først er  

 indtrådt efterfølgende, vil der ikke kunne straffes efter den  

 foreslåede bestemmelse.
I stedet vil der efter omstændighederne  

 kunne straffes for overtrædelse af straffelovens § 264 d, jf.  

 ovenfor.
Det kræves som udgangspunkt også, at  

 gerningsmanden har forsæt i relation til, at den unge model er under 18  

 år.
På dette punkt er det imidlertid fundet rigtigt at  

 udstrække det strafbare område til også at omfatte  

 tilfælde, hvor der kun kan bevises at foreligge uagtsomhed i relation  

 til den unges alder.
En fotograf/instruktør vil således kunne  

 straffes for at anvende en model på 17 år, selv modellen ser ud  

 til at være ældre, hvis det kan lægges til grund, at  

 fotografen/instruktøren ikke har undersøgt  

 spørgsmålet om modellens alder på en ordentlig måde.  

 Denne udvidelse af strafansvaret, der er sket ved en henvisning til  

 § 226, skal ses i sammenhæng med, at det vil være meget  

 enkelt for personer, der optager utugtige fotografier, film mv., på  

 forhånd at sikre sig oplysninger om modellernes alder, f.eks. ved  

 anmode modeller, som agtes anvendt, om at forevise dokumentation, der viser,  

 om de pågældende er 18 år eller derover.
Udvidelsen vil være uden praktisk betydning, hvis  

 der er tale om anvendelse af meget unge modeller.
Her vil der uden videre  

 kunne statueres forsæt med hensyn til, at modellen er under 18  

 år.
3. Straffen for optagelse af utugtige fotografier, film  

 eller lignende foreslås fastsat til hæfte eller fængsel  

 indtil 2 år.
Baggrunden herfor er bl.a., at anvendelse af unge under 18  

 år som pornomodeller ofte vil være udtryk for en  

 hensynsløs spekulation i at udnytte unge mennesker for egen vindings  

 skyld.
De pågældende unge vil eventuelt kunne være blevet  

 presset eller lokket til at medvirke, og de vil typisk ikke være i  

 stand til at overskue, hvilke konsekvenser en medvirken i sådanne  

 optagelser og den efterfølgende udbredelse af materialet vil kunne  

 have.
 I grovhedsvurderingen vil også indgå  

 karakteren af de seksuelle forhold, som optages med den unge som model,  

 herunder om der er tale om groft utugtige forhold som nævnt i  

 § 235, stk. 2.
Under formildende omstændigheder foreslås det,  

 at straffen er bøde.
Det forudsættes, at bødestraf ikke  

 anvendes, hvis optagelserne er sket som led i en erhvervsmæssig  

 virksomhed.
Er der tale om brug af unge under 15 år som  

 modeller, skal der som ovenfor nævnt straffes i »sammenstød« med  

 § 222, jf. eventuelt § 224 eller § 225, samt § 232 og  

 § 235, hvis betingelserne for tillige at henføre forholdet under  

 en eller flere af disse bestemmelser er opfyldt.
Bestemmelserne i § 222,  

 jf. eventuelt § 224 og § 225, om samleje og andre samlejelignende  

 forhold med et barn under 15 år, har et strafmaksimum på  

 fængsel i 6 år.
Er barnet under 12 år kan straffen stige  

 til fængsel indtil 10 år.
Straffen for  

 blufærdighedskrænkelse efter § 232 er fængsel indtil 4  

 år eller under formildende omstændigheder hæfte eller  

 bøde.
Om § 235 henvises til bemærkningerne nedenfor.
En  

 samtidig overtrædelse af den nye bestemmelse i § 230 og af en  

 eller flere af de nævnte andre bestemmelser vil føre til, at  

 straffen skal fastsættes inden for den strengeste af de strafferammer,  

 der kommer i betragtning, jf. straffelovens § 88.
 Til nr. 6 (§ 235):
1. Stk. 1, 1. pkt., svarer til det nugældende  

 stk. 1 med den ændring, at ordene »eller med forsæt hertil  

 fremstiller eller skaffer sig« er udgået.
Der er ikke hermed tilsigtet  

 nogen realitetsændring.
Når det at fremstille eller skaffe sig  

 børnepornografisk materiale med forsæt til erhvervsmæssig  

 udbredelse er medtaget i gerningsindholdet i den gældende bestemmelse i  

 § 235, stk. 1, skyldes det, at bestemmelsen oprindelig var et  

 bødedelikt, og at det derfor ikke uden en særlig bestemmelse  

 herom var muligt at straffe for forsøg, jf. straffelovens § 21,  

 stk. 3. Da der nu indgår fængsel i strafferammen, er der  

 ikke længere behov for en selvstændig kriminalisering af  

 sådanne forsøgshandlinger.
Overtrædelsen af den foreslåede bestemmelse i  

 stk. 1, 1. pkt., fuldbyrdes ved den erhvervsmæssige udbredelse,  

 herunder salg.
Pågribes en person, der f.eks. har fremstillet eller  

 indkøbt børnepornografisk materiale med henblik på  

 videresalg, men har (videre)salg endnu ikke fundet sted, skal der  

 således fremover straffes for forsøg på overtrædelse  

 af bestemmelsen og ikke som hidtil for fuldbyrdet overtrædelse af  

 bestemmelsen.
 En person, der ikke blot er mellemmand, men som selv  

 optager børnepornografiske fotografier, film mv., hvori børn  

 under 15 år anvendes som pornomodeller, med henblik på  

 erhvervsmæssig udbredelse af materialet, vil ikke kun pådrage sig  

 strafansvar efter den foreslåede bestemmelse (eller forsøg  

 herpå, hvis den pågældende pågribes, inden  

 udbredelsen er sket). Den pågældende vil også ifalde  

 strafansvar efter den foreslåede bestemmelse i § 230 samt for de  

 sædelighedsforbrydelser, der er begået i forbindelse med selve  

 optagelsen, herunder f.eks. §§ 222, 224, 225 (eventuelt sammenholdt med  

 straffelovens § 23 om medvirken) eller § 232. Ved en sådan  

 overtrædelse af en flerhed af bestemmelser, straffes i  

 sammenstød.
 2. Stk. 1, 2. pkt., indebærer en udvidelse,  

 således at ikke alene den erhvervsmæssige udbredelse, men  

 også udbredelse i en videre kreds, omfattes af bestemmelsen.
Som eksempel på udbredelse i en videre kreds kan  

 nævnes distribution i »klubber« på Internettet eller ad andre  

 kanaler, hvor der er regler i klubben om, at man for at være medlem  

 skal sende et bestemt antal billeder til alle medlemmer af klubben, hvorefter  

 man fra andre modtager billeder på samme måde.
Sådan  

 udveksling af børnepornografi er omfattet af bestemmelsen, hvis  

 klubben har et større antal medlemmer.
Er der derimod tale om  

 videregivelse af børnepornografisk materiale til en enkelt eller nogle  

 få personer under private former, vil forholdet ikke være  

 omfattet af stk. 1, men i stedet af bestemmelsen i stk. 2 om  

 besiddelse mv.
 Hvad der er anført ovenfor i relation til  

 stk. 1, 1. pkt., om forsøg og om straf i sammenstød med  

 andre bestemmelser i straffelovens 24. kapitel om forbrydelser mod  

 kønssædeligheden, gælder tilsvarende i forhold til  

 stk. 1, 2. pkt.
 3. Endvidere foreslås strafmaksimum for  

 overtrædelse af straffelovens § 235, stk. 1, forhøjet  

 til fængsel i 2 år.
4. Bestemmelsen i stk. 2 foreslås udvidet til  

 ud over besiddelse tillige at omfatte det forhold, at en person mod vederlag  

 gør sig bekendt med de særlige former for  

 børnepornografisk materiale, der er nævnt i bestemmelsen.
Det  

 nævnte »vederlag« omfatter enhver form for modydelse, herunder at der  

 byttes med andre ydelser.
Det er uden betydning, på hvilken måde  

 vederlaget erlægges, herunder om betalingen formidles via udbyderen  

 eller sker direkte til indehaveren af den pågældende  

 hjemmeside.
Der foreslås herudover en omredigering af  

 bestemmelsen.
Denne omredigering indebærer ingen ændring af  

 gerningsindholdet i øvrigt.
Det er således de samme former for  

 grovere børnepornografisk materale, der er omfattet af bestemmelsen.  

 Heraf følger også, at udtrykket »børn« ikke skal  

 forstås på den måde, at der skal være mere end et  

 barn i seksuelle situationer på de pågældende billeder.
Er  

 der eksempelvis tale om et fotografi, som viser ét barn og en voksen,  

 der har samleje eller anden kønslig omgængelse, vil bestemmelsen  

 som hidtil kunne finde anvendelse.
Bestemmelsen vil også som hidtil  

 kunne anvendes i forhold til fotografier mv. af et enkelt barn, der anvender  

 genstande på groft utugtig måde.
5. For så vidt angår strafferammen i  

 § 235, stk. 2, der i dag alene omfatter bøde, foreslås  

 det, at bødestraf fastholdes som normalstraffen for denne type  

 overtrædelse, der i grovhed er mindre alvorlig end overtrædelse  

 af stk. 1. Der kan imidlertid forekomme tilfælde, hvor  

 bødestraf må anses for utilstrækkelig.
Det foreslås  

 derfor, at straffen er hæfte eller fængsel indtil 6  

 måneder, hvis der foreligger skærpende omstændigheder.
Skærpelsesreglen tager bl.a. sigte på  

 tilfælde, hvor den pågældende betaler betydelige  

 beløb for at modtage den grovere form for børnepornografisk  

 materiale, der er omfattet af bestemmelsen, eller for at få adgang til  

 at gøre sig bekendt med sådant materiale.
Der vil ligeledes  

 foreligge skærpende omstændigheder, hvis den  

 pågældende besidder - eller mod vederlag har gjort sig bekendt  

 med - et meget stort antal børnepornografiske fremstillinger eller et  

 større antal fremstillinger af særlig grove forhold, f.eks.  

 voldtægt af børn.
 Endvidere indebærer den foreslåede  

 strafferamme, at forsøg er strafbart, jf. straffelovens § 21,  

 stk. 3, og at der ikke kun kan foretages ransagning hos en  

 mistænkt, men også hos en ikke-mistænkt person, jf.  

 retsplejelovens § 795.
6. Den foreslåede nye affattelse af § 235  

 svarer i det hele til forslaget fra Brydensholt-udvalget, jf.  

 betænkning nr. 1377/1999, side 100, med den undtagelse, at ordet  

 »retsstridig« ikke er medtaget i selve lovteksten.
Som anført ovenfor  

 i de almindelige bemærkninger under pkt. 6.6 er denne afvigelse ikke  

 udtryk for nogen realitetsforskel.
Til § 2 Til nr. 1 (§ 781, stk. 1, nr. 3):
Den foreslåede bestemmelse indebærer, at der i  

 forbindelse med efterforskning af sager vedrørende overtrædelse  

 af straffelovens § 235 om børnepornografi kan foretages indgreb i  

 meddelelseshemmeligheden, herunder telefonaflytning og teleoplysning,  

 såfremt der er bestemte grunde til at antage, at der på den  

 pågældende måde gives meddelelser eller foretages  

 forsendelser til eller fra en mistænkt, og indgrebet må antages  

 at være af afgørende betydning for efterforskningen.
Indgrebet  

 kan således foretages, uanset det almindelige krav om mindst 6  

 års fængsel i strafferammen ikke er opfyldt.
Til § 3 Stk. 1 angiver den foreslåede lovs  

 ikrafttrædelsesdato.
Overgangsreglen i stk. 2 svarer til den  

 overgangsregel, der blev fastsat ved indførelsen af de gældende  

 regler om forældelse i straffeloven, jf. § 2, stk. 2, i lov  

 nr. 248 af 9. juni 1967 om ændring af straffeloven.
Der henvises herom  

 til Straffelovrådets betænkning nr. 433/1966 om strafferetlig  

 forældelse mv., s. 32- 33.
Efter den foreslåede overgangsregel er det  

 hovedreglen, at de nye forældelsesregler også finder anvendelse  

 med hensyn til lovovertrædelser, der er begået - og frihedsstraf  

 og andre retsfølger, der er idømt - før lovens  

 ikrafttræden.
Hvis der imidlertid inden lovens ikrafttræden er  

 indtrådt forældelse efter de hidtil gældende regler, finder  

 de nye regler ikke anvendelse.
Men er der ikke indtrådt en sådan  

 forældelse, skal de nye regler efter forslaget anvendes på de  

 ældre lovovertrædelser og tidligere idømte straffe, selv  

 om det kan betyde en senere forældelse end efter de gældende  

 regler.
En overgangsregel som den foreslåede er efter  

 Justitsministeriets opfattelse ikke i strid med forbudet mod straffelove med  

 tilbagevirkende kraft i artikel 7, stk. 1, i den europæiske  

 menneskerettighedskonvention.
Efter denne bestemmelse kan ingen kendes  

 skyldig i strafbart forhold på grund af en handling eller undladelse,  

 der ikke udgjorde en forbrydelse efter national eller international ret  

 på det tidspunkt, da den blev begået.
Der kan heller ikke  

 pålægges en strengere straf end den, der var anvendelig på  

 det tidspunkt, da lovovertrædelsen blev begået.
Bestemmelsen  

 forbyder således nykriminaliseringer og strafskærpelser med  

 tilbagevirkende kraft, men afskærer efter Justitsministeriets  

 opfattelse ikke forlængelse af forældelsesfristen for  

 forbrydelser, der ved lovændringen endnu ikke er forældet efter  

 de hidtidige regler.
Til § 4 Bestemmelsen indebærer, at loven ikke gælder  

 for Færøerne og Grønland.
Lovens § 1 kan dog helt  

 eller delvis sættes i kraft for Færøerne ved kongelig  

 anordning.
For Grønland gælder en særlig kriminallov, og  

 der er derfor ikke foreslået en hjemmel til at sætte de  

 lovændringer, der er omfattet af lovens § 1, i kraft for  

 Grønland.
For både Færøerne og Grønland er  

 der en særlig retsplejelov, og forslaget indeholder derfor ikke hjemmel  

 til at sætte lovens § 2 i kraft for disse dele af riget.
Bilag 1 Lovforslaget sammenholdt med gældende lov Gældende formulering Lovforslaget § 1 I straffeloven, jf. lovbekendtgørelse nr. 648 af 12. august 1997,  

 som ændret senest ved lov nr. 228 af 4. april 2000 og lov nr. 230 af 4.  

 april 2000, foretages følgende ændringer:
§ 93. --- 1. § 93, stk. 3, 1. pkt., affattes  

 således:
Stk. 2. --- Stk. 3. For overtrædelse af denne lovs §§ 223,  

 stk. 1, og 289, 1. pkt., eller §§ 13, 15 eller 16 i  

 skattekontrolloven er forældelsesfristen i intet tilfælde mindre  

 end 10 år.
Det samme gælder strafansvar for overtrædelse af  

 momsloven, hvorved nogen unddrager sig betaling af afgift, eller som  

 medfører, at nogen uberettiget opnår udbetaling af afgift.
»For overtrædelse af denne lovs § 223,  

 stk. 1, §§ 224 og 225, jf. § 223, stk. 1, samt  

 § 289, 1. pkt., eller §§ 13, 15 eller 16 i skattekontrolloven er  

 forældelsesfristen i intet tilfælde mindre end 10 år.« Stk. 4. --- § 94. Forældelsesfristen regnes fra den dag, da den  

 strafbare virksomhed eller undladelse er ophørt.
 2. I § 94 indsættes efter stk. 3 som nyt  

 stykke:
 Stk. 2. Når strafbarheden afhænger af eller  

 påvirkes af en indtrådt følge eller anden senere  

 begivenhed, regnes fristen dog først fra følgens eller  

 begivenhedens indtræden.
 Stk. 3. Er forholdet begået på et dansk skib uden  

 for riget, regnes fristen fra den dag, da skibet er kommet til dansk havn.  

 Fristens begyndelsestidspunkt kan dog ikke efter denne bestemmelse udskydes i  

 mere end 1 år.
Stk. 4. Forældelsesfristen afbrydes ved ethvert  

 rettergangsskridt, hvorved den pågældende sigtes for  

 overtrædelsen.
I sager, der efter retsplejeloven kan afgøres ved  

 vedtagelse af bødeforelæg udfærdiget af politiet, afbrydes  

 forældelses fristen, når sigtede gøres bekendt med  

 forelægget.
I andre tilfælde, hvor straf for en  

 overtrædelse kan pålægges af en administrativ myndighed,  

 afbrydes fristen, når den pågældende gøres bekendt  

 med, at han er sigtet for overtrædelsen.
Afbrydes  

 forældelsesfristen over for nogen, som har handlet på en juridisk  

 persons vegne, har fristafbrydelsen også virkning i forhold til den  

 pågældende juridiske person.
Afbrydelse af  

 forældelsesfristen over for en juridisk person har ikke virkning i  

 forhold til personer, der har handlet på den juridiske persons  

 vegne.
»Stk. 4. For overtrædelse af denne lovs §§ 210,  

 216-220 og 222-223 regnes forældelsesfristen dog tidligst fra den dag,  

 den forurettede fylder 18 år.
Det samme gælder overtrædelse  

 af denne lovs § 224 og § 225, jf. §§ 216-220 og 222-223.« Stk. 5. Frafaldes forfølgningen, uden at beslutning  

 herom omgøres af overordnet anklagemyndighed inden for den almindelige  

 omgørelsesfrist, løber forældelsesfristen videre, som om  

 forfølgning ikke havde fundet sted.
Dette gælder også,  

 når forfølgning standses på ubestemt tid.
Skyldes  

 standsningen, at sigtede har unddraget sig forfølgningen, medregnes  

 forfølgningstiden dog ikke ved beregningen af  

 forældelsesfristen.
 Stk. 4 og 5 bliver herefter stk. 5 og 6.
§ 97. --- 3. § 97, stk. 4, affattes således:
Stk. 2-3. --- Stk. 4. I forældelsesfristen medregnes ikke den tid, i  

 hvilken »Stk. 4. I forældelsesfristen medregnes ikke den tid, i  

 hvilken 1)	fuldbyrdelse er udsat ved betinget dom eller betinget  

 benådning.
1)	fuldbyrdelse er udsat ved betinget dom eller betinget  

 benådning, 2)	den pågældende udstår anden frihedsstraf eller er  

 undergivet anden strafferetlig retsfølge af frihedsberøvende  

 karakter.
2)	den pågældende udstår anden frihedsstraf eller er  

 undergivet anden strafferetlig retsfølge af frihedsberøvende  

 karakter, eller 3)	iværksættelsen af fuldbyrdelsen hindres, fordi den  

 pågældende unddrager sig fuldbyrdelsen.« Stk. 5. --- Stk. 6. Er der truffet bestemmelse om genindsættelse  

 eller prøveløsladelse eller prøveudskrivning eller efter  

 betinget benådning for en del af en straf, regnes  

 forældelsesfristen for reststraffen eller den resterende del af anden  

 retsfølge fra bestemmelsen om genindsættelse.
Afbrydes  

 fuldbyrdelsen på anden måde end ved  

 prøveløsladelse, prøveudskrivning eller benådning,  

 regnes fristen fra afbrydelsen.
 4. I § 97, stk. 6, 2. pkt., indsættes efter  

 »afbrydelsen«: », jf. dog stk. 4, nr. 3«.
 5. Efter § 229 indsættes:
»§ 230. Den, der optager utugtige fotografier, film eller  

 lignende af en person under 18 år med forsæt til at sælge  

 eller på anden måde udbrede materialet, straffes med hæfte  

 eller fængsel indtil 2 år, under formildende omstændigheder  

 med bøde. § 226 finder tilsvarende anvendelse.« 6. § 235 affattes således:
 § 235. Den, som erhvervsmæssigt sælger eller  

 på anden måde udbreder eller med forsæt hertil fremstiller  

 eller skaffer sig utugtige fotografier, film eller lignende af børn,  

 straffes med bøde, hæfte eller fængsel indtil 6  

 måneder.
»§ 235. Den, som erhvervsmæssigt sælger eller  

 på anden måde udbreder utugtige fotografier, film eller lignende  

 af børn, straffes med bøde, hæfte eller fængsel  

 indtil 2 år.
På samme måde straffes den, som i en videre  

 kreds udbreder sådanne fremstillinger.
Stk. 2. Den, som besidder fotografier, film eller ligende af  

 børn, der har samleje eller anden kønslig omgængelse end  

 samleje, straffes med bøde.
På samme måde straffes den,  

 som besidder fotografier, film eller lignende af børn, der har  

 kønslig omgang med dyr, eller som anvender genstande på groft  

 utugtig måde.
Stk. 2. Den, som besidder eller mod vederlag gør sig  

 bekendt med fotografier, film eller lignende af børn, der 1)	har samleje eller anden kønslig omgængelse end  

 samleje, 2)	har kønslig omgang med dyr eller 3)	anvender genstande på groft utugtig måde, straffes med bøde eller under skærpende omstændigheder  

 med hæfte eller fængsel indtil 6 måneder.« § 2 I lov om rettens pleje, jf. lovbekendtgørelse nr. 713 af 13.  

 september 1999, som ændret ved lov nr. 231 af 4. april 2000, foretages  

 følgende ændring:
§ 781. Indgreb i meddelelseshemmeligheden må kun  

 foretages, såfremt 1)	--- 2)	--- 3)	efterforskningen angår en lovovertrædelse, som efter  

 loven kan straffes med fængsel i 6 år eller derover, en  

 forsætlig overtrædelse af straffelovens kapitler 12 eller 13  

 eller en overtrædelse af straffelovens §§ 124, stk. 1, 125,  

 127, stk. 1, 193, stk. 1, 245, 252, stk. 1, 266, 281, 286,  

 stk. 1, eller 289 eller en overtrædelse af udlændingelovens  

 § 59, stk. 3.
 1. I § 781, stk. 1, nr. 3, indsættes efter  

 »193, stk. 1,«: »235,«.
Stk. 2-5. --- Bilag 2 Konvention nr. 182 Oversættelse april 2000 KONVENTION OM  FORBUD MOD  

 OG OMGÅENDE INDSATS TIL AFSKAFFELSE AF  

 DE VÆRSTE FORMER FOR BØRNEARBEJDE Den Internationale Arbejdsorganisations  

 generalkonference, der er blevet sammenkaldt i Genève af  

 Styrelsesrådet for Den Internationale Arbejdsorganisation og som er  

 trådt sammen til sin 87. samling den 1. juni 1999, og som finder, at behovet for at vedtage nye instrumenter  

 vedrørende forbud mod og afskaffelse af de værste former for  

 børnearbejde har den højeste prioritet i forbindelse med  

 national og international indsats, herunder internationalt samarbejde og  

 bistand, med henblik på at komplementere konventionen og henstillingen  

 om minimumsalder for beskæftigelse, 1973, som fortsat er de  

 grundlæggende instrumenter vedrørende børnearbejde,  

 og som finder, at effektiv afskaffelse af de værste  

 former for børnearbejde kræver en omgående og omfattende  

 indsats, under hensyntagen til betydningen af gratis grundlæggende  

 uddannelse og behovet for at fjerne de pågældende børn fra  

 sådant arbejde og at sørge for deres rehabilitering og sociale  

 integration, samtidig med at man ser på deres familiers behov, og som minder om resolutionen vedrørende afskaffelse  

 af børnearbejde, der blev vedtaget af Den International  

 Arbejdskonference på dens 83. samling i 1996, og som erkender, at børnearbejde i vidt omfang er  

 forårsaget af fattigdom og at den langfristede løsning ligger i  

 varig økonomisk vækst, der fører til sociale fremskridt,  

 særlig afhjælpning af fattigdom og indførelse af almen  

 undervisning, og som minder om konventionen om børns rettigheder,  

 der blev vedtaget af FN's generalforsamling den 20. november 1989, og som minder om ILO-erklæringen om grundlæggende  

 principper og rettigheder i forbindelse med arbejde og opfølgningen  

 herpå, der blev vedtaget af Den Internationale Arbejdskonference  

 på den 86. samling i 1998, og som minder om, at nogle af de værste former for  

 børnearbejde er omfattet af andre internationale instrumenter,  

 særlig konventionen om tvangsarbejde, 1930, og FN's supplerende  

 konvention om ophævelse af slaveri, slavehandel og institutioner og  

 praksis, der ligner slaveri, 1956, og som har besluttet at vedtage visse forslag med hensyn til  

 børnearbejde, hvilket er punkt 4 på samlingens dagsorden, og som har besluttet, at disse forslag skal tage form af en  

 international konvention, vedtager i dag den 17. juni 1999 følgende  

 konvention, der betegnes konventionen om de værste former for  

 børnearbejde, 1999.
Artikel 1 Enhver medlemsstat, der ratificerer denne konvention, skal  

 som et hasteanliggende  iværksætte omgående og effektive  

 foranstaltninger med henblik på at sikre et forbud mod og afskaffelse  

 af de værste former for børnearbejde.
Artikel 2 I denne konventionen betyder udtrykket »barn« enhver  

 person under 18 år.
Artikel 3 I denne konvention omfatter udtrykket »de værste  

 former for børnearbejde« a)	alle former for slaveri eller slaverilignende forhold som fx salg af  

 og handel med børn, gældsslaveri, trældom og  

 tvangsarbejde, herunder tvangsrekruttering af børn til brug i  

 væbnede konflikter, b)	brug af, formidling af eller tilbud om børn til prostitution,  

 fremstilling af pornografi eller pornografiske forestillinger, c)	brug af, formidling af eller tilbud om børn til ulovlige  

 aktiviteter, særlig i forbindelse med fremstilling af og handel med  

 narkotika, som defineret i de relevante internationale traktater, d)	arbejde, der ifølge dets karakter eller de forhold, som det  

 udføres under, kan skade børns helbred, sikkerhed eller  

 moral.
Artikel 4 1. De typer af arbejde, der henvises til i artikel 3 d,  

  fastsættes ved national lovgivning eller forskrifter eller af den  

 kompetente myndighed efter høring af de berørte arbejdsgiver-  

 og arbejdstagerorganisationer, under hensyntagen til relevante internationale  

 normer, særlig nr. 3 og 4 i henstillingen om de værste former for  

 børnearbejde, 1999.
 2. Den kompetente myndighed skal, efter høring af  

 de berørte arbejdsgiver- og arbejdstagerorganisationer,  

 kortlægge, hvor de således fastlagte former for arbejde  

 forefindes.
 3. Listen over de typer af arbejde, der fastlægges i  

 henhold til denne artikels stk. 1, skal med mellemrum gennemgås og om  

 nødvendigt revideres i samarbejde med de berørte arbejdsgiver-  

 og arbejdstagerorganisationer.
Artikel 5 Enhver medlemsstat skal, efter høring af  

 arbejdsgiver- og arbejdstagerorganisationer,  iværksætte eller  

 udpege passende mekanismer med henblik på at overvåge  

 gennemførelsen af de bestemmelser, der gennemfører denne  

 konvention.
Artikel 6 1. Enhver medlemsstat skal udarbejde og gennemføre  

 handlingsplaner, der prioriterer afskaffelsen af de værste former for  

 børnearbejde.
 2. Sådanne handlingsplaner skal udformes og  

 gennemføres i samarbejde med relevante regeringsinstitutioner samt  

  arbejdsgiver- og arbejdstagerorganisationer, under behørig  

 hensyntagen til andre relevante gruppers synspunkter.
Artikel 7 1. Enhver medlemsstat skal træffe alle  

 nødvendige foranstaltninger for at sikre en effektiv  

 gennemførelse og håndhævelse af de bestemmelser, hvorved  

 denne konvention sættes i kraft, herunder bestemmelser om og anvendelse  

 af strafferetlige sanktioner, eller eventuelle andre sanktioner.
2. Enhver medlemsstat skal, under hensyntagen til  

 vigtigheden af uddannelse i forbindelse med afskaffelse af  

 børnearbejde, iværksætte effektive foranstaltninger inden  

 for en fastsat frist med henblik på a)	at forhindre børns deltagelse i de værste former for  

 børnearbejde, b)	at yde nødvendig og hensigtsmæssig direkte bistand i  

 forbindelse med fjernelse af børn fra de værste former for  

 børnearbejde og deres rehabilitering og sociale integration, c)	at sikre adgang til gratis grundlæggende uddannelse og, hvor  

 det er muligt og hensigtsmæssigt, til erhversuddannelse for alle  

 børn, der fjernes fra de værste former for  

 børnearbejde, d)	at finde frem til og opsøge børn, der er udsat for  

 særlige risici, og e)	tage hensyn til pigers særlige situation.
 3. Enhver medlemsstat skal udpege den kompetente  

 myndighed, der er ansvarlig for gennemførelsen af de bestemmelser, der  

 sætter denne konvention i kraft.
Artikel 8 Medlemsstaterne skal træffe passende  

 foranstaltninger med henblik på at bistå hinanden ved  

 gennemførelsen af bestemmelserne i denne konvention gennem et udvidet  

 internationalt samarbejde og/eller bistand, herunder støtte til social  

 og økonomisk udvikling,  programmer for fattigdomsbekæmpelse og  

 almen uddannelse.
Artikel 9 De officielle ratifikationer af denne konvention skal  

 sendes til Det Internationale Arbejdsbureaus generaldirektør til  

 indregistrering.
Artikel 10 1. Denne konvention er kun bindende for de medlemmer af  

 Den Internationale Arbejdsorganisation, hvis ratifikationer er blevet  

 indregistreret hos generaldirektøren.
 2. Den træder i kraft et år efter den dato, da  

 to medlemsstaters ratifikationer er blevet indregistreret hos  

 generaldirektøren.
 3. Derefter træder konventionen i kraft for enhver  

 medlemsstat et år efter, at dens ratifikation er blevet  

 indregistreret.
Artikel 11 1. En medlemsstat, som har ratificeret denne konvention,  

 kan opsige den efter 10 års forløb fra datoen for konventionens  

 første ikrafttræden ved afgivelse af en erklæring, der  

 sendes til Det Internationale Arbejdsbureaus generaldirektør til ind  

 registrering.
Opsigelsen får først virkning et år efter  

 datoen for indregistreringen.
 2. Enhver medlemsstat, som har ratificeret denne  

 konvention, og som ikke inden  1 år efter udløbet af den i stk.  

 1 omhandlede 10 års-periode gør brug af den i denne artikel  

 hjemlede opsigelsesret, er bundet i yderligere 10 år og kan derefter  

 opsige konventionen ved udløbet af hver 10 års-periode på  

 de i denne artikel fastsatte betingelser.
Artikel 12 1. Det Internationale Arbejdsbureaus  

 generaldirektør skal underrette alle medlemmer af Den Internationale  

 Arbejdsorganisation om indregistreringen af alle de ratifikationer og  

 opsigelser, der modtages fra organisationens medlemmer.
 2. Når generaldirektøren underretter  

 organisationens medlemmer om indregistreringen af ratifikation nr. 2, skal  

 der gøres opmærksom på konventionens  

 ikrafttrædelsesdato.
Artikel 13 Det Internationale Arbejdsbureaus generaldirektør  

 skal i medfør af artikel 102 i De Forenede Nationers Pagt sende  

 udførlige oplysninger om de ratifikationer og opsigelser, der er  

 indregistreret i henhold til bestemmelserne i ovenstående artikler, til  

 De Forenede Nationers generalsekretær til indregistrering.
Artikel 14 Når Det Internationale Arbejdsbureaus  

 Styrelsesråd måtte anse det for nødvendigt, skal det  

 forelægge generalkonferencen en rapport om gennemførelsen af  

 denne konvention samt overveje ønskeligheden af at sætte  

 spørgsmålet om hel eller delvis revision af den på  

 konferencens dagsorden.
Artikel 15 1. Såfremt konferencen vedtager en ny konvention,  

 der helt eller delvist reviderer denne konvention, skal, medmindre andet  

 måtte være bestemt i den nye konvention:
a)	en medlemsstats ratifikation af den nye, reviderede konvention  

ipso jure medføre øjeblikkelig opsigelse af denne  

 konvention, uanset bestemmelserne i artikel 11, såfremt og så  

 snart den nye, reviderede konvention træder i kraft, b)	denne konvention ikke længere vil kunne ratificeres af  

 medlemsstaterne fra den dato at regne, da den nye, reviderede konvention  

 træder i kraft.
 2. Denne konvention skal under alle omstændigheder  

 forblive i kraft i den foreliggende form og med det foreliggende indhold for  

 de medlemsstater, som har ratificeret den, men som ikke har ratificeret den  

 reviderede konvention.
Artikel 16 Den engelske og den franske version af denne konventions  

 tekst har samme gyldighed.
