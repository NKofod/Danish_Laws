Skriftlig fremsættelse (6. oktober 2021) Ministeren for ligestilling (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om ligestilling af kvinder og mænd, lov om forbud mod forskelsbehandling på arbejdsmarkedet m.v., straffeloven og forskellige andre love (Styrket beskyttelse af LGBTI-personer mod forskelsbehandling, hadforbrydelser og hadefulde ytringer samt beskyttelse af personer med handicap mod hadefulde ytringer) (Lovforslag nr.
L 18) Formålet med lovforslaget er at styrke og tydeliggøre beskyttelsen af homo- og biseksuelle, transpersoner og interkønnede (LGBTI-personer) mod forskelsbehandling, hadforbrydelser og hadefulde ytringer.
Formålet er endvidere at styrke beskyttelsen af personer med handicap mod hadefulde ytringer.
Det foreslås, at der i lov om ligestilling af kvinder og mænd indsættes et forbud mod forskelsbehandling på grund af seksuel orientering uden for arbejdsmarkedet, og at forbuddet mod forskelsbehandling på grund af kønsidentitet, kønsudtryk og kønskarakteristika gøres eksplicit.
Tilsvarende foreslås det, at der indsættes et eksplicit forbud mod forskelsbehandling på grund af kønsidentitet, kønsudtryk og kønskarakteristika i lov om forbud mod forskelsbehandling på arbejdsmarkedet.
For at sikre effektive håndhævelse af forbuddet mod forskelsbehandling på baggrund af seksuel orientering uden for arbejdsmarkedet, foreslås det, at der indføres klageadgang til Ligebehandlingsnævnet, som anvender princippet om delt bevisbyrde, og som har mulighed for at tilkende en godtgørelse.
Samtidig tydeliggøres klageadgangen til Ligebehandlingsnævnet i forhold til forskelsbehandling på grund af kønsidentitet, kønsudtryk og kønskarakteristika.
Desuden får Institut for Menneskerettigheder mandat til at rejse klagesager om forskelsbehandling på grund af seksuel orientering uden for arbejdsmarkedet samt lave analyser på området.
Det foreslås endvidere, at begreberne kønsidentitet, kønsudtryk og kønskarakteristika indsættes eksplicit i straffeloven i § 81, nr. 6, om hadforbrydelser og § 266 b, stk. 1, om hadefulde ytringer samt i lov om forbud mod forskelsbehandling på grund af race m.v.
Dette bidrager til en tydeliggørelse af beskyttelsen af transpersoner og interkønnede.
Endelig foreslås det, at udtalelse eller anden form for meddelelse, hvorefter en gruppe af personer trues, forhånes eller nedværdiges på grund af sit handicap, fremover vil være omfattet af straffelovens § 266 b.
Beskyttelsesgrunden handicap indsættes derfor ligeledes i straffelovens § 266 b.
 Lovforslaget forventes at medføre øgede omkostninger på 500.000 kr. årligt til Ligebehandlingsnævnet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
