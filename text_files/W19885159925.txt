 Social- og sundhedsforvaltningen bevilgede en mand M henstand med  

 betaling af underholdsbidrag til hans tidligere hustru H indtil den 1.  

 oktober 1988.
 H indankede social- og sundhedsforvaltningens afgørelse og anførte, at  

 M i juli 1988 ville blive berettiget til folkepension, hvorfor der ikke var  

 grund til at udsætte betalingen ud over dette tidspunkt.
 Ankestyrelsen fandt, at der efter det om M's økonomiske forhold  

 oplyste ikke for tiden var grundlag for at inddrive det skyldige  

 underholdsbidrag.
 Ankestyrelsen fandt dog, at spørgsmålet om inddrivelse af det  

 forfaldne underholdsbidrag burde tages op påny pr. 1. august 1988, hvor M var  

 blevet berettiget til folkepension.
 Ankestyrelsen tilføjede, at der efter reglerne i lov om  

 underholdsbidrag ikke var hjemmel for det sociale udvalg til, at give en  

 skyldner af underholdsbidrag henstand med betaling af bidrag, men alene til  

 at undlade at inddrive bidrag i det omfang, der ellers ikke ville være  

 overladt skyldneren det nødvendige til eget eller familiens underhold, jf.  

 lovens § 6, stk. 2.
 REDEGØRELSE FOR SAGEN:
En kvinde H fik i februar 1976 bevilget skilsmisse fra sin mand M.
Det  

 blev fastsat, at M skulle betale bidrag til H's underhold med 900 kr. om  

 måneden.
 I 1984 anmodede H socialforvaltningen om at inddrive bidraget, og M  

 forsøgte i tiden herefter at få ændret bidragsforpligtelsen.
 På grund af M's manglende betalingsevne ydede social- og  

 sundhedsforvaltningen i 1986 M henstand med betalingen foreløbig indtil 1.  

 juli 1987. Bidragsrestancen udgjorde på dette tidspunkt 26.900 kr.
 I oktober 1987 modtog socialforvaltningen nye oplysninger om M's  

 økonomiske forhold og fandt i forbindelse hermed at måtte tage hensyn til  

 udgifter vedrørende et banklån, som M havde oprettet i forbindelse med hans  

 anden hustrus sygdom og dødsfald.
 AFGØRELSEN, DER KLAGES OVER:
 Social- og sundhedsforvaltningen gav M henstand med betaling af bidrag  

 foreløbigt indtil den 1. oktober 1988.
 KLAGEN TIL ANKESTYRELSEN:
Afgørelsen var indanket af H.
H anførte, at M ville få folkepension pr.  

 20. juli 1988, hvorfor hun ikke så grund til, at betalingen blev udsat  

 længere end til dette tidspunkt.
 LOVGRUNDLAG:
 Lov om inddrivelse af underholdsbidrag § 6, stk. 2.
 ANKESTYRELSENS AFGØRELSE:
 Ankestyrelsen finder under hensyn til det i sagen oplyste vedrørende M's  

 økonomiske situation, at der ikke for tiden er grundlag for at inddrive det  

 skyldige underholdsbidrag.
 Dog finder Ankestyrelsen, at spørgsmålet om inddrivelse af det forfaldne  

 underholdsbidrag, som H har begæret inddrevet, bør tages op påny pr. 1.  

 august 1988 af social- og sundhedsforvaltningen under henvisning til, at der  

 på dette tidspunkt vil være sket ændringer i M's økonomiske forhold i kraft  

 af, at han da er berettiget til at få folkepension.
 Det tilføjes, at der efter reglerne i lov om inddrivelse af  

 underholdsbidrag ikke er hjemmel for det sociale udvalg til at give en  

 skyldner af underholdsbidrag henstand med betaling af bidrag, men alene til  

 at undlade at inddrive bidrag i det omfang, der ellers ikke vil være overladt  

 skyldneren det nødvendige til eget eller familiens underhold, jf. § 6, stk.  

 2, i lov om inddrivelse af underholdsbidrag.
 Ankestyrelsen ændrer således social- og sundhedsforvaltningens afgørelse.
