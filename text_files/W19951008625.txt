 Nægtet offentliggørelse af fusionsplan, der var indsendt for sent.
 Fortolkning af fristreglen, herunder af ordet »indsendt«.
 Advokat A har på vegne A/S K1 og K2 ApS den 5. december 1994 klaget over,  

 at Erhvervs- og Selskabsstyrelsen i skrivelse af 29. november 1994 (j.nr.  

 94-78.882 og 94-78.885) afslog at offentliggøre en fusionsplan med henvisning  

 til, at planen ikke var indsendt rettidigt.
 Sagens omstændigheder:
 Mandag den 31. oktober 1994 underskrev henholdsvis bestyrelsen for A/S K1  

 og direktionen for K2 ApS en fusionsplan, hvorefter de to selskaber  

 fusioneres med virkning fra den 1. maj 1994 og med aktieselskabet som det  

 fortsættende selskab.
Med en skrivelse dateret fredag den 25. november 1994 og afsendt anbefalet  

 samme dag sendte advokat A fusionsplan m.v. til Erhvervs- og  

 Selskabsstyrelsen.
Styrelsen modtog advokatens skrivelse mandag den 28.  

 november.
Ved den påklagede skrivelse af 29. november 1994 afslog styrelsen af  

 offentliggøre fusionsplanen, da den »ikke er indsendt inden 4 uger efter  

 underskrivelsen«.
Styrelsen henviste til aktieselskabslovens § 134 d,  

 stk. 1, og anpartsselskabslovens § 103 d, stk. 1.
Over for Erhvervsankenævnet har klagerens advokat i klageskrivelsen af 5.  

 december 1994 og supplerende indlæg af 31. januar og 20. februar 1995 gjort  

 gældende, at fusionsplanen er indsendt rettidigt.
Planen er som nævnt  

 underskrevet mandag den 31. oktober.
Efter loven skal planen indsendes  

 »inden 4 uger efter« dens underskrivelse.
Fristen for indsendelse  

 udløb derfor mandag den 28. november, på hvilken dag planen også er modtaget  

 i styrelsen.
Fristen i aktieselskabslovens § 134 d skal fortolkes i  

 overensstemmelse med andre frister i lovgivningen, herunder ankefristerne i  

 retsplejeloven.
Det er fast antaget såvel i den juridiske teori som i  

 retspraksis, at retsplejelovens ankefrist på 4 uger skal forstås således, at  

 fristen først er udløbet, når 4-ugersdagen er gået.
En ankefrist på 4 uger  

 regnet fra fredag den 2. november er således udløbet fredag den 30. november  

 ved kontortids ophør (Bernhard Gomard: Civilprocessen, 4. udg., s. 536).  

 Fristen er altså 28 dage.
Det må bero på en misforståelse, når det eksempel i  

 lovforarbejderne, som Erhvervs- og Selskabsstyrelsen henviser til, forkorter  

 fristen til 27 dage, og lovtekstens ordlyd stemmer ikke med forarbejderne.  

 Advokaten henviser endvidere til en højesteretsdom vedrørende beregningen af  

 fristen i by- og landzonelovens § 16, omtalt i UfR. 1978, s.670.
Erhvervs- og Selskabsstyrelsen har i en redegørelse for sagen af 17.  

 januar 1995 fastholdt den trufne afgørelse og gjort gældende, at  

 fusionsplanen for at være rettidigt indsendt skulle være modtaget i styrelsen  

 senest fredag den 25. november inden for sædvanlig kontortid.
Styrelsen har  

 herved henvist til formuleringen af aktieselskabslovens § 134 d, stk. 1, 1.  

 punktum, og anpartsselskabslovens § 103 d, stk. 1, 1. punktum, som affattet  

 ved lov nr. 1060 af 20. december 1992 (med ikrafttræden den 1. august 1993)  

 og til lovmotiverne til disse bestemmelser.
Begge bestemmelser har følgende  

 ordlyd:
»Inden 4 uger efter fusionsplanens underskrivelse indsendes for hvert  

 af de fusionerende selskaber en af bestyrelsen bekræftet genpart af  

 fusionsplanen til Erhvervs- og Selskabsstyrelsen.« I bemærkningerne til lov nr. 1060 af 20. december 1992 hedder det bl.a.  

 (Folketingstidende 1992-93, tillæg A, sp. 1587-1588):
»Det foreslås at affatte lovens fristbestemmelser ensartet med  

 henblik på at forebygge fortolkningstvivl.
Lovens frister foreslås angivet,  

 således at det præciseres, at den pågældende handling, eksempelvis anmeldelse  

 til Erhvervs- og Selskabsstyrelsen, skal være foretaget inden fristens udløb.  

 Ved »inden« forstås, at den sidste rettidige dag er den sidste dag  

 i den angivne periode.
For eksempel vil den sidste rettidige dag ved en  

 frist, der er angivet »inden 4 uger«, være den sidste dag i den 4.  

 uge.
Fristen regnes fra og med den dag, hvor handlingen, der udløser fristens  

 forløb, foretages.
Fristerne regnes i hele dage og inden for sædvanlig  

 kontortid.
I overensstemmelse med den retspraksis, der har udviklet sig for  

 så vidt angår frister for sagsanlæg, ... er det hensigten, at bestemmelsen  

 skal fortolkes således, at hvis fristen udløber en lørdag eller helligdag, er  

 det ikke tids nok at foretage den pågældende handling den førstkommende  

 hverdag derefter.
 Eksempelvis skal fristen i § 6 c, stk. 5 , efter forslaget beregnes  

 således:
På en generalforsamling, der afholdes torsdag den 21. januar 1993,  

 godkendes erhvervelsen af et formuegode fra en aktionær.  

 Vurderingsberetningen vedrørende dette formuegode skal indsendes til  

 Erhvervs- og Selskabsstyrelsen inden 4 uger efter denne generalforsamling.  

 Det vil sige, at den sidste rettidige dag for indlevering til Erhvervs- og  

 Selskabsstyrelsen er onsdag den 17. februar 1993, inden for normal  

 ekspeditionstid.' Styrelsen har endvidere henvist til Erhvervsankenævnets kendelse af 18.  

 september 1990 (j. nr. 89-38.397, Årsberetning 1990, nr. 14). Den pågældende  

 sag vedrørte en fusionsplan, der var underskrevet den 1. juni 1989 og efter  

 klagerens oplysninger indleveret på posthuset fredag den 30. juni.
Planen var  

 modtaget i Erhvervs- og Selskabsstyrelsen onsdag den 5. juli.
Styrelsen  

 afslog at offentliggøre planen under henvisning til, at den ikke var indsendt  

 inden udløbet af den dagældende frist på 1 måned.
Over for Erhvervsankenævnet  

 gjorde klageren gældende, at planen var indsendt rettidigt, idet det  

 afgørende efter lovens ordlyd måtte være, at den var afsendt inden fristens  

 udløb.
I kendelsen udtalte ankenævnet:
»Anpartsselskabslovens § 103 d, stk. 1, 1. punktum, må forstås  

 således, at rettidig indsendelse kun er sket, hvis den pågældende meddelelse  

 er modtaget i styrelsen inden fristens udløb.
Denne fortolkning er i  

 overensstemmelse med, hvad der i almindelighed antages at gælde ved  

 tilsvarende fristregler, og er den fortolkning, som generelt giver den  

 sikreste fastlæggelse af fristens afbrydelse.
 Da fusionsplanen i det foreliggende tilfælde først er modtaget i styrelsen  

 efter fristens udløb, har Erhvervs- og Selskabsstyrelsen med rette afvist at  

 bekendtgøre den.
Ankenævnet stadfæster derfor den påklagede afgørelse.« To af ankenævnets medlemmer, den sagkyndige Morten Iversen og  

 næstformanden Ebbe Christensen, udtaler:
Beregningsmåden for længden af fristerne i aktieselskabslovens § 134 d,  

 stk. 1, og anpartsselskabslovens § 103 d, stk. 1, er nøje angivet i de foran  

 citerede lovmotiver.
Af motiverne fremgår, at fristen »inden 4  

 uger« skal forstås således, at fristen udløber på den sidste dag i den  

 4. uge.
Over for den klare ordlyd af de motiver, som knytter sig til netop  

 disse bestemmelser, findes det ikke at have nogen betydning, at frister i  

 henhold til anden lovgivning, herunder retsplejelovens ankefrister, beregnes  

 på en anden måde.
I det foreliggende tilfælde var fusionsplanen underskrevet  

 mandag den 31. oktober 1994, og fristen udløb efter den beregningsmåde, der  

 er angivet i motiverne, fredag den 25. november.
Efter lovordene skal en fusionsplan »indsendes« til Erhvervs- og  

 Selskabsstyrelsen inden fristens udløb.
Dette udtryk kan give anledning til  

 tvivl, idet det ikke er åbenbart, om det er afsendelsen eller modtagelsen i  

 styrelsen, der skal være sket inden fristens udløb.
I ankenævnets ovenfor  

 omtalte kendelse fra 1990 har nævnet tilsluttet sig Erhvervs- og  

 Selskabsstyrelsens praksis, hvorefter modtagelsen er afgørende.
Denne  

 fortolkning støttes af de ovenfor gengivne lovmotiver fra 1992, der taler om  

 »indlevering til Erhvervs- og Selskabsstyrelsen ... inden for normal  

 ekspeditionstid.« Disse medlemmer kan derfor fortsat henholde sig til  

 det i kendelsen fra 1990 udtalte.
Efter det således anførte skulle planen være modtaget i Erhvervs- og  

 Selskabsstyrelsen fredag den 25. november 1994 inden kontortids ophør.  

 Fusionsplanen er først modtaget mandag den 28. november og således efter  

 fristens udløb.
Hverken Erhvervs- og Selskabsstyrelsen eller  

 Erhvervsankenævnet har efter loven nogen mulighed for at dispensere fra  

 fristen.
Disse medlemmer kan derfor tiltræde, at styrelsen afslog at  

 offentliggøre fusionsplanen, og stemmer for at stadfæste den påklagede  

 afgørelse.
 Et af ankenævnets medlemmer, den sagkyndige Eskil Trolle, udtaler:
 I aktieselskabslovens § 134 d, stk. 1, og anpartsselskabslovens § 103 d,  

 stk. 1, er anført, at fusionsplan skal indsendes til Erhvervs- og  

 Selskabsstyrelsen inden fire uger efter fusionsplanens underskrivelse.
Ved en normal sproglig forståelse af ordet »indsendes« ligger,  

 at den aktive handling, loven kræver foretaget, er indsendelsen af  

 fusionsplanen inden 4 uger efter underskrivelsen.
Dette har anmelderen  

 opfyldt, idet fusionsplanen var underskrevet mandag den 31. oktober og postet  

 til Erhvervs- og Selskabsstyrelsen fredag den 25. november.
Ifølge lovens motiver - bemærkninger til lov nr. 1060 af 20. december 1992  

 - må det imidlertid nok være modtagelsen i Erhvervs- og Selskabsstyrelsen,  

 der er afgørende.
Det er også lovteknisk hensigtsmæssigt, at det afgørende  

 kriterium for Erhvervs- og Selskabsstyrelsen i sådanne tilfælde er  

 »modtagelsen« i Erhvervs- og Selskabsstyrelsen og ikke  

 »indsendelsen«.
 Det fremgår således ikke klart af loven, at fusionsplanen skal være  

 »modtaget« i Erhvervs- og Selskabsstyrelsen førend fristens udløb.
 I tilfælde af interessekonflikt mellem to juridiske personer (borger ctr.  

 borger, eller mellem en borger og staten) vil lovmotiverne være afgørende for  

 fortolkningen af en uklar lov.
 I dette tilfælde er der ikke tale om en egentlig interessekonflikt mellem  

 to juridiske personer, men om den lovmæssige nødvendighed af en administrativ  

 frist for en offentlig myndighed.
Hvis fusionsanmeldelsen afvises, er det usikkert, hvorvidt fusionen på ny  

 kan gennemføres på det økonomiske grundlag, der var gældende ved fusionens  

 vedtagelse.
Der vil i så fald opstå spørgsmål om juridisk ansvar for et  

 ukendt retstab på grundlag af sagsbehandlingen.
 Et sådant ansvar er i dette tilfælde alene forårsaget af den uklare  

 lovbestemmelse.
 Hvis fristen er udtrykt uklart i loven, bør myndigheden efter min  

 opfattelse ikke lade dette komme borgeren til skade, og det er ikke  

 tilstrækkeligt, at loven kun har præciseret fristens nærmere forståelse i  

 dens motiver.
En borger må kunne henholde sig til lovens ordlyd, når der er tale om  

 administrative frister, og skal ikke kunne lide retstab ved, at  

 lovbestemmelser ikke er klart udtrykt.
I så fald er motivfortolkning efter  

 min opfattelse ikke tilstrækkeligt.
 Det er heller ikke tilstrækkeligt at henvise til en tidligere praksis i  

 Erhvervsankenævnet.
Det ville være hensigtsmæssigt, om alle fristbestemmelser i alle love fik  

 en ensartet betydning ved en særlig lov om administrative frister.
Det er  

 eksempelvis også uhensigtsmæssigt, at ordet »inden« har forskellig  

 betydning i forskellige lovgivninger.
I visse lovgivninger betyder  

 »inden« det samme som »i løbet af«.
I dette tilfælde  

 ønskes ordet »inden« fortolket som »førend«.
Dette er  

 umuligt for borgerne at holde rede på.
Myndighederne er nærmere til at bære  

 risikoen for uklar lovgivning.
Dette medlem af Erhvervsankenævnet finder derfor, at lovens ordlyd er  

 overholdt af anmelderen.
Dette bør være tilstrækkeligt.
 Af disse grunde bør sagen efter dette medlems opfattelse tilbagesendes til  

 Erhvervs- og Selskabsstyrelsen til realitetsbehandling.
 Efter udfaldet af stemmeafgivningen stadfæster ankenævnet den påklagede  

 afgørelse.
