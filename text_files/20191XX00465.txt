Skriftlig fremsættelse (5. februar 2020) Kulturministeren (Joy Mogensen):
 Herved tillader jeg mig for Folketinget at fremsætte:
Lov om ændring af lov om radio- og fjernsynsvirksomhed og lov om film (Gennemførelse af direktivet om audiovisuelle medietjenester m.v.) (Lovforslag nr.
L 108) Hovedformålet med lovforslaget er at gennemføre dele af direktiv (EU) 2018/1808 af 14. november 2018, der reviderer og opdaterer direktivet om audiovisuelle medietjenester (direktiv 2010/13/EU).
Direktivet om audiovisuelle medietjenester indeholder en minimumsregulering af tv og on demand-audiovisuelle medietjenester vedrørende reklamer, fremme af europæiske produktioner, beskyttelse af mindreårige i forhold til skadeligt indhold mm.
Ved ændringsdirektivet udvides direktivets anvendelsesområde til at omfatte en regulering af videodelingsplatformstjenester  dvs. tjenester, der organiserer audiovisuelt indhold, men ikke har et redaktionelt ansvar for indholdet.
 Hovedpunkter i lovforslaget er indførelse af:
- pligt for videodelingsplatformstjenester til at træffe foranstaltninger til at imødegå skadeligt og ulovligt audiovisuelt indhold på deres tjenester - regler om registrering af udbydere af on demand-audiovisuelle medietjenester hos Radio- og tv-nævnet - krav til udbydere af tv og on demand-audiovisuelle medietjenester om mærkning af programmers egnethed for mindreårige - pligt for udbydere af tv og on demand-audiovisuelle medietjenester til gradvist at gøre programindhold mere tilgængeligt for personer med handicap.
 Lovforslaget er erhvervsrettet, og det foreslås, at loven træder i kraft den 1. juli 2020. Direktivet skal være gennemført senest den 19. september 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
