 1. Indledning.
 2. Skattepligtig overdragelse af udlån mv. mellem  

 pengeinstitutter.
 2.1. Generelt.
 2.2. Beskatningen hos det sælgende pengeinstitut efter salget.
 2.3. Beskatningen hos det købende pengeinstitut efter købet.
 3. Skattefri fusion.
 3.1. Betingelser for anvendelse af reglerne om skattefri fusion.
 3.2. Beskatningen af det indskydende pengeinstitut.
 3.3. Beskatningen af det modtagende pengeinstitut.
 3.4. Beskatningen af selskabsdeltagerne i det indskydende pengeinstitut.
 4. Tilførsel af aktiver.
 4.1. Betingelser for anvendelse af reglerne for tilførsel af aktiver.
 4.2. Beskatningen af det indskydende pengeinstitut.
 4.3. Beskatningen af det modtagende pengeinstitut.
1. Indledning På given foranledning skal der med dette cirkulære redegøres for de  

 skattemæssige regler ved forskellige former for overdragelse af  

 pengeinstitutvirksomhed.
 Der lægges særlig vægt på den skattemæssige behandling af de involverede  

 pengeinstitutter, mens beskatningen af selskabsdeltagerne - for så vidt der  

 er tale om pengeinstitutter organiseret som selskaber eller foreninger alene  

 behandles i den udstrækning, den anvendte overdragelsesform berører  

 aktionærbeskatningen.
Der redegøres for reglerne ved almindelig skattepligtig overdragelse af  

 aktiver og passiver samt for, hvorledes virkningen af disse regler kan  

 afløses af successionsvirkningen i fusionsskattelovens regler om skattefri  

 fusion og tilførsel af aktiver.
Betingelserne for at lade fusionsskattelovens  

 regler træde i stedet for de almindelige skatteregler belyses.
For de tre nævnte overdragelsesformer lægges i særlig grad vægt på  

 virkningerne af den valgte overdragelsesform og af det anvendte regelsæt - på eventuelle skattemæssige underskud i de involverede pengeinstitutter  

 og - på beskatning af gevinst og tab på overdragne skatterelevante aktiver og  

 passiver - specielt udlån.
Fusionsskattelovens regler er særregler i forhold til skattelovgivningens  

 øvrige bestemmelser, og kan kun anvendes, hvis de betingelser, som opregnes i  

 fusionsskatteloven, alle er opfyldt.
En forudsætning for fusionsskattelovens  

 anvendelse er endvidere, at de involverede pengeinstitutter udtrykker ønske  

 herom.
Dette følger af lovens § 1, stk. 1, hvorefter de involverede selskaber  

 har adgang til beskatning efter loven.
 De tilfælde, der ikke specifikt er omfattet af fusionsskatteloven, er  

 omfattet af skattelovgivningens almindelige regler.
 Fremstillingen i cirkulæret følger denne systematik i skattelovgivningen,  

 således at der tages udgangspunkt i de almindelige regler for skattepligtig  

 overdragelse af udlån og andre skatterelevante aktiver og passiver.
 Som følge af at samtlige pengeinstitutter i praksis anvender  

 hensættelsessystemet til værdiansættelse af udlån mv., tager cirkulæret  

 udgangspunkt i denne værdiansættelsesmetode.
 Cirkulæret omhandler ikke ombytning af aktier efter  

 aktieavancebeskatningslovens § 13, da denne form for overdragelse ikke  

 berører selskabets skattemæssige forhold, men alene selskabsdeltagernes.
 Cirkulæret omhandler endvidere ikke de skattemæssige forhold vedrørende  

 udbetalinger fra Indskydergarantifonden til et pengeinstitut, idet disse  

 regler er foreslået ændret ved lovforslag L 160 fremsat af erhvervsministeren  

 den 25. januar 1995, hvortil der henvises.
2. Skattepligtig overdragelse af udlån mv. mellem  

 pengeinstitutter 2.1. Generelt Skattepligtig fusion foreligger, når der selskabsretligt fusioneres, uden  

 at fusionsskattelovens regler anvendes.
Skattepligtig fusion betragtes som et  

 almindeligt skattepligtigt køb og salg af aktiver og passiver og behandles  

 ikke særskilt.
Pengeinstitutternes skattemæssige forhold er som hovedregel ikke reguleret  

 efter et særligt regelsæt, men følger de almindelige skatteretlige  

 bestemmelser.
Pengeinstitutters gevinster og tab på udlån og andre fordringer  

 behandles således efter kursgevinstloven, som for selskabers vedkommende er  

 udtømmende, når der bortses fra præmieobligationer og konvertible  

 obligationer.
 Efter kursgevinstloven skal pengeinstitutter som hovedregel medregne  

 gevinster på fordringer ved opgørelsen af den skattepligtige indkomst, og tab  

 kan som hovedregel fradrages, jf. §§ 1-2 og 6. Dette har for pengeinstitutter  

 og andre såkaldt pengenæringsskattepligtige været tilfældet siden  

 gennemførelsen af kursgevinstloven fra og med indkomståret 1986.
 Uagtet pengeinstitutters tab på udlån kan anses for driftstab, og  

 driftstab almindeligvis behandles efter statsskattelovens bestemmelser, har  

 der således efter gennemførelsen af kursgevinstloven med dens udtømmende  

 behandling af gevinst og tab på fordringer ingen mulighed været for at  

 behandle pengeinstitutters tab på udlån efter statsskatteloven.
Kursgevinstlovens § 8, stk. 1, fastlægger beskatningstidspunktet, idet  

 gevinster og tab som udgangspunkt skal medregnes ved opgørelsen af den  

 skattepligtige indkomst i det indkomstår, hvori gevinsten eller tabet er  

 realiseret.
Det er efter kursgevinstlovens § 8, stk. 1, muligt med  

 Ligningsrådets godkendelse at afvige fra realisationsprincippet og i stedet  

 anvende en anden opgørelsesmåde.
Anvendes realisationsprincippet, er fradragstidspunktet som udgangspunkt  

 det tidspunkt, hvor tabet er konstateret og kan opgøres.
Ligningsrådet har i  

 1989 ved en anvisning givet pengeinstitutter tilladelse til som tab på udlån  

 og garantidebitorer at fradrage de ordinære hensættelser, som Finanstilsynet  

 forlanger foretaget i pengeinstituttets regnskab.
Anvisningen er gengivet i  

 de årlige ligningsvejledninger, senest 1993, bind S (Aktionærer og  

 Selskaber), afsnit S.C. 1.3.1.2 (Hensættelser til imødegåelse af tab på udlån  

 og garantier). I de tilfælde, hvor et pengeinstitut ud fra en  

 likvidationsbetragtning har foretaget ekstraordinært store hensættelser, kan  

 anvisningens udgangspunkt om ensartede regnskabs- og skattemæssige  

 hensættelser på udlån mv. fraviges.
Kursgevinstloven giver alene Ligningsrådet bemyndigelse til at tillade  

 andre opgørelsesmåder end realisationsprincippet anvendt, men giver ikke  

 bemyndigelse til at kræve andre opgørelsesmåder anvendt.
Anvisningen er  

 således kun begunstigende i forhold til lovens krav.
 Det er ikke muligt uden tilladelse at skifte fra et en gang tilladt  

 opgørelsesprincip til et andet.
Hensættelsessystemet indebærer, at der ved hvert indkomstårs afslutning  

 foretages en hensættelse til imødegåelse af tab på debitorer.
Er denne  

 hensættelse større end det foregående års hensættelse, kan forskellen  

 fradrages.
Er hensættelsen derimod mindre end det foregående års hensættelse,  

 skal forskellen indtægtsføres, hvorved de tilbageførte hensættelser  

 beskattes.
Princippet i hensættelsessystemet kan også beskrives på den måde,  

 at man for hvert indkomstår indtægtsfører det foregående års  

 ultimohensættelse og fradrager det pågældende års ultimohensættelse.
 Ud over de fradrag, som følger af udviklingen i udlånenes værdi som  

 afspejlet i hensættelserne, har pengeinstitutterne fradrag for de i årets løb  

 realiserede tab opgjort på grundlag af de værdier, hvortil udlånene senest er  

 nedskrevet.
 Ligningsrådets anvisning vedrører ligesom andre opgørelsesmåder for  

 gevinst og tab alene spørgsmålet om periodisering, eller med andre ord  

 hvornår en gevinst skal indtægtsføres, og hvornår et tab kan fradrages.
 Ved salg af aktiver og passiver fra et pengeinstitut til et andet skal de  

 skattemæssige overdragelsessummer for de enkelte aktiver og passiver  

 fastlægges som ved ethvert andet samlet salg af flere skatterelevante aktiver  

 og passiver.
 Disse overdragelsessummer er grundlaget for opgørelsen af, hvilke  

 fortjenester eller tab det sælgende selskab realiserer ved salget, og for den  

 senere opgørelse af fortjeneste og tab hos det købende selskab enten ultimo  

 købsåret (ved anvendelse af lagerprincip eller Ligningsrådets anvisning),  

 eller når de pågældende aktiver og passiver indfries eller afstås, jf.  

 kursgevinstloven § 8, stk. 2.
På købstidspunktet hverken kan eller skal ligningsmyndighederne tage  

 stilling til, hvor store skattemæssige fradrag, det overtagende selskab kan  

 få i det pågældende eller efterfølgende indkomstår.
Der foretages ikke  

 skattemæssige hensættelser pr. købstidspunktet, og der hverken kan eller skal  

 foretages en fordeling af hensættelser mellem det sælgende og det købende  

 pengeinstitut, ligesom der ikke kan foretages overførsel af fradrag eller  

 eventuelle underskud fra det sælgende til det købende pengeinstitut.
De skattemæssige anskaffelsessummer for de enkelte aktiver og passiver som  

 f.eks. udlån, goodwill, faste ejendomme og inventar er ikke nødvendigvis de  

 summer, som eventuelt er fastlagt i parternes overdragelsesaftale.
Parterne  

 har således typisk ikke konkret modstående interesser, hvad angår fordelingen  

 af det samlede vederlag mellem de forskellige aktivtyper.
Det gælder, hvad  

 enten der er tale om nødlidende eller sunde selskaber.
Det overtagende selskab kan have en interesse i at henføre en størst mulig  

 del af den samlede anskaffelsessum til aktivtyper, hvorpå afskrivnings- og  

 fradragsmuligheder samt beskatning af gevinst og tab, som sker på grundlag af  

 anskaffelsessummen, indtræder tidligst og med størst skattevirkning.
Dette  

 gælder, når der ses bort fra den situation, hvor det købende selskab har så  

 store skattemæssige underskud, at yderligere fradrag, afskrivninger mv. vil  

 gå tabt, fordi underskud kun kan fremføres til de 5 nærmest efterfølgende  

 indkomstår, jf. ligningslovens § 15, stk. 1.
Pengeinstitutter kan således have en interesse i at henføre den størst  

 mulige del af et samlet vederlag til udlånene og herved minimere den  

 beskatning, som på grund af hensættelsessystemet indtræder allerede ultimo  

 købsåret.
Et beløb, som henføres til udlånene som anskaffelsessum herfor,  

 påvirker fuldt ud den skattepligtige indkomst allerede i købsåret, idet  

 værdiansættelsen af udlånene ultimo købsåret er uafhængig af  

 anskaffelsessummen.
Pengeinstitutter kan i anden række have en interesse i at henføre  

 vederlaget til afskrivningsberettigede driftsmidler og inventar som  

 anskaffelsessum herfor.
Et beløb, som henføres hertil, påvirker via  

 afskrivningsmulighederne indkomsten i købsåret med op til 30 pct. af det  

 pågældende beløb, eller med 100 pct. for så vidt der er tale om småaktiver  

 eller edb-software.
Mindst interesse vil pengeinstitutter kunne have i at henføre  

 anskaffelsessummen til ikke-afskrivningsberettigede aktiver med den længste  

 forventede besiddelsestid.
På sådanne aktiver påvirker anskaffelsessummen  

 alene en skattepligtig gevinst eller et fradragsberettiget tab og får først  

 virkning på indkomstopgørelsen ved afståelsen af aktivet.
Det sælgende pengeinstitut vil derimod i det væsentlige være uden  

 interesse i det samlede vederlags fordeling mellem skatterelevante aktiver.  

 Vederlagets fordeling påvirker de enkelte afståelsessummer og dermed  

 fordelingen af gevinst og tab mellem de forskellige aktiver, men ikke  

 størrelsen af den samlede indkomst eller indkomstperiodiseringen.
Som en  

 undtagelse hertil kan nævnes, at på fast ejendom uden for næring kan nettotab  

 ikke fradrages, og gevinster beskattes ikke fuldt ud efter mere end 3 års  

 ejertid.
Som en anden undtagelse gælder, at fortjeneste og tab ved afståelse  

 af anlægsaktier efter mindst 3 års ejertid er skatteopgørelsen uvedkommende.  

 For goodwill gælder i 1995 som en overgangsregel, at kun 75 pct. af  

 fortjenesten er skattepligtig.
Fra 1996 vil hele fortjenesten være  

 skattepligtig.
 I tilfælde, hvor et sælgende pengeinstitut har udsigt til større  

 skattemæssige underskud, end det får mulighed for at udnytte, vil instituttet  

 være helt uden interesse i vederlagets fordeling.
I tilfælde, hvor overdragelsesaftalen lyder på, at køber overtager en  

 underbalance, dvs. overtager forpligtelser, der overstiger aktiverne, uden at  

 få betaling herfor, skal den tilsyneladende overpris skattemæssigt henføres  

 til aktiverne, da den ubestrideligt udgør en del af den faktiske samlede  

 anskaffelsessum.
Herunder tages stilling til, om underbalancen udgør betaling  

 for goodwill, eller hvilke aktivtyper den i øvrigt skal henføres til.
En eventuel stillet garanti fra anden side end Indskydergarantifonden for  

 overdragne udlån eller andre aktiver til hel eller delvis udligning af en  

 underbalance vil indebære, at den del af den tilsyneladende overpris, som  

 svarer til det garanterede beløb, skal henføres til de garanterede aktiver og  

 anses for anskaffelsessum herfor.
Til gengæld vil en senere garantiudbetaling  

 være skattepligtig, da tabene vil være fradragsberettigede.
 Det understreges, at en vurdering fra ligningsmyndighedernes side af  

 aktivernes værdier på overdragelsestidspunktet alene foretages med henblik på  

 at efterprøve fordelingen af det samlede faktiske overdragelsesvederlag, da  

 beskatningen i såvel det sælgende som det købende pengeinstitut sker på  

 grundlag af de faktiske købs-/salgssummer, jf. kursgevinstloven § 8, stk. 2.
 Den vurdering, som Finanstilsynet eventuelt foretager af aktivernes værdi  

 på overdragelsestidspunktet med henblik på fastlæggelse af regnskabsmæssige  

 hensættelseskrav, kan være vejledende ved efterprøvelsen af fordelingen af  

 det samlede faktiske overdragelsesvederlag, men angiver ikke i sig selv  

 overdragelsessummerne for de enkelte aktiver, da købsprisen for aktiverne kan  

 ligge både over og under de værdier, hvortil Finanstilsynet har vurderet  

 aktiverne.
 For så vidt parterne kan nå at afvente en bindende forhåndsbesked fra  

 Ligningsrådet, står denne mulighed åben, så man allerede i købssituationen  

 kan opnå et for myndighederne bindende tilsagn om fordelingen af en samlet  

 overdragelsessum mellem de enkelte aktiver og passiver.
Opnås der ikke bindende forhåndsbesked, henhører skattemyndighedernes  

 stillingtagen til overdragelsen under den almindelige ligning hos de  

 kommunale ligningsmyndigheder.
Dette skyldes, at der ikke er tale om kontrol  

 med hensættelser, som i Ligningsrådets anvisning er henlagt til Told- og  

 Skattestyrelsen eller told- og skatteregionerne.
2.2. Beskatningen hos det sælgende pengeinstitut efter  

 salget Hos det sælgende pengeinstitut opgøres gevinst og tab i princippet separat  

 for hvert enkelt udlån.
Forskellen mellem salgssummen og anskaffelsessummen  

 reguleret for tidligere foretagne hensættelser udtrykker gevinst og tab for  

 hvert enkelt udlån.
Det understreges, at der for det sælgende pengeinstitut i  

 salgsåret ikke kan foretages skattemæssige hensættelser.
Det sælgende pengeinstitut beskattes således af de realiserede gevinster  

 eller tab på de overdragne udlån efter de almindelige regler for salg af  

 skatterelevante formuegoder.
Det samme er tilfældet for goodwill, ejendomme,  

 driftsmidler, mv.
 Overdragelsen af aktiver og passiver anses skattemæssigt for at være sket  

 på det tidspunkt, hvor der er indgået bindende aftale herom.
Dette gælder også ved skattepligtig fusion.
Der er således ikke mulighed  

 for skattepligtig overdragelse med tilbagevirkende kraft, og aktiver og  

 passiver kan ikke anses for overdraget for deres værdi ved f.eks. seneste  

 regnskabsafslutning.
2.3. Beskatningen hos det købende pengeinstitut efter  

 købet Udlån, som ikke er foretaget eller købt i indkomståret, indgår i  

 opgørelsen af årets skattemæssige resultat efter hensættelsessystemet, hvor  

 også de urealiserede gevinster eller tab medgår i opgørelsen.
Grundlaget for  

 beskatningen er forskellen mellem på den ene side værdien ultimo efter  

 hensættelser og på den anden side værdien primo efter hensættelser på dette  

 tidspunkt.
Den faktiske købesum for hvert enkelt udlån, som er købt i indkomståret,  

 udgør udgangspunktet for den senere opgørelse af gevinst eller tab.
Den  

 faktiske købesum for de købte udlån udgør ligeledes overgrænsen for de  

 hensættelser, som det købende pengeinstitut kan fradrage ultimo købsåret  

 vedrørende de købte udlån.
 Hvis et pengeinstitut har købt et udlån på nominelt 100.000 kr. for 70.000  

 kr., og der ultimo købsåret efter Finanstilsynets regnskabskrav skal  

 hensættes 90.000 kr. herpå, svarende til at udlånet nu kun er 10.000 kr.  

 værd, kan alene 60.000 kr. fradrages.
 Som en praktisk fremgangsmåde til at de hensættelsesbeløb, som følger af  

 Finanstilsynets regnskabskrav, umiddelbart kan anvendes som fradragsbeløb  

 også for købte udlån, kan pengeinstituttet i købsåret dels indtægtsføre  

 differencen mellem udlånets nominelle værdi og købesummen, dels fradrage det  

 hensættelsesbeløb, som ultimo følger af Finanstilsynets regnskabskrav.
 Der indtægtsføres således 30.000 kr. (100.000 - 70.000) og fradrages  

 90.000 kr. svarende til et nettofradrag på 60.000 kr.
Det mulige fradragsberettigede hensættelsesbeløb eller fradragsbeløbet for  

 realiserede tab ultimo købsåret vedrørende de købte udlån er alene begrænset  

 af bruttokøbesummen for udlånene.
Tænker man sig, at samtlige overtagne udlån  

 ved udgangen af købsåret skønnes at være værdiløse, vil bruttokøbesummen  

 således kunne udgøre hensættelsesbeløbet.
En eventuel difference  

 (underbalance) mellem overtagne aktiver og passiver udgør derimod ingen  

 overgrænse for det fradragsberettigede hensættelsesbeløb eller  

 fradragsbeløbet for realiserede tab og er uden betydning herfor.
Der skal ikke på købstidspunktet tages stilling til skattemæssige  

 hensættelser.
Der er således hverken tale om at foretage en fordeling af et  

 hensættelsesbeløb mellem sælger og køber, eller om at overføre hensættelser  

 fra et sælgende pengeinstitut til et købende pengeinstitut.
 Reglerne for den skattemæssige behandling af overdragne udlån svarer for  

 så vidt til reglerne for overdragelse af afskrivningsberettigede aktiver.
Ved køb af afskrivningsberettigede aktiver udgør det faktisk betalte  

 vederlag (kontantomregnet) for hvert enkelt aktiv købers afskrivningsgrundlag  

 og købers udgangspunkt for beskatning af gevinst eller tab.
Køber er på ingen  

 måde bundet af, hvilke afskrivninger sælger har foretaget, og hvilken værdi  

 aktiverne måtte have før eller efter sælgers foretagne afskrivninger.
Der er  

 ikke tale om at overføre afskrivninger fra sælger til køber, at fordele et  

 afskrivningsbeløb mellem sælger og køber eller på overdragelsestidspunktet at  

 tage stilling til hvor store fradrag, køber kan få i overdragelsesåret eller  

 senere indkomstår.
 En køber af aktiver og passiver - herunder også pengeinstitutter som  

 købere af udlån - beskattes således efter de almindelige regler i  

 skattelovgivningen med udgangspunkt i den faktiske købesum for hvert enkelt  

 aktiv og passiv.
3. Skattefri fusion 3.1. Betingelser for anvendelse af reglerne om skattefri  

 fusion Overdragelse af pengeinstitutaktiviteter kan behandles efter  

 fusionsskattelovens bestemmelser om skattefri fusion, når et selskab  

 overdrager sin formue som helhed til et andet selskab eller sammensmeltes med  

 dette, jf. fusionsskattelovens § 1, stk. 3. Det er således en betingelse, at  

 samtlige aktiver og passiver i det indskydende selskab overdrages til det  

 modtagende selskab.
 Det er endvidere en betingelse, at selskabsdeltagerne i det ophørende  

 selskab vederlægges med aktier eller anparter i det fortsættende selskab, jf.  

 fusionsskattelovens § 2, stk. 1, og eventuelt en kontant udligningssum på  

 højst 10 pct. af disse værdipapirers pålydende værdi eller, når der ikke  

 eksisterer en pålydende værdi, deres bogførte værdi.
Det er ligeledes en betingelse, at fusionen har virkning fra begyndelsen  

 af det modtagende selskabs regnskabsår.
Efter fusionsskattelovens § 5 skal  

 datoen for den åbningsstatus, som skal udarbejdes, være den første dag i det  

 modtagende selskabs regnskabsår.
Regnskabsåret for pengeinstitutter skal  

 følge kalenderåret, jf. § 30 i lov om banker og sparekasser mv., hvorfor den  

 første dag i det modtagende selskabs regnskabsår er 1. januar eller  

 stiftelsesdagen, for så vidt der fusioneres med et nystiftet selskab.
 Overdragelse ved skattefri fusion kan ske med tilbagevirkende kraft.  

 Perioden omfattet af den tilbagevirkende kraft er perioden fra fusionens  

 vedtagelse og tilbage til første dag i det modtagende selskabs regnskabsår,  

 som samtidig er lig med fusionsdatoen.
 Selskabsretligt kan den tilbagevirkende kraft højst udstrækkes til 6  

 måneder forud for fusionsplanens underskrivelse, jf. aktieselskabslovens §  

 134 b, stk. 2. Bank- og Sparekasseloven undtager ikke pengeinstitutter fra  

 denne bestemmelse, og der er ingen dispensationsmulighed.
 Anvendelse af fusionsskattelovens bestemmelser om skattefri fusion  

 indebærer, at samtlige retsvirkninger heraf må accepteres - herunder også  

 lovens § 8, stk. 6, der afskærer retten efter ligningslovens § 15, stk. 1,  

 til at fremføre eventuelle skattemæssige underskud fra før fusionsdatoen til  

 det modtagende selskabs indkomstopgørelse.
3.2. Beskatningen af det indskydende pengeinstitut For perioden fra sidste ordinære skatteansættelse og indtil fusionsdatoen  

 foretages en almindelig indkomstansættelse - herunder ansættelse af gevinst  

 og tab på aktiver og passiver - uden hensyntagen til, at pengeinstituttet  

 opløses i forbindelse med fusionen.
Der sker således ingen ophørsbeskatning  

 af det indskydende selskab som f.eks. ved likvidation.
 Hæftelsen for eventuelle skattekrav mv., som ville kunne pålægges det  

 ophørende pengeinstitut, påhviler efter fusionen det modtagende  

 pengeinstitut.
Ved skattefri fusion vil et underskud eller overskud i det indskydende  

 pengeinstituts aktuelle (løbende) indkomstår vedrørende perioden fra første  

 dag i det modtagende selskabs aktuelle indkomstår til tidspunktet for  

 fusionsbeslutningen på grund af den tilbagevirkende kraft overgå til det  

 modtagende selskab.
Underskud og overskud for tidligere perioder forbliver i  

 det indskydende selskab, hvorfor uudnyttede underskud bortfalder, da  

 selskabet opløses ved fusionen.
3.3. Beskatningen af det modtagende pengeinstitut Fusionsskattelovens § 8, stk. 1, bestemmer, at ved opgørelsen af det  

 modtagende selskabs skattepligtige indkomst behandles aktiver og passiver,  

 som det indskydende selskab ved fusionen er i besiddelse af, som om,  

 aktiverne og passiverne var anskaffet af det modtagende selskab på det  

 tidspunkt, hvor det indskydende selskab har erhvervet dem og for den  

 anskaffelsessum, hvortil det indskydende selskab har erhvervet dem.
 Afskrivninger, nedskrivninger og hensættelser, som det indskydende selskab  

 har foretaget, anses for foretaget af det modtagende selskab, jf.  

 fusionsskattelovens § 8, stk.1.
Modtageren af de overtagne aktiver og passiver indtræder (succederer)  

 således i overdragerens skattemæssige stilling herunder i overdragerens  

 anskaffelsessummer mv.
Dette indebærer, at aktivernes og passivernes værdi i  

 handel og vandel på overtagelsestidspunktet er uden betydning for opgørelse  

 af det modtagende pengeinstituts gevinst og tab.
 Eventuelle skattemæssige underskud hos det modtagende pengeinstitut  

 vedrørende indkomstår forud for overdragelsesåret vil ikke kunne fremføres  

 til overdragelsesåret og senere indkomstår, medmindre der er tale om fusion  

 mellem et moder- og datterselskab, som har været sambeskattede indtil  

 fusionsdatoen og i de seneste 5 indkomstår forud herfor, jf.  

 fusionsskattelovens § 8, stk. 6.
Det er i praksis regnskabsmæssigt accepteret, at det modtagende  

 pengeinstitut foretager op- eller nedskrivning af aktiver i åbningsbalancen,  

 ligesom der er mulighed for optagelse af en særlig fusions-goodwill i den  

 regnskabsmæssige åbningsbalance.
Op- og nedskrivning af aktiver kan ses som  

 et led i tilpasningen af værdiansættelsen af aktiverne i det indskydende  

 pengeinstitut til principperne i det modtagende pengeinstitut.
Skatteretligt gælder derimod, at værdiansættelsen af aktiver og passiver i  

 det modtagende selskab i åbningsbalancen skal svare til det indskydende  

 selskabs ultimo værdiansættelse.
Ved at fastslå, hvad hensættelsesbeløbene  

 skal være i det indskydende pengeinstituts sidste ultimoopgørelse, er  

 udgangspunktet for en fremtidig opgørelse af gevinst og tab for det  

 modtagende pengeinstitut fastlagt.
Således er der sikret en kontinuitet fra  

 det indskydende pengeinstituts skatteregnskab til det modtagende  

 pengeinstituts skatteregnskab.
Det er udelukket, at der for det modtagende  

 pengeinstitut allerede på fusionstidspunktet kan fastlægges et  

 hensættelsesbeløb.
Et sådant hensættelsesbeløb vil først kunne bestemmes ved  

 udgangen af året.
Ligeledes vil der ikke kunne fastlægges noget fradrag, idet  

 gevinst og tab først vil kunne opgøres ved fusionsårets udløb.
Hvis det indskydende pengeinstitut har skattemæssigt underskud eller en  

 skattepligtig indkomst af begrænset størrelse, kan parterne have en fælles  

 interesse i at minimere hensættelsesbeløbene i det indskydende pengeinstituts  

 sidste ultimoopgørelse.
Derved begrænses det underskud i det indskydende  

 pengeinstitut, som går tabt ved fusionen, mens det beløb vedrørende udlånene,  

 som det modtagende pengeinstitut succederer i, forhøjes, således at den  

 fremtidige beskatning begrænses.
Mens ligningsmyndighederne for igangværende pengeinstitutter påser, at  

 hensættelserne ikke er for store, er det ved skattefri fusion afgørende, at  

 det indskydende pengeinstitut ikke foretager for små hensættelser på de  

 udlån, som overdrages.
Herved sikres, at det tab, der vedrører det  

 indskydende pengeinstitut, også skattemæssigt henføres til det indskydende  

 pengeinstitut, og at det modtagende pengeinstituts primo-balance er  

 retvisende.
Det modtagende pengeinstitut har ikke adgang til at modregne et  

 eventuelt skattemæssigt underskud fra det indskydende pengeinstitut i sin  

 skattepligtige indkomst, idet underskuddet fortabes ved det indskydende  

 pengeinstituts opløsning.
Ligningsmyndighederne har i fusionstilfælde hjemmel til at kræve, at  

 hidtil anvendte hensættelsesprincipper fastholdes i det indskydende  

 pengeinstituts sidste ultimoopgørelse også på trods af, hvad den  

 skattepligtige kunne ønske.
Dette følger af, at den skattepligtige ikke uden  

 godkendelse kan ændre princip for opgørelse af gevinst og tab på fordringer,  

 jf. kursgevinstlovens § 8, stk. 1.
Såfremt der ved fusionen overføres udlån, som reelt må anses for at være  

 værdiløse på fusionsdatoen, anses sådanne udlån for realiserede med tab inden  

 fusionen.
Realiserede tab kan ikke indgå i en efterfølgende tabsopgørelse hos  

 det modtagende pengeinstitut.
Successionsprincippet vil således ikke finde  

 anvendelse i sådanne tilfælde, hvor der ikke forefindes aktiver at succedere  

 i.
3.4. Beskatningen af selskabsdeltagerne i det indskydende  

 pengeinstitut For selskabsdeltagerne i det indskydende selskab træder de aktier i det  

 modtagende selskab, som de pågældende modtager som vederlag for aktier i det  

 indskydende selskab, skattemæssigt i stedet for aktierne i det indskydende  

 selskab.
De nye aktier anses således bl.a. for anskaffet på samme tidspunkt  

 og for samme anskaffelsessum som de ombyttede aktier.
4. Tilførsel af aktiver 4.1. Betingelser for anvendelse af reglerne for tilførsel af  

 aktiver Ved tilførsel af aktiver forstås, jf. fusionsskattelovens § 15 c, stk. 2,  

 den transaktion hvorved et selskab uden at være opløst tilfører den samlede  

 eller en eller flere grene af sin virksomhed til et andet selskab mod at få  

 tildelt aktier eller anparter i det modtagende selskabs kapital.
Ved en gren  

 af selskabets virksomhed forstås alle aktiver og passiver i en afdeling af  

 selskabet, som ud fra et organisationsmæssigt synspunkt udgør en selvstændig  

 bedrift, dvs. en samlet enhed, der kan fungere ved hjælp af egne midler.  

 Bestemmelsen kan således f.eks. ikke anvendes, hvis særligt risikobehæftede  

 udlån, som udgør en del af den overdragne virksomheds eller virksomhedsgrens  

 aktiver, lades tilbage i det indskydende selskab, mens øvrige aktiver og  

 passiver overdrages til et andet selskab.
 Overdragelse af pengeinstitutaktiviteter kan kun behandles efter  

 fusionsskattelovens bestemmelser om tilførsel af aktiver, hvis såvel det  

 indskydende som det modtagende selskab er omfattet af begrebet selskab i en  

 medlemsstat i artikel 3 i direktiv 90/434/EØF (Fusionsdirektivet), jf.  

 fusionsskattelovens § 15 c, stk. 1, hvilket for danske pengeinstitutters  

 vedkommende vil sige aktieselskaber.
 Samtidig er det en betingelse, at det indskydende pengeinstitut  

 vederlægges med aktier i det modtagende pengeinstitut, jf.  

 fusionsskattelovens § 15 c, stk. 2.
 Efter samme bestemmelse er det en betingelse, at tilførslen har virkning  

 fra begyndelsen af det modtagende pengeinstituts regnskabsår  

 (tilførselsdatoen).
 Endelig kræver en skattemæssig behandling efter reglerne om tilførsel af  

 aktiver, at Ligningsrådets tilladelse er opnået, jf. fusionsskattelovens § 15  

 c, stk. 1.
 Tilførsel af aktiver kan efter fusionsskattelovens § 15 d, stk. 2, jf. §  

 6, stk. 4, ske med op til 6 måneders tilbagevirkende kraft, men Ligningsrådet  

 kan i henhold til fusionsskattelovens § 6, stk. 6, ved dispensation se bort  

 fra fristen.
 Anvendelse af fusionsskattelovens bestemmelser om tilførsel af aktiver  

 indebærer, at samtlige retsvirkninger heraf må accepteres - herunder også  

 lovens § 8, stk. 6, der afskærer retten efter ligningslovens § 15, stk. 1,  

 til at fremføre eventuelle skattemæssige underskud fra før tilførselsdatoen i  

 det modtagende selskabs indkomstopgørelse efter tilførselsdatoen.
4.2. Beskatningen af det indskydende pengeinstitut Fortjeneste eller tab ved afståelse af aktiver og passiver i form af  

 tilførsel af aktiver indgår ikke i det indskydende selskabs  

 indkomstopgørelse, jf. fusionsskattelovens § 15 d, stk. 1. For udlån, som  

 behandles efter hensættelsessystemet, og aktiver, som behandles efter  

 lagerprincippet, opgør det indskydende pengeinstitut på sædvanlig måde  

 fortjeneste eller tab frem til tilførselsdatoen.
Retten til at udnytte og fremføre eventuelle skattemæssige underskud  

 fortabes ikke hos det indskydende pengeinstitut.
Ved tilførsel af aktiver  

 bevarer det indskydende pengeinstitut således eventuelle skattemæssige  

 underskud, der indgår ved opgørelsen af den skattepligtige indkomst.
 De aktier i det modtagende pengeinstitut, som det indskydende  

 pengeinstitut modtager som vederlag for de overdragne aktiver og passiver,  

 anses skattemæssigt for erhvervet for et beløb, der svarer til den  

 skattemæssige værdi af de tilførte aktiver og passiver på tilførselsdatoen,  

 jf. fusionsskattelovens § 15 d, stk. 4. Den skattemæssige værdi opgøres efter  

 reglerne i virksomhedsomdannelseslovens § 4, stk. 3 og 5, hvilket indebærer,  

 at aktierne anses for erhvervet til det kontante beløb, som ville være opnået  

 ved sædvanligt salg af aktiverne og passiverne (handelsværdien) med fradrag  

 af skattepligtig fortjeneste, der ville være konstateret ved et sådant salg.
 Såfremt den skattemæssige anskaffelsessum for aktierne udgør et negativt  

 beløb, medregnes det negative beløb ved opgørelsen af den skattepligtige  

 fortjeneste eller tab ved senere afståelse af aktierne.
 Denne opgørelse af den skattemæssige anskaffelsessum for de modtagne  

 aktier er udtryk for et successionsprincip, idet en latent skat på de aktiver  

 og passiver, som omfattes af tilførslen af aktiver, vil blive overført til de  

 modtagne aktier.
4.3. Beskatningen af det modtagende pengeinstitut De aktiver og passiver, som det indskydende pengeinstitut har tilført det  

 modtagende pengeinstitut, behandles ved opgørelsen af det modtagende  

 pengeinstituts skattepligtige indkomst, som om aktiverne og passiverne var  

 anskaffet på det tidspunkt og for de anskaffelsessummer, som det indskydende  

 pengeinstitut har erhvervet dem på/for, jf. fusionsskattelovens § 15 d, stk.  

 2.
 Det modtagende pengeinstitut overtager den og kun den del af de  

 skattemæssige afskrivninger og nedskrivninger samt hensættelser, som vedrører  

 den/de af det indskydende pengeinstituts tilførte virksomhedsgren(e), jf.  

 fusionsskattelovens § 15 d, stk. 2.
Tilførslen af aktiver indebærer således, at det modtagende pengeinstitut  

 indtræder i det indskydende pengeinstituts anskaffelsestidspunkt for de  

 tilførte aktiver samt anskaffelsespris og afskrivninger mv.
Ved opgørelsen af  

 gevinst og tab på udlån vil det således være det indskydende selskabs  

 oprindelige anskaffelsessum for udlånene (købesum eller udlånsbeløb)  

 reguleret for senere hensættelser, og ikke udlånenes værdi i handel og vandel  

 på tilførselstidspunktet eller et overdragelsesvederlag, der lægges til  

 grund.
 Hos et modtagende pengeinstitut vil de tilførte udlån indgå i  

 åbningsbalancen den 1. januar eller på stiftelsestidspunktet med det  

 indskydende pengeinstituts oprindelige anskaffelsessum (købesum eller  

 udlånsbeløb) reguleret for det indskydende pengeinstituts hensættelser.  

 Hensættelserne, som er fradraget af det indskydende pengeinstitut, indgår på  

 denne måde i det modtagende pengeinstituts åbningsbalance, men kan ikke  

 fradrages hos modtageren.
 Eventuelle skattemæssige underskud i det indskydende pengeinstitut eller i  

 det modtagende pengeinstitut før tilførselsåret kan ikke fremføres til  

 fradrag i det modtagende pengeinstituts skattepligtige indkomst, jf.  

 fusionsskattelovens § 15 d, stk. 2.
Ved tilførsel af aktiver har parterne ikke i samme grad som ved skattefri  

 fusion en fælles interesse i at minimere hensættelses- og afskrivningsbeløb i  

 det indskydende pengeinstitut med henblik på at forhøje det modtagende  

 pengeinstituts anskaffelsessummer.
Det skyldes, at et eventuelt underskud i  

 det indskydende pengeinstitut ikke som ved fusion går tabt.
I tilfælde, hvor de konkrete omstændigheder er sådan, at det indskydende  

 pengeinstitut har større underskud, end det vil kunne udnytte, vil en sådan  

 fælles interesse imidlertid være til stede.
Det er da afgørende for en  

 korrekt skatteopgørelse, at der hos det indskydende pengeinstitut foretages  

 tilstrækkelige hensættelser på de udlån, som overdrages.
Det må i denne  

 forbindelse specielt vurderes, om de udlån, som overdrages, er værdiløse ved  

 overdragelsen.
Er udlånene værdiløse på tidspunktet for tilførsel af aktiver,  

 betragtes udlånene som realiserede med tab hos det indskydende pengeinstitut,  

 hvorfor successionsprincippet ikke kan finde anvendelse.
