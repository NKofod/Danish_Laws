Betænkning afgivet af Boligudvalget den  

 25. april 2000 Betænkning over Forslag til lov om bonus ved integration af  

 flygtninge og indvandrere i privat udlejningsbyggeri m.v.
[af Flemming Kofod-Svendsen (KRF) m.fl.] Udvalget har behandlet lovforslaget i nogle  

 møder.
 Herefter indstiller et  

flertal (udvalget med undtagelse af Kristeligt Folkepartis medlem)  

 lovforslaget til forkastelse ved 3. behandling.
Et mindretal inden for flertallet (Venstres medlemmer af  

 udvalget) har principielle betænkeligheder ved en bonusordning til  

 udlejere for at udleje til særlige grupper i det danske samfund.
Det er  

 ikke samfundets opgave at belønne private udlejere for at udleje til  

 bestemte samfundsgrupper.
Venstre ønsker at forbedre integrationen af  

 udlændinge og modvirke koncentration af mange udlændinge i  

 bestemte boligområder, men finder ikke, at lovforslaget er det rette  

 instrument til at forbedre integrationen af udlændinge.
Venstre  

 ønsker endvidere at pege på, at der allerede bor mange  

 udlændinge i den privatudlejede boligmasse.
Venstre frygter, at en gennemførelse af  

 lovforslaget vil medføre, at der for fremtiden ikke vil blive udlejet  

 en eneste privat lejelejlighed til en udlænding, uden at udlejer  

 afkræver staten en bonus.
En sådan udvikling er ikke  

 ønskelig og er ikke fremmende for integrationen, tværtimod.  

 Befolkningen vil nemlig blive opdelt i dem, der udløser bonus, og dem,  

 der ikke gør.
Der er andre befolkningsgrupper, der har vanskeligt ved  

 at finde en passende bolig, og som med rette kunne argumentere for, at de  

 burde være lige så berettiget til en bonusudløsning.
 En sådan udvikling ønsker Venstre ikke at  

 indlede.
Venstre vender sig imod en ordning, der i sidste ende vil  

 betyde et kapløb om at opnå bonusydelsen, der indebærer en  

 øget belastning af de offentlige budgetter til betaling for personers  

 adgang til en bolig.
Området har hidtil kunnet klares på det  

 private marked uden offentlige tilskud, og sådan bør det fortsat  

 være.
Et andet mindretal inden for flertallet (Dansk Folkepartis  

 medlem af udvalget) konstaterer, at lovforslaget alene tager sigte på  

 udlejning til udlændinge.
Havde lovforslaget derimod omfattet  

 særligt udsatte svage grupper blandt danskere, f.eks. den enlige mor,  

 den handicappede, de ældre, de kronisk syge, de hjemløse, de  

 studerende osv., ville Dansk Folkeparti have haft stor sympati for forslaget.  

 Dansk Folkeparti kan derfor ikke støtte lovforslaget.
Et tredje mindretal inden for flertallet (Frihed 2000 s  

 medlem af udvalget) er imod, at offentlige midler anvendes til en lovlig  

 boligdusør.
Frihed 2000 har den opfattelse, at private grundejere  

 overhovedet ikke vil lade udlejning af tomme lejligheder påvirke af et  

 eventuelt bonusbeløb.
Det har tidligere ordninger klart bevist.  

 Private grundejere har efterhånden meget få rettigheder over egne  

 ejendomme, og retten til selv at bestemme, hvilke lejere man ønsker at  

 udleje til, skal styrkes og ikke svækkes.
 Et mindretal (Kristeligt Folkepartis medlem af  

 udvalget) indstiller lovforslaget til vedtagelse uændret.
 Lissa Mathiasen (S) nfmd.  

  Niels Bloch Jespersen (S)  

  René Skau Björnsson (S)  

  Lars Kramer Mikkelsen (S)  Sandy Brinck (S)  

 Knud Erik Hansen (SF)  Annie Lunde Hansen (CD)  

  Dorit Myltoft (RV)  Keld Albrechtsen (EL)  

  Gyda Kongsted (V)  Rikke Hvilshøj (V)  

  Karsten Nonbo (V) Kirsten Jacobsen (FRI)  

  Pernille Sams (KF)  Jens Heimburger (KF)  

  Egil Møller (DF)  

  Flemming Kofod-Svendsen (KRF) fmd.
