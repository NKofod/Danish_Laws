Bekendtgørelse om tilskud til investeringer i akvakultur1 I medfør af § 2, stk. 1-3, § 4, stk. 2, § 6, stk. 1 og 2, og § 9, stk. 4, i lov om Hav- og Fiskerifonden, jf. lovbekendtgørelse nr. 19 af 4. januar 2017, fastsættes efter bemyndigelse i henhold til § 5, stk. 1, nr. 2, i bekendtgørelse nr. 602 af 10. maj 2020 om Fiskeristyrelsens opgaver og beføjelser:
Kapitel 1 Anvendelsesområde § 1. Fiskeristyrelsen kan med henblik på at styrke akvakultursektorens konkurrenceevne og omstilling mod en mere miljøvenlig produktion i overensstemmelse med Akvakulturstrategien give tilsagn om tilskud til projekter vedrørende:
 1) Produktive investeringer i akvakultur.
 2) Diversificering af akvakulturproduktion og opdrættede arter.
 3) Investeringer, der reducerer de negative konsekvenser eller styrker de positive virkninger for miljøet og forøgelse af ressourceeffektiviteten.
 4) Investeringer, der medfører en betydelig reduktion af akvakulturvirksomheders indvirkning på vandforbruget og -kvaliteten, navnlig ved at reducere den benyttede mængde vand eller kemikalier, antibiotika og andre lægemidler, eller ved at forbedre kvaliteten af produktionsvandet.
 Stk. 2. Der kan ikke opnås tilskud til opdræt af genetisk modificerede organismer, jf. artikel 46, stk. 4, i forordning nr. 2014/508/EU.
§ 2. Tilsagn om tilskud kan gives til virksomheder, der gennem fysiske investeringer på deres eksisterende salt- og ferskvandsdambrug eller FREA-anlæg øger produktionen og reducerer udledningen i kg. pr. tons produceret fisk.
Tilsagn om tilskud kan også gives til virksomheder, der gennem fysiske investeringer på deres eksisterende salt- og ferskvandsdambrug eller FREA-anlæg øger produktionen og dermed styrker sektorens konkurrenceevne.
Kapitel 2 Definitioner § 3. I denne bekendtgørelse forstås ved:
1) Administrative, finansielle og operationelle kapacitet: En samlet vurdering af ansøgers kapacitet på ansøgningstidspunktet.
Med administrativ og operationel kapacitet menes, at ansøger på ansøgningstidspunktet råder over de nødvendige medarbejdere, faglige kompetencer og kvalifikationer samt den administrative formåen til at kunne realisere det foreslåede projekt.
Med finansiel kapacitet forstås, at ansøgeren på ansøgningstidspunktet har de nødvendige finansieringskilder til at kunne realisere det foreslåede projekt.
 2) Akvakulturstrategien: Miljøministeriets og Ministeriet for Fødevarer, Landbrug og Fiskeris strategi for bæredygtig udvikling af akvakultursektoren i Danmark 2014-2020.
 3) Akvakulturvirksomhed: En virksomhed, der ejer eller forpagter et saltvandsdambrug, ferskvandsdambrug eller FREA-anlæg.
 4) Bruttosubventionsækvivalent: Den økonomiske værdi af støtten på ansøgningstidspunktet, før der er betalt skat, såfremt støtten gives i form af andet end direkte støtte.
5) Direkte sammenlignelige tilbud: Tilbud som er udspecificerede og omfatter den samme vare eller tjenesteydelse.
Hvis et tilbud indeholder poster eller elementer, som det andet tilbud ikke gør, er det muligt at trække udgiften for disse poster fra, så priserne kan sammenlignes.
 6) EFF: Den Europæiske Fiskerifond (2007-2013).
 7) EHFF: Den Europæiske Hav- og Fiskerifond (2014-2020).
 8) Eksisterende salt- og ferskvandsdambrug eller FREA-anlæg: Salt- og ferskvandsdambrug eller FREA-anlæg, som har produceret fisk i løbet af 2019.
 9) Emissionsbaseret miljøgodkendelse: Miljøgodkendelse af saltvandsdambrug, ferskvandsdambrug eller FREA-anlæg, jf. listepunkt I 201, I 202 eller I 204 i bekendtgørelse nr. 1534 af 9. december 2019 om godkendelse af listevirksomhed, hvor der fastsættes tilsvarende vilkår om emissionsbaseret regulering, som fremgår af kapitel 3 i bekendtgørelse nr. 1567 af 7. december 2016 om miljøgodkendelse og samtidig sagsbehandling af ferskvandsdambrug.
 10) FREA-anlæg: Fiskeproduktionsanlæg med fuld recirkulation af procesvand og uden direkte udledning til vandløb, søer eller havet, dog undtaget anlæg til åleopdræt, som er omfattet af bilag 2, listepunkt I 204 i bekendtgørelse nr. 1534 af 9. december 2019 om godkendelse af listevirksomhed.
11) Omkostningsarter: Poster på tilsagnsbudgettet.
Anlægsudgifter, Investeringsudgifter, herunder udgifter til materialer og udstyr, og Udgifter til konsulentbistand udgør hver sin omkostningsart.
Eventuelle poster, der indeholder andre udgifter, udgør hver sin omkostningsart, kaldet Andet 1, Andet 2, og så videre.
 12) Organisk materiale: Organisk stof målt som modificeret BI5, som omhandlet i bilag 2 til bekendtgørelse nr. 1567 af 7. december 2016 om miljøgodkendelse og samtidig sagsbehandling af ferskvandsdambrug.
 13) Recirkuleringsgrad: Recirkuleringsgraden af vand i anlæg, som den beregnes i bilag 1 til bekendtgørelse nr. 1567 af 7. december 2016 om miljøgodkendelse og samtidig sagsbehandling af ferskvandsdambrug.
 14) Rimelige priser: Det, der svarer til markedspris for den pågældende vare eller tjenesteydelse sammenholdt med projektbeskrivelsen, omfanget og arten af varen eller tjenesteydelsen.
 15) Salt- eller ferskvandsdambrug: Dambrug, som er omfattet af bilag 2, listepunkt I 201 eller 202 i bekendtgørelse nr. 1534 af 9. december 2019 om godkendelse af listevirksomhed.
 16) Sikker Digital Post: Ved sikker Digital Post forstås sikker digital kommunikation til og fra Fiskeristyrelsen via f.eks. e-Boks, borger.dk, virk.dk, tunnelløsning eller sikker mail.
17) Små og mellemstore virksomheder (SMV): Mikrovirksomheder, små og mellemstore virksomheder som defineret i Kommissionens henstilling nr. 361/2003/EF af 6. maj 2003, EU-Tidende 2003, nr.
L 124, af 20. maj 2003, side 36 ff.
 18) Store virksomheder: Virksomheder, som ikke er omfattet af definitionen i pkt. 17.
 19) Uafhængig markedsberetning: Vurdering af markedsudsigter for arter opdrættet i dansk akvakultur 2020 udarbejdet af Institut for Fødevare- og Ressourceøkonomi på Københavns Universitet.
20) Udbudsloven og tilbudsloven: De på ansøgningstidspunktet gældende udbudsregler.
Ved udbudsloven forstås udbudsloven.
Ved tilbudsloven forstås lov om indhentning af tilbud i bygge- og anlægssektoren.
 21) Økologiske dambrug: Salt- eller ferskvandsdambrug, som står opført som økologer i Fødevarestyrelsens Centrale Husdyrregister.
Kapitel 3 Administration Obligatorisk digital kommunikation § 4. Al skriftlig kommunikation med Fiskeristyrelsen i forbindelse med tilskud efter denne bekendtgørelse skal ske med sikker Digital Post.
Ansøgning om tilsagn om tilskud § 5. Ansøgning om tilsagn om tilskud efter denne bekendtgørelse indgives til Fiskeristyrelsen på det ansøgningsskema, der er tilgængeligt for ordningen på Fiskeristyrelsens hjemmeside.
 Stk. 2. Fiskeristyrelsen kvitterer for, at ansøgningen er modtaget og kan i forbindelse hermed give tilladelse til, at projektet sættes i gang for egen regning og risiko.
 Stk. 3. Ansøgning kan indsendes fra den 16. oktober 2020, og skal være modtaget i Fiskeristyrelsen senest den 7. januar 2021.
 Stk. 4. Ansøgningen om tilsagn skal indeholde:
 1) Et ansøgningsskema, hvor de påkrævede oplysninger er afgivet.
 2) En underskrevet bekræftelse på, at ansøger og alle ansøgers akvakulturanlæg er antagelige i medfør af artikel 10, stk. 1, i forordning nr. 2014/508/EU.
 3) En underskrevet tro- og love erklæring om, at hverken ansøger eller nogen af ansøgers akvakulturanlæg har begået svig i forbindelse med EFF eller EHFF, som omhandlet i artikel 10, stk. 3, i forordning nr. 2014/508/EU.
 4) Aktivitetsbeskrivelse for konsulenter, hvis der søges om tilskud hertil.
 5) Fuldmagt, hvis en anden end ansøger selv sender ansøgningen.
 6) To direkte sammenlignelige tilbud for udgifter over 50.000 kr. til dokumentation for rimelige priser, jf. dog stk. 6. De to tilbud skal være afgivet af leverandører med forskellige CVR numre, og leverandørerne skal være uafhængige af hinanden og af ansøger.
 7) Skema til oversigt over tilbud.
Stk. 5. Fiskeristyrelsen kan dispensere fra stk. 4, nr. 6, hvis ansøger dokumenterer, at der kun er en leverandør på markedet.
Ansøger skal have gennemført en markedsundersøgelse og sammen med ansøgningen indsende en underskrevet erklæring, som findes på Fiskeristyrelsens hjemmeside, om, at der kun er en leverandør på markedet.
 Stk. 6. Hvis ansøger er forpligtet til at overholde udbudslovens eller tilbudslovens regler, og det fremgår af ansøgningen, at der vil blive gennemført et udbud efter udbudslovens eller tilbudslovens regler for en eller flere af de tilskudsberettigede udgifter, forlanger Fiskeristyrelsen ikke, at ansøger sender to direkte sammenlignelige tilbud i henhold til stk. 4, nr. 6, sammen med ansøgningen.
Afgørelse på baggrund af oplysninger i ansøgningen § 6. En ansøgning om tilsagn kan ikke tages under behandling, hvis den er uantagelig i medfør af artikel 10, i forordning nr. 2014/508/EU.
§ 7. Fiskeristyrelsen kan give helt eller delvist afslag på ansøgningen, hvis 1) de påkrævede oplysninger i ansøgningen, jf. § 5, ikke er afgivet, 2) de ansøgte udgifter ikke er rimelige, jf. § 5, stk. 4, nr. 6, 3) udgifterne ikke er tilskudsberettigede, jf. §§ 11 og 12, 4) projektet i følge ansøgningen ikke forventes at medføre en øget produktion, 5) effekten af det ansøgte projekt ikke står i rimeligt forhold til projektets samlede anslåede udgifter, 6) effekten af det ansøgte projekt ikke i tilstrækkeligt omfang bidrager til opfyldelsen af formålet med ordningen, 7) projektet ikke gennemføres på et eksisterende salt- eller ferskvandsdambrug eller FREA-anlæg, 8) ansøgeren ikke har den administrative, finansielle og operationelle kapacitet til at opfylde betingelserne for tilsagn, jf. artikel 125, stk. 3, litra d, i forordning nr. 2013/1303/EU, 9) det i en uafhængig markedsberetning for akvakulturproduktionen i Danmark ikke klart er påvist, at der findes gode og bæredygtige markedsudsigter for produktet, jf. artikel 46, stk. 2, andet punktum, i forordning nr. 2014/508/EU, 10) projektet ikke er i overensstemmelse med Akvakulturstrategien, eller 11) de ansøgte, tilskudsberettigede udgifter ikke beløber sig til mindst 300.000 kr.
Afgørelse på baggrund af prioriteringen § 8. Der er indikativt afsat 39,4 mio. kr. til tilskud efter denne bekendtgørelse.
 Stk. 2. Fiskeristyrelsen prioriterer de tilskudsberettigede ansøgninger inden for den afsatte bevillingsmæssige ramme, jf. stk. 1, idet der gives særlig prioritet til anlæg, der omstiller til en mere miljøvenlig produktion.
 § 9. De tilskudsberettigede ansøgninger prioriteres i nedenstående rækkefølge, og der gives tilsagn om tilskud, indtil den bevillingsmæssige ramme, jf. § 8, stk. 1, er opbrugt:
 1) Først prioriteres projekter med den største forventede procentvise reduktion af kvælstof i kg. pr. tons produceret fisk, indtil alle projekter, der indeholder en reduktion af kvælstof er prioriteret.
 2) Dernæst prioriteres projekter med den største forventede procentvise reduktion af fosfor i kg. pr. tons produceret fisk, indtil alle projekter, der indeholder en reduktion af fosfor er prioriteret.
 3) Dernæst prioriteres projekter med den største forventede procentvise reduktion af organisk materiale i kg. pr. tons produceret fisk.
Stk. 2. Den forventede reduktion i stk. 1, nr. 1-3, udregnes på grundlag af ansøgers oplysninger i ansøgningen om den faktiske udledning af kvælstof, fosfor og organisk materiale i kg. pr. tons produceret fisk på salt- eller ferskvandsdambruget eller på FREA-anlægget som et gennemsnit over 2019 og de foregående fire kalenderår.
Gennemsnittet sammenholdes med ansøgers oplysninger i ansøgningen om den forventede udledning af kvælstof, fosfor og organisk materiale i kg. pr. tons produceret fisk, efter projektet er gennemført.
 Stk. 3. Kun ansøgninger med en forventet reduktion på minimum 10 pct. af udledningen af kvælstof i kg. pr. tons produceret fisk kan blive prioriteret efter stk. 1, nr. 1.
 Stk. 4. Hvis to eller flere projekter har den samme forventede reduktion af kvælstof i kg. pr. tons produceret fisk, jf. stk. 1, nr. 1, prioriteres ansøgninger fra økologiske dambrug før ansøgninger fra ikke-økologiske salt- eller ferskvandsdambrug eller FREA-anlæg med samme forventede reduktion.
 Stk. 5. Hvis to eller flere projekter efter prioriteringen i henhold til stk. 4, stadig har den samme forventede reduktion af kvælstof i kg. pr. tons produceret fisk, jf. stk. 1, nr. 1, sammenlignes projekternes forventede reduktion af fosfor i kg. pr. tons produceret fisk, og projektet med den højeste forventede reduktion af fosfor i kg. pr. tons produceret fisk, prioriteres først.
 Stk. 6. Hvis to eller flere projekter har den samme forventede reduktion af fosfor i kg. pr. tons produceret fisk, jf. stk. 1, nr. 2, prioriteres ansøgninger fra økologiske dambrug før ansøgninger fra ikke-økologiske salt- eller ferskvandsdambrug eller FREA-anlæg med samme forventede reduktion.
 Stk. 7. Hvis to eller flere projekter efter prioriteringen i henhold til stk. 6, stadig har den samme forventede reduktion af fosfor i kg. pr. tons produceret fisk, jf. stk. 1, nr. 2, sammenlignes projekternes forventede reduktion af organisk materiale i kg. pr. tons produceret fisk, og projektet med den højeste forventede reduktion af organisk materiale i kg. pr. tons produceret fisk prioriteres først.
 Stk. 8. Hvis to eller flere projekter har den samme forventede reduktion af organisk materiale i kg. pr. tons produceret fisk, jf. stk. 1, nr. 3, prioriteres ansøgninger fra økologiske dambrug før ansøgninger fra ikke-økologiske salt- eller ferskvandsdambrug eller FREA-anlæg med samme forventede reduktion.
 Stk. 9. Hvis to eller flere projekter efter prioriteringen i henhold til stk. 8, stadig har den samme forventede reduktion af organisk materiale i kg. pr. tons produceret fisk, jf. stk. 1, nr. 3, prioriteres projektet med de de laveste ansøgte projektudgifter først.
Stk. 10. Hvis der derefter stadig er midler på rammen, kan der gives tilsagn til projekter, som styrker sektorens konkurrenceevne uden at reducere udledningen af kvælstof, fosfor eller organisk materiale.
Projekterne prioriteres efter forventet løft af erhvervsøkonomien, idet det projekt, som har størst forventet øget produktion set i forhold til projektets samlede udgifter, prioriteres først.
Ansøgninger fra eksisterende økologiske dambrug prioriteres før ansøgninger fra ikke økologiske salt- eller ferskvandsdambrug eller FREA-anlæg med samme forventede løft af erhvervsøkonomien.
 Stk. 11. Ubrugte midler kan overflyttes til andre akvakulturordninger inden for EHFF.
Kapitel 4 Betingelser for at beholde tilsagn § 10. Tilsagn om tilskud er betinget af, at 1) projektet gennemføres i overensstemmelse med tilsagnet, 2) projektet gennemføres af tilsagnshaver, 3) tilsagnshaver ejer investeringerne i projektet, 4) investeringerne forbliver på det eksisterende salt- eller ferskvandsdambrug eller FREA-anlæg, jf. § 2, som er omfattet af tilsagnet, i hele den periode, som er omhandlet i nr. 11, 5) tilsagnshaver har et særskilt regnskabssystem eller en passende regnskabskode for alle transaktioner med tilknytning til projektet, jf. artikel 125, stk. 4, litra b, i forordning nr. 2013/1303/EU, 6) alle dokumenter vedrørende projektet med tilhørende regnskabsbilag holdes tilgængelige for Fiskeristyrelsen i mindst 5,5 år fra slutudbetalingstidspunktet, jf. artikel 140, stk. 1, i forordning nr. 2013/1303/EU, 7) tilsagnshaver under hele projektperioden og i en periode på fem år efter slutudbetalingen opfylder betingelserne om antagelighed, jf. artikel 10, stk. 2, i forordning nr. 2014/508/EU, 8) dokumentation for, at reglerne i udbudsloven eller tilbudsloven er overholdt, holdes tilgængelig i mindst 5,5 år fra slutudbetalingstidspunktet, hvis projektet eller dele heraf er omfattet af disse regler, 9) det eventuelle infrastrukturelement ikke udsættes for en ændring af ejendomsretten, som giver en virksomhed eller et offentligt organ en uretmæssig fordel i tre år efter datoen for slutudbetaling, jf. artikel 71, stk. 1, b) i forordning nr. 2013/1303/EU.
Hvis tilsagnshaver ikke er en SMV, gælder denne betingelse i fem år, 10) projektet ikke udsættes for en væsentlig ændring, der berører dets art, mål eller gennemførelsesvilkår, som ville føre til underminering af dets oprindelige mål, i tre år efter datoen for slutudbetaling jf. artikel 71, stk. 1, c) i forordning nr. 2013/1303/EU.
Hvis tilsagnshaver ikke er en SMV, gælder denne betingelse i fem år, 11) produktionsaktiviteten ikke ophører eller flyttes uden for programområdet i tre år efter datoen for slutudbetaling, jf. artikel 71, stk. 1, a) i forordning nr. 2013/1303/EU.
Hvis tilsagnshaver ikke er en SMV, gælder denne betingelse i fem år, 12) produktionsaktiviteten ikke flyttes uden for EU i 10 år efter datoen for slutudbetaling, hvis tilsagnshaver ikke er en SMV, jf. artikel 71, stk. 2, i forordning nr. 2013/1303/EU, 13) alle nødvendige tilladelser fra offentlige myndigheder er opnået inden første anmodning om udbetaling, og en ny eller revideret emissionsbaseret miljøgodkendelse er opnået inden anmodning om slutudbetaling, jf. § 17, 14) projektet afsluttes senest den dato, der er anført i tilsagnet, 15) tilsagnshaver sender udbetalingsanmodning, opgørelse over tilskudsberettigede udgifter, alle udgiftsbilag, dokumentation for betaling, dokumentation for eventuelle afholdte udbud og slutrapport rettidigt til Fiskeristyrelsen, jf. § 17, stk. 5, og 16) kontrolmyndigheden sikres adgang til projektområdet og det fysiske projektmateriale i forbindelse med kontrol.
Stk. 2. Hvis der er givet tilsagn om tilskud til udgifter efter § 11, stk. 4, er det endvidere en betingelse, at der i forbindelse med udbudsforretningen indhentes mindst to tilbud.
Fiskeristyrelsen kan på baggrund af en konkret vurdering dispensere herfra, hvis det i overensstemmelse med § 5, stk. 5, er dokumenteret, at der kun findes en leverandør på markedet.
Stk. 3. Det er, udover hvad der fremgår af stk. 1 og 2, en betingelse for opretholdelse af tilsagn om tilskud, at tilsagnshaver afgiver de oplysninger, som Fiskeristyrelsen beder om, herunder om forventede effekter, og indsender en evalueringsrapport om projektets effekter to år efter projektet eller investeringen er afsluttet.
Oplysningerne er nødvendige for at kunne overvåge og evaluere Hav- og Fiskeriudviklingsprogrammet, navnlig med hensyn til at opfylde specifikke mål og prioriteter, jf. artikel 111, i forordning nr. 2014/508/EU.
 Stk. 4. Fiskeristyrelsen kan fastsætte yderligere betingelser i tilsagnet.
 Stk. 5. Fiskeristyrelsen kan offentliggøre resultaterne af de projekter, som modtager tilskud.
Kapitel 5 Tilskudsberettigede udgifter § 11. De tilskudsberettigede udgifter kan omfatte følgende:
 1) Udgifter til investeringer på salt- eller ferskvandsdambruget eller på FREA-anlægget.
 2) Anlægsudgifter.
3) Udgifter til konsulenter, dog højest en timepris på 1.200 kr.
Konsulentens udgifter til rejser, kørsel, fortæring og repræsentation skal være indeholdt i timeprisen.
 Stk. 2. Udgifterne skal være direkte relaterede til og nødvendige for at gennemføre projektet.
 Stk. 3. Fiskeristyrelsen giver tilsagn til den billigste pris på baggrund af de to direkte sammenlignelige tilbud, jf. § 5, stk. 4, nr. 6.
Stk. 4. Hvis Fiskeristyrelsen ikke forlanger, at der sendes to tilbud til dokumentation for rimelige          priser, jf. § 5, stk. 6, kan styrelsen i stedet give tilsagn til de anslåede priser i ansøgningen.
Inden for rammerne af budgettet i tilsagnet er udgifter, som er omfattet af udbud, herunder udgifter til konsulenter uanset beløbsgrænsen i stk. 1, nr. 3, maksimalt tilskudsberettigede til det beløb, som følger af den gennemførte udbudsforretning.
 § 12.  De tilskudsberettigede projektudgifter kan ikke omfatte følgende:
 1) Almindelige driftsomkostninger.
 2) Advokat- og revisionsomkostninger.
 3) Finansierings- og pengeinstitutomkostninger, jf. artikel 69, stk. 3, litra a, i forordning nr. 2013/1303/EU.
 4) Køb på afbetaling med eller uden ejendomsforbehold.
 5) Udgifter, der ikke er specificerede i budgettet, jf. dog § 15, stk. 5 og 6.
 6) Udgifter, hvortil der er modtaget tilskud fra anden offentlig myndighed, undtagen særlige garantier, kautioner og lignende, jf. dog § 14, stk. 2.
 7) Udgifter, hvortil der gives andre EU-tilskud.
 8) Udgifter, hvor fakturaen ikke er udstedt til tilsagnshaver.
 9) Udgifter, i form af naturalydelser, som omhandlet i artikel 69, i forordning nr. 2013/1303/EU.
 10) Udgifter som tilsagnshaver har afholdt, inden Fiskeristyrelsen har givet tilsagn eller givet tilladelse til at igangsætte projektet, jf. § 5, stk. 2.
 11) Udgifter til investeringer vedrørende kontor og kantine.
 12) Udgifter til køb af brugt udstyr og materialer.
 13) Udgifter til køb af grunde og bygninger og omkostninger forbundet hermed.
 14) Udgifter til køb af køretøjer.
 15) Udgifter til moms, medmindre denne endeligt bæres af tilsagnshaver, jf. artikel 69, stk. 3, litra c, i forordning nr. 2013/1303/EU.
 16) Udgifter til reparation af udstyr.
 17) Udgifter til simple genanskaffelser.
 18) Udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning.
 19) Værdien af tilsagnshavers eget arbejde.
 20) Udgifter til løn til personale.
 21) Overhead.
 22) Udgifter til udarbejdelse af ansøgning om tilskud.
Kapitel 6 Beregning af tilskud § 13. Der kan maksimalt gives tilskud til:
 1) 40 pct. af de tilskudsberettigede udgifter til små og mellemstore virksomheder.
 2) 30 pct. af de tilskudsberettigede udgifter til store virksomheder.
 Stk. 2. Fiskeristyrelsen kan maksimalt give tilskud på 4,0 mio. kr. pr. projekt pr. salt- eller ferskvandsdambrug eller FREA-anlæg.
 § 14. Tilskud efter denne bekendtgørelse kan kombineres med andet offentligt nationalt tilskud i form af garanti, kaution eller lignende til udgifter, der er tilskudsberettigede efter denne bekendtgørelse.
 Stk. 2. Modtages der andet tilskud som nævnt i stk. 1, nedsætter Fiskeristyrelsen tilskuddet efter denne bekendtgørelse, så det samlede offentlige tilskud ikke overstiger satserne i § 13.
 Stk. 3. For projekter, der ikke kun modtager direkte støtte, må støttebeløbets bruttosubventionsækvivalent ikke overstige den maksimale støtteintensitet for offentlig støtte, der er fastsat i artikel 95, i forordning nr. 2014/508/EU.
Kapitel 7 Ændring af projekt og overdragelse af tilsagn § 15. Ændring af et projekt kan godkendes af Fiskeristyrelsen på betingelse af, at ændringen er i overensstemmelse med projektets formål.
Anmodning om ændring af projektet skal indsendes på et særligt skema, der findes på Fiskeristyrelsens hjemmeside.
Ansøgning om ændring af et projekt skal godkendes af Fiskeristyrelsen, inden ændringen må sættes i gang.
 Stk. 2. Anmodning om ændring af et projekt skal være modtaget i Fiskeristyrelsen senest to måneder før den dato, hvor projektet senest skal være afsluttet.
 Stk. 3. Tilsagnsbeløbet kan ikke forhøjes i forbindelse med ændring af et projekt.
 Stk. 4. Anmodning om ændring af projektet kan ikke godkendes, såfremt ændringen betyder, at projektet i sin ændrede form ikke ville være blevet prioriteret, jf. § 9.
 Stk. 5. Budgetændringer på under 10 pct. mellem de enkelte omkostningsarter, herunder budgetændringer, der vedrører uforudsete udgifter, som ikke er omfattet af en omkostningsart, men er direkte relaterede til og nødvendige for gennemførelse af projektet, kan ske uden Fiskeristyrelsens godkendelse, jf. dog stk. 6.
Stk. 6. Stk. 5, finder kun anvendelse, hvis det samlede budget ikke overskrides, og hvis projektet trods ændringerne gennemføres i overensstemmelse med tilsagnet.
Stk. 5, gælder ikke, hvis investeringer som følge af ændringen overstiger 50.000 kr., da der i så fald skal indsendes to tilbud, jf. § 5, stk. 4, nr. 6.
 Stk. 7. Hvis et gennemført udbud, jf. § 11, stk. 4, medfører en lavere omkostning end anført i ansøgningen om tilsagn, kan der ikke ved en anmodning om ændring af projektet ske omfordeling i budgettet af de frigjorte midler til en anden omkostningsart.
 Stk. 8. Hvis Fiskeristyrelsens har godkendt en anmodning om ændring i strid med stk. 7, inden dokumentation for afholdte udbud er modtaget, jf. § 17, stk. 1, nr. 3, vil godkendelsen blive tilbagekaldt.
 § 16. Tilsagnshaver kan på ethvert tidspunkt anmode om, at tilsagnet overdrages til en anden, der i henhold til denne bekendtgørelse kan være tilsagnshaver.
Stk. 2. Fiskeristyrelsen kan kun godkende anmodningen, hvis 1) projektet ville have opnået samme tilskudsprocent med erhververen som oprindelig ansøger, jf. § 13, stk. 1, og 2) erhververen opfylder alle de krav i henhold til denne bekendtgørelse, som er relevante på tidspunktet for overdragelse.
 Stk. 3. Fiskeristyrelsens godkendelse kan tidligst gives med virkning fra tidspunktet, hvor anmodning om overdragelse er sendt til styrelsen.
 Stk. 4. Den, der med godkendelsen får overdraget tilsagnet, indtræder i alle rettigheder og pligter efter tilsagnet.
Stk. 5. Anmodning om overdragelse indgives på et særligt skema, som skal udfyldes af både overdrager og erhverver.
Skemaet findes på Fiskeristyrelsens hjemmeside.
Kapitel 8 Udbetaling af tilskud § 17. Udbetaling af tilskud sker på baggrund af tilsagnshavers opgørelse over betalte tilskudsberettigede udgifter.
Anmodning om udbetaling af tilskud skal indsendes på det udbetalingsskema, der findes på Fiskeristyrelsens hjemmeside, og vedlægges 1) alle udgiftsbilag, 2) dokumentation for betaling af udgifterne, 3) dokumentation for eventuelt afholdte udbud, 4) dokumentation for eventuelle offentlige tilskud og 5) alle nødvendige tilladelser til projektet fra offentlige myndigheder, bortset fra den nye eller reviderede emissionsbaserede miljøgodkendelse, jf. dog stk. 2.
Stk. 2. Anmodningen om slutudbetaling skal derudover vedlægges 1) en ny eller revideret emissionsbaseret miljøgodkendelse, 2) dokumentation for, at tilsagnshaver har et særskilt regnskabssystem eller en passende regnskabskode for alle transaktioner med tilknytning til projektet, jf. artikel 125, stk. 4, b) i forordning nr. 2013/1303/EU, 3) en underskrevet bekræftelse på, at ansøger og alle ansøgers akvakulturanlæg er antagelige i medfør af artikel 10, stk. 1, i forordning nr. 2014/508/EU, 4) en underskrevet tro- og love erklæring om, at hverken ansøger eller nogen af ansøgers akvakulturanlæg har begået svig i forbindelse med EFF eller EHFF, som omhandlet i artikel 10, stk. 3, i forordning nr. 2014/508/EU, og 5) en slutrapport, der skal udfærdiges på et særligt skema, der findes på Fiskeristyrelsens hjemmeside.
 Stk. 3. Fiskeristyrelsen kan afvise at behandle en udbetalingsanmodning, hvis bilagene jf. stk. 1, ikke indsendes i overskuelig form, herunder hvis der vedlægges bilag, som ikke er relevante for tilsagnet.
Stk. 4. Tilskud kan udbetales i en rate og en slutudbetaling.
Rateudbetalingen skal udgøre mindst 20 pct. og højst 80 pct. af det samlede tilsagnsbeløb.
 Stk. 5. Anmodning om slutudbetaling skal være modtaget i Fiskeristyrelsen senest den 1. juni 2023.
 Stk. 6. Inden slutudbetaling er det en betingelse, at Fiskeristyrelsens har godkendt slutrapporten.
Stk. 7. Alle udgifter skal være afholdt og betalt af tilsagnshaver.
De skal være betalt senest på tidspunktet, hvor udbetalingsanmodningen indsendes, jf. stk. 5.
Stk. 8. Hvis der i anmodningen om udbetaling indgår faktura, som er udstedt af en leverandør, som ikke er uafhængig af tilsagnshaver, giver Fiskeristyrelsen højst tilskud til kostprisen.
Tilsagnshaver skal dokumentere kostprisen.
Hvis kostprisen ikke dokumenteres, og Fiskeristyrelsen ikke kan fastsætte kostprisen skønsmæssigt, vil fakturabeløbet blive nedsat med 25 pct., før tilskuddet beregnes.
 § 18. Fiskeristyrelsen overfører tilskuddet til tilsagnshavers NemKonto.
Kapitel 9 Bortfald af tilsagn, tilbagebetaling og nedsættelse af tilskud § 19. Fiskeristyrelsen træffer afgørelse om bortfald af tilsagn og tilbagebetaling af tilskud, hvis tilsagnshaver 1) har afgivet urigtige eller vildledende oplysninger eller har fortiet oplysninger af betydning for sagens afgørelse, eller 2) tilsidesætter sine pligter efter lovens §§ 8, og 9, stk. 2.
 § 20. Fiskeristyrelsen træffer afgørelse om helt eller delvist bortfald af tilsagn, nedsættelse og tilbagebetaling af tilskud, hvis betingelserne i § 10 ikke er overholdt.
 Stk. 2. Fiskeristyrelsen træffer afgørelse om helt eller delvist bortfald af tilsagn, nedsættelse af tilskud og tilbagebetaling af tilskud, hvis den nye eller reviderede emissionsbaserede miljøgodkendelse, jf. § 10, stk. 1, nr. 13, ikke i hele perioden, som fremgår af § 10, stk. 1, nr. 10, viser, at den endelige udledningsreduktion i kg. pr. tons produceret fisk er lig med eller højere end den forventede reduktion, som medførte, at projektet fik tilsagn, jf. § 9, stk. 1-9.
 Stk. 3. Fiskeristyrelsen træffer afgørelse om helt eller delvist bortfald af tilsagn, nedsættelse af tilskud og tilbagebetaling af tilskud, hvis det senest to år efter tidspunktet for slutudbetaling konstateres, at et projekt, som har fået tilsagn efter § 9, stk. 10, ikke har det forventede løft af erhvervsøkonomien, som medførte, at projektet fik tilsagn.
 Stk. 4. Afgørelse om en forholdsmæssig reduktion af tilskuddet efter stk. 1-3, træffes ud fra en vurdering af arten og betydningen og det økonomiske tab for EHFF, jf. artikel 143, stk. 2, i forordning nr. 2013/1303/EU, jf. dog stk. 5 og 6, og §§ 21-23, stk. 2, og § 24.
 Stk. 5. For at fastlægge omfanget af en overtrædelse vurderer Fiskeristyrelsen, hvor stor en del af projektet, som er berørt af overtrædelsen, og der sker kun nedsættelse for den del.
 Stk. 6. Stk. 2 og 3, finder kun anvendelse for overtrædelser, hvor projektet fortsat efter Fiskeristyrelsens vurdering lever op til ordningens formål, da tilsagnet ellers bortfalder.
 Stk. 7. Hvis betingelsen i § 10, stk. 1, nr. 7, ikke er overholdt, nedsætter Fiskeristyrelsen tilskuddet i forhold til arten, grovheden, varigheden og hyppigheden af overtrædelsen og betydningen af EHFF bidraget for tilsagnshavers økonomiske aktivitet, jf. artikel 99, stk. 2, i forordning nr. 2014/508/EU.
 § 21. Fiskeristyrelsen nedsætter slutudbetalingen med 1 pct. pr. kalenderdag ved for sent modtaget anmodning om udbetaling, jf. § 17, stk. 5, til og med den 20. kalenderdag.
 Stk. 2. En forsinkelse på mere end 20 kalenderdage medfører 100 pct. nedsættelse af slutudbetalingen og eventuel bortfald af tilsagn.
§ 22. Hvis betingelserne, jf. § 10, stk. 1, nr. 9-11, ikke er overholdt, kræver Fiskeristyrelsen tilskuddet tilbagebetalt i forhold til den periode, for hvilken betingelserne ikke er overholdt, jf. art. 71, stk. 1, i forordning nr. 2013/1303/EU.
Hvis tilsagnshaver er en SMV, anvendes følgende procentsatser:
 1) Hvis betingelserne er overholdt i 0 dage eller i op til en måned, kræves hele tilskuddet tilbagebetalt.
 2) Hvis betingelserne er overholdt i mere end en måned, men mindre end 18 måneder, kræves 80 pct. af tilskuddet tilbagebetalt.
 3) Hvis betingelserne er overholdt i mere end 18 måneder, men mindre end 36 måneder, kræves 40 pct. af tilskuddet tilbagebetalt.
 Stk. 2. Hvis tilsagnshaver ikke er en SMV, anvendes følgende procentsatser:
 1) Hvis betingelserne er overholdt i 0 dage eller i op til 18 måneder, kræves hele tilskuddet tilbagebetalt.
 2) Hvis betingelserne er overholdt i mere end 18 måneder, men mindre end 36 måneder, kræves 80 pct. af tilskuddet tilbagebetalt.
 3) Hvis betingelserne er overholdt i mere end 36 måneder, men mindre end 60 måneder, kræves 40 pct. af tilskuddet tilbagebetalt.
 Stk. 3. Hvis betingelsen, jf. § 10 stk. 1, nr. 12, ikke er opfyldt, kræver Fiskeristyrelsen hele tilskuddet tilbagebetalt.
§ 23. Fiskeristyrelsen kan efter en konkret vurdering træffe afgørelse om bortfald af tilsagn eller foretage en forholdsmæssig nedsættelse af den samlede værdi af de tilskudsberettigede udgifter, der skulle have været i udbud, hvis udbudslovens eller tilbudslovens regler ikke er overholdt.
Afgørelsen træffes ud fra en vurdering af art og betydning af overtrædelsen og det eventuelle tab for EHFF, jf. artikel 143, stk. 2, i forordning nr. 2013/1303/EU.
 Stk. 2. Hvis der er givet tilsagn om tilskud til udgifter efter § 11, stk. 4, men udbud ikke er gennemført i henhold til § 10, stk. 2, bortfalder tilsagnet til disse udgifter helt.
 § 24. Fiskeristyrelsen kræver tilskuddet delvist tilbagebetalt, hvis der konstateres manglende overholdelse af § 10, stk. 1, nr. 6. Beløbet, der kræves tilbagebetalt udgør 1 pct. dog maksimalt 50.000 kr. af det udbetalte tilskud.
Kapitel 10 Force majeure § 25. Fiskeristyrelsen kan anerkende tilfælde af force majeure og andre ekstraordinære omstændigheder, der forhindrer tilsagnshaver i at gennemføre projektet inden for projektperioden og opfylde de betingelser, der er knyttet til tilsagnet.
Hvis Fiskeristyrelsen anerkender tilfælde af force majeure eller andre ekstraordinære omstændigheder, sker der ikke bortfald af tilsagn og tilbagebetaling eller nedsættelse af tilskud, jf. denne bekendtgørelses kapitel 9.
Stk. 2. Hvis tilsagnshaver eller dennes dødsbo ønsker at påberåbe sig force majeure eller andre ekstraordinære omstændigheder, skal dette meddeles Fiskeristyrelsen skriftligt senest 15 arbejdsdage efter det tidspunkt, hvor tilsagnshaver eller dennes dødsbo er i stand til at gøre det.
Meddelelsen skal være vedlagt fyldestgørende dokumentationsmateriale.
 Stk. 3. Fiskeristyrelsen kan kun anerkende force majeure eller andre ekstraordinære omstændigheder, hvis de indtrufne begivenheder konkret forhindrer tilsagnshaver i at gennemføre projektet og opfylde de betingelser, der er knyttet til tilsagnet, og hvis tilsagnshaver ikke ved en forholdsmæssig indsats kunne have sikret sig herimod.
Kapitel 11 Kontrol § 26. Fiskeristyrelsen forestår den fysiske og administrative kontrol samt den efterfølgende regnskabskontrol af projekter, der modtager tilskud.
Kapitel 12 Ikrafttræden og overgangsbestemmelser § 27. Bekendtgørelsen træder i kraft den 16. oktober 2020.
 Stk. 2. Bekendtgørelse nr. 873 af 27. juni 2017 om tilskud til investeringer i akvakultur, investeringer vedrørende fiskerfartøjer og tilskud til forarbejdning af fiskevarer og akvakulturprodukter i små og mellemstore virksomheder ophæves.
 Stk. 3. Bekendtgørelsen nævnt i stk. 2, finder fortsat anvendelse for tilsagn, der er givet i medfør heraf, og for ansøgninger om tilsagn, der er indgivet, men endnu ikke er færdigbehandlet.
 Stk. 4. § 39, stk. 3 og 4, i bekendtgørelsen nævnt i stk. 2, finder fortsat anvendelse.
Fiskeristyrelsen, den 13. oktober 2020 Nanna Møller / Oluf Engberg 1 I bekendtgørelsen er der medtaget visse bestemmelser fra Europa-Parlamentets og Rådets forordning 2014/508/EU af 15. maj 2014 om Den Europæiske Hav- og Fiskerifond og om ophævelse af Rådets forordning (EF) nr. 2328/2003, (EF) nr. 861/2006, (EF) nr. 1198/2006 og (EF) nr. 791/2007 samt Europa-Parlamentets og Rådets forordning (EU) nr. 1255/2011, EU-Tidende 2014, nr.
L 149, side 1, som senest ændret ved Europaparlamentets og Rådets forordning 2020/560/EU af 23. april 2020, om ændring af forordning (EU) nr. 508/2014 og (EU) nr. 1379/2013 for så vidt angår særlige foranstaltninger til afbødning af covid-19-udbruddets følgevirkninger for fiskeri- og akvakultursektoren, Europa-Parlamentets og Rådets forordning 2013/1303/EU om fælles bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden, Den Europæiske Landbrugsfond for Udvikling af Landdistrikterne og Den Europæiske Hav- og Fiskerifond og om generelle bestemmelser for Den Europæiske Fond for regionaludvikling, Den Europæiske Socialfond, Samhørighedsfonden og Den Europæiske Hav- og Fiskerifond og om ophævelse af Rådets forordning 1083/2006/EU, EU-Tidende 2013, nr.
L 347, side 320, som senest ændret ved Europa-Parlamentets  og Rådets forordning 2020/1041/EU af 15. juli 2020  om ændring af forordning (EU) nr. 1303/2013, for så vidt angår midler til den specifikke tildeling til ungdomsbeskæftigelsesinitiativet, og Europa-Parlamentets og Rådets forordning 2013/1380/EU af 11. december 2013 om den fælles fiskeripolitik, ændring af Rådets forordning 2003/1954/EF og 2009/1224/EF og ophævelse af Rådets forordning 2002/2371/EF og 2004/639/EF samt Rådets afgørelse 2004/585/EF, EU-Tidende 2013, nr.
L 354, side 22, som senest ændret ved Europa-Parlamentets og Rådets forordning 2019/1241/EU af 20. juni 2019, EU-Tidende 2019, nr.
L 198, side 105. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningernes umiddelbare gyldighed i Danmark.
