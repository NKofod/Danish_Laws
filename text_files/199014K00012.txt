Nr BTL 12 Betænkning over Lov om offentlig mobilkommunikation (GSM-mobilnet)   

 Nr L 12 1990-91, 1. samling Afgivet af Trafikudvalget Afgivet: 19901101 Udvalget har behandlet lovforslaget i en række møder og har herunder stillet spørgsmål til kommunikationsministeren, som denne har besvaret skriftligt.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Venstres, Det Radikale Venstres og  

 Centrum-Demokraternes medlemmer af udvalget) lovforslaget til vedtagelse  

 uændret.
Udvalgets flertal kan tiltræde, at der i lighed med teleDanmarks  

 koncessionsperioder på 5 år også gives tilladelse til en alternativ operatør  

 på GSM-området i 5-års perioder.
Dog ønsker flertallet at understrege, at  

 der, medmindre der foreligger ganske særlige omstændigheder, ikke i praksis  

 bliver tale om at tilbagekalde tilladelsen efter den første 5-årsperiode  

 under hensyn til, at der skal foretages betydelige investeringer i  

 forbindelse med etablering af nettet.
I den forbindelse har flertallet hæftet  

 sig ved, at der i lovforslagets bemærkninger er anført, at der vil blive ydet  

 erstatning, hvis tilladelsen tilbagekaldes efter den første 5-årsperiode,  

 uden at det skyldes forhold, der kan bebrejdes tilladelsesindehaveren.  

 Flertallet går samtidig ud fra, at de muligheder, ministeren ifølge  

 lovforslaget har for at regulere bl.a. takstfastsættelsen, i vid udstrækning  

 vil kunne reducere sandsynligheden for, at tilbagekaldelse af tilladelserne  

 bliver aktuel.
 Et mindretal (Socialistisk Folkepartis medlemmer af udvalget)  

 indstiller lovforslaget til forkastelse ved 3. behandling.
 Mindretallet ønsker i den forbindelse at udtale følgende:
 Mindretallet har intet at indvende mod, at teleDanmark fra 1. marts 1992  

 får tilladelse til at etablere og drive et GSM-mobilnet, men finder det ikke  

 nødvendigt, at man samtidig ophæver den givne koncession på området for at  

 give tilladelse til en alternativ operatør.
Lovforslaget foruddiskonterer, at det på et givet tidspunkt vil blive  

 pålagt Danmark at indføre en sådan alternativ tjeneste.
Mindretallet ønsker  

 derfor at afvente et sådant eventuelt pålæg fra EF og vil derfor stemme imod  

 lovforslaget ved 3. behandling.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse med det af mindretallet  

 stillede ændringsforslag.
 Et tredje mindretal (Kristeligt Folkepartis medlem af udvalget) kan  

 ikke medvirke til lovforslagets gennemførelse og vil derfor undlade at stemme  

 ved 3. behandling.
Ændringsforslag Til § 1 Af et mindretal (FP):
 1) I stk. 1 og stk. 2 ændres »eet« til:  

 »flere«.
Bemærkninger Til nr. 1 Mindretallet stiller hermed ændringsforslag, der går ud på ændring af § 1,  

 stk. 1 og 2, således at der åbnes mulighed for, at ministeren kan tildele  

 flere end et privat selskab mulighed for at oprette et mobilt telefonnet.  

 Mindretallet ønsker at tage højde for den fremtidige tekniske og  

 frekvensmæssige udvikling ved at indføre lovmæssig adgang til flere  

 offentlige mobilkommunikationsnet modsat den nuværende tekst, hvor der står  

 »et offentligt mobilkommunikationsnet«.
Den teknologiske udvikling går hurtigt.
Ingen ved, hvad morgendagen byder  

 på af udfordringer og muligheder.
Allerede nu har det amerikanske  

 mobiltelefonfirma Motorola bebudet, at det i 1992 kan ibrugtage et helt nyt  

 system, hvorved mobiltelefoner kan medtages på hele jorden og via  

 satellitkommunikation sikre telefonforbindelse.
 Det vil derfor være uhensigtsmæssigt, om der lovfæstes en begrænsning på  

 dette område.
