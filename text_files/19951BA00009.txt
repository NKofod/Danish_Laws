Nr BSF 9 Forslag til folketingsbeslutning om forbud mod antipersonelminer Fremsat af Villy Søvndal (SF) Margrete Auken (SF) Steen Gade (SF) Gert  

 Petersen (SF) den 10. oktober 1995 Folketinget opfordrer regeringen til snarest og inden den 1. januar 1996 af forbyde antipersonelminer og til i den forbindelse 1. at gennemføre et forbud mod enhver produktion af og handel med  

 færdigproducerede antipersonelminer eller halvfabrikata til fremstilling af  

 sådanne miner, 2. inden udgangen af 1996 at have udarbejdet nye forsvarsplaner uden  

 anvendelse af antipersonelminer, 3. inden udgangen af 1997 at have stoppet enhver brug af antipersonelminer  

 i det danske forsvar og efterfølgende drage omsorg for, at den resterende  

 antipersonelminebeholdning destrueres, 4. at fastholde sit internationale engagement mod brug af  

 antipersonelminer og i alle relevante internationale sammenhænge at støtte  

 forslag om et globalt forbud mod produktion, handel, oplagring og brug af  

 antipersonelminer, 5. at stille sine erfaringer i minerydning og alternative forsvarsmodeller  

 til rådighed for det internationale samfund, 6. at øge de midler, som Danmark yder til FN's minerydningsprogram, til et  

 beløb, der står i reelt forhold til opgaven med at få fjernet de mange  

 millioner miner, der ligger spredt verden over, og arbejde for, at andre  

 lande øger deres bevillinger tilsvarende, og endelig 7. på længere sigt at arbejde for en afskaffelse af antitankminer og  

 søminer.
Bemærkninger til forslaget Almindelige bemærkninger Ifølge en opgørelse fra 1993 produceres der mere end 340 forskellige  

 former for miner i over 48 lande. (Landmines - A Deadly Legacy, Human Rights  

 Watch, New York, USA, 1993, s. 9).
Der findes i princippet tre forskellige slags miner: antipersonelminer,  

 antitankminer og søminer.
Som navnene antyder, er brugen af de tre minetyper  

 rettet mod henholdsvis mennesker, større køretøjer som tanks og  

 mandskabsvogne og endelig søfartøjer.
Antitankminerne adskiller sig fra  

 antipersonelminerne ved at kræve meget større tryk for at udløse  

 sprængningen, der til gengæld er væsentlig større.
Dette beslutningsforslag  

 drejer sig hovedsagelig om brug af antipersonelminer (APM), men det er  

 forslagsstillernes hensigt på længere sigt at arbejde for afskaffelse af alle  

 typer miner, eftersom mange civile tillige er truet af antitank- og søminer.
APM er en usædvanlig modbydelig form for våben.
APM er designet til at  

 udrette begrænset, men alvorlig menneskelig lemlæstelse uden at dræbe.  

 Minerne er billige, så anvendelsen af dem er udbredt.
Enkelte typer kan  

 spredes fra luften, og i regnrige områder flyder minerne med vand og jord til  

 andre områder end der, hvor de er lagt.
Bl.a. af den grund er det ikke muligt  

 efter ophøret af en konflikt at spore deres placering.
Det får som  

 konsekvens, at minerne, længe efter at de er spredt, forårsager død og  

 lemlæstelse og begrænser brugen af infrastruktur og landbrugsarealer i  

 fattige lande, der ikke har råd til at bære de omkostninger, som  

 minerydningen forudsætter.
Ny teknologi har forstærket problemet med minerne.
De kan nu produceres,  

 så de er uhyre svære at spore, så de eksploderer, hvis man forsøger at flytte  

 dem, eller så det er umuligt at desarmere dem.
Ny teknologi har også ført til  

 udvikling af miner, der ved ophør af en konflikt kan uskadeliggøres ved  

 automatisk, tidsbestemt sprængning eller radiostyret detonation, de såkaldt  

 »smarte« miner.
Dette kunne ses som et skridt i den rigtige  

 retning.
Men i praksis er dette ikke nogen plausibel løsning, fordi minerne  

 som anført kan flytte sig, eller fordi den automatiske mekanisme kan blive  

 ødelagt af vejr og vind.
Ifølge svenske undersøgelser virker  

 selvdestruktionsmekanismen ikke i op mod halvdelen af minerne.
Hertil kommer,  

 at der producenterne imellem ikke er enighed om, hvor lang tid der skal gå,  

 før den automatiske sprængning skal ske.
Og endelig er de mere avancerede  

 miner tre-fire gange så dyre som de konventionelle modeller, hvorfor  

 fattigere lande og hære vil benytte sidstnævnte, så længe de bliver  

 produceret.
Hvert år dræbes mere end 10.000 mennesker, hvoraf de 3.000 er børn.  

 Ødelæggelserne er væsentlig større, end dette tal angiver, fordi minerne er  

 indrettet til at lemlæste og ikke dræbe.
Lemlæstelse og drab på børn er  

 særlig graverende.
Børn er lettere, og deres vitale organer sidder lavere,  

 hvorfor sprængladningen forårsager større ødelæggelse.
Børn, der overlever,  

 har behov for hyppigere proteseskift, fordi de vokser, og de er ud over de  

 menneskelige omkostninger, som følger heraf, dermed en uhyre økonomisk  

 belastning for de i forvejen svage økonomier, der kendetegner de fleste af de  

 mineplagede lande.
Når minerne eksploderer, havner sprængdele og jord i offeret, hvilket er  

 med til at gøre kirurgiske indgreb vanskelige.
Ofte er amputation den eneste  

 løsning.
Ifølge statistik fra Den Internationale Røde Kors Komite fører 27  

 pct. af alle mineskader til amputation af en større del af benet.
Samtidig er  

 langt de fleste miner spredt i fattige lande, hvor økonomien dårligt tillader  

 fornøden medicinsk behandling.
I de værst ramte områder, hvoraf nogle hører til verdens fattigste, udgør  

 APM den største forhindring for økonomisk vækst.
Flygtninge forhindres i at  

 vende tilbage til de områder, hvor de kom fra, eftersom minerne gør  

 landsbyområder ubeboelige og ubrugelige.
Ifølge opgørelser fra Den Internationale Røde Kors Komite, FN og det  

 amerikanske udenrigsministerium findes der mellem 65 og 110 millioner miner i  

 67 lande.
I 1994 lykkedes det at rydde 200.000 miner, men til gengæld blev 2  

 millioner nye miner udlagt.
Omtrent 25 lande er hårdt ramt af anvendelsen af APM, og i mindst fem  

 lande/områder kan man tale om en reel katastrofe: Afghanistan, Angola,  

 Kampuchea, irakisk Kurdistan og det nordlige Somalia.
Inden for de seneste år  

 har masseanvendelse af miner spredt sig til lande som det tidligere  

 Jugoslavien, SNG-landene, Rwanda og Yemen.
Tabel Kilde: Hidden Killers, US Department of State - 1993.
En væsentlig årsag til minernes udbredelse er den forholdsvis lave pris.  

 De billigste koster 20-30 kr., og dette tal står i skærende kontrast til  

 omkostningerne ved at rydde dem; de kan løbe op i hundrede gange så meget.
I  

 gennemsnit koster det 1.000 kr. at fjerne en mine.
Brugen af miner er i princippet reguleret af nogle regler i den humanitære  

 sædvaneret fastlagt i Genevekonventionen om beskyttelse af civilpersoner i  

 krigstid og dens tillægsprotokoller og i FN's konvention om særligt inhumane  

 våben.
Den humanitære ret forbyder brug af våben, som ikke skelner mellem  

 militærpersoner og civile, og som forårsager »unødvendig lidelse«.  

 Dette har dog ikke fået til konsekvens, at antipersonelminer er blevet  

 forbudt, selv om disse helt åbenlyst burde være omfattet af bestemmelserne.  

 Selve konventionen om særligt inhumane våben omfatter ikke noget forbud mod  

 miner.
Samtidig er der en række problemer med konventionen.
Den er (marts  

 1995) kun ratificeret af 49 lande, den omfatter ikke interne konflikter, der  

 savnes verifikations- og sanktionsmekanismer, og endelig gør en række  

 forbehold, at konventionen meget let kan omgås.
Eksempelvis skal civile  

 værnes mod afstandslagte miner fra fly eller artilleri, når det er  

 muligt.
Efter forslagsstillernes opfattelse er brugen af antipersonelminer derfor  

 ikke tilstrækkeligt reguleret i FN-konventionen.
På fransk foranledning skal  

 konventionen genforhandles i september-oktober 1995 i Wien.
Det vil ikke være  

 tilstrækkeligt alene at gennemføre en stramning af den nuværende konvention  

 med henblik på et partielt forbud mod de værste af minerne, sådan som  

 FN-konferenceoplægget opfordrer til.
Partielle forbud er svære eller umulige  

 at kontrollere, og de kan derfor let misbruges.
De nye, »smarte«  

 miner er som nævnt ikke sikre, og så længe de gammeldags miner er billigere,  

 vil mange lande anvende dem.
Hertil kommer, at et partielt forbud ikke har  

 samme normdannende effekt som et totalforbud.
Det internationale samfund har  

 forbudt brugen af biologiske og kemiske våben og bandlyst anvendelsen af  

 dum-dum-kugler.
Et forbud mod brug af miner vil sende et klart signal om, at  

 anvendelsen af antipersonelminer er uacceptabel.
Ved - i lighed med bl.a.  

 Belgien, Sverige og Norge - at tage initiativ til et forbud mod eksport af  

 miner og af komponenter til miner vil Danmark medvirke til at lægge pres på  

 de lande, som fortsætter eksporten.
Et af regeringens argumenter mod et totalforbud er, at et dansk forbud vil  

 virke imod sin hensigt og blot få til følge, at FN-konferencen løber ud i  

 sandet uden nogen væsentlige stramninger.
Den indstilling stemmer dårligt  

 overens med f.eks.
Danmarks enegang i Sydafrikapolitikken, ligesom vi på  

 miljøområdet heller ikke kan acceptere at vente på fodslæberne.
Med hensyn  

 til ulandsbistanden har Danmark sammen med de nordiske lande altid ligget i  

 front, og det er ikke forslagsstillernes indtryk - og ej heller forhåbning -  

 at regeringen har til hensigt at ændre på disse forhold.
Endelig vil et dansk stop for brug af APM øge troværdigheden af danske  

 forsøg på at opnå et internationalt forbud, styrke den internationale  

 kampagne mod landminerne og øge chancerne for, at andre lande gennemfører  

 lignende forbud.
Samtidig vil det reducere efterspørgslen efter nye APM,  

 hvilket på sigt vil mindske produktionen.
Bemærkninger til forslagets enkelte punkter Ad 1 Ifølge justitsministeren (svar på spørgsmål nr.
S 2102-2104, stillet af  

 Bruno Jerup (EL), Folketingets forhandlinger 1994-95, sp. 6842 ff.) hverken  

 producerer eller eksporterer Danmark antipersonelminer eller dele dertil.  

 Derfor er et forbud i første omgang omkostningsfrit.
Samtidig vil et dansk  

 forbud forhindre en fremtidig dansk produktion.
Ad 2 En rapport udarbejdet af det amerikanske forsvarsministerium slog i 1994  

 fast, at antipersonelle miners militære nytte er betydelig mindre, end man  

 traditionelt har antaget, hvilket bl.a. hænger sammen med, at en eventuel  

 krig på dansk territorium må forventes at blive højteknologisk med minimal  

 infanterideltagelse og en høj grad af mekanisering.
Ad 4 Danmark har støttet gradvise tiltag til at stramme konventionen om brug af  

 særligt inhumane våben, herunder antipersonelminer.
Som der er argumenteret  

 for under de almindelige bemærkninger, er partielle tiltag ikke  

 tilstrækkelige.
Derfor skal Danmark i internationale forhandlinger melde  

 klart ud, at vi ønsker et rent forbud.
Ad 6 Danmark har siden 1992 ydet 10 mio. kr. til minerydning i Kampuchea og  

 Afghanistan.
Men beløbet står i skærende kontrast til Danmarks økonomiske  

 formåen og problemets omfang.
Med en gennemsnitspris for rydning på 1.000 kr.  

 rækker det danske bidrag altså ikke til mere end fjernelsen af 10.000 miner -  

 eller en tiendedel promille af det samlede antal miner.
