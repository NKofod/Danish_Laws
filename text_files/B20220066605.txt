Bekendtgørelse om entreprenør- og landbrugsmaskinuddannelsen I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 1868 af 28. september 2021, og § 4, stk. 1 og 2, og § 7, stk. 3, i lov om erhvervsfaglig studentereksamen i forbindelse med erhvervsuddannelse (eux) m.v., jf. lovbekendtgørelse nr. 537 af 2. maj 2022, og efter bestemmelse fra, samråd med og inddragelse af Metalindustriens Uddannelsesudvalg fastsættes efter bemyndigelse i henhold til § 1, nr. 12 og 13, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Entreprenør- og landbrugsmaskinuddannelsen har som erhvervsuddannelse som overordnet formål, at eleverne og lærlingene gennem skoleundervisning og oplæring opnår viden og færdigheder inden for følgende overordnede kompetenceområder:
 1) Vedligeholdelse og reparation af entreprenørmaskiner.
 2) Vedligeholdelse og reparation af landbrugsmaskiner.
 3) Vedligeholdelse og mindre reparationer af maskiner og udstyr til byggebranchen.
 4) Vedligeholdelse og reparation af personlifte.
 5) Vedligeholdelse, reparation og opbygning af kraner.
 6) Installation og reparation af landbrugsanlæg.
 Stk. 2. Eleven eller lærlingen skal nå de uddannelsesmål, som er fastsat for det trin eller speciale, jf. stk. 3 og 4, som eleven eller lærlingen har valgt.
 Stk. 3. Uddannelsen indeholder trin 1, materielmekaniker, niveau 3 i den danske kvalifikationsramme for livslang læring.
 Stk. 4. Uddannelsen kan afsluttes med trin 1, jf. stk. 3, eller med et af følgende specialer (trin 2, jf. dog nr. 5), niveau 4 i den danske kvalifikationsramme for livslang læring:
 1) Landbrugsmaskinmekaniker.
 2) Entreprenørmaskinmekaniker.
 3) Personliftmekaniker.
 4) Landbrugssmed.
 5) Kranmekaniker (uden trin).
Stk. 5. Uddannelsen kan gennemføres som eux-forløb for specialerne landbrugsmaskinmekaniker og entreprenørmaskinmekaniker.
Uddannelsen tilrettelagt som eux-forløb er ikke trindelt og omfatter alle uddannelsens kompetencemål.
Varighed § 2. Uddannelsen varer fra 2 år og 6 måneder til 5 år, jf. dog stk. 3. Uddannelsens varighed består af grundforløbets 1. og 2. del, der hver er på 20 uger, og hovedforløbet.
Stk. 2. For lærlinge, der skal gennemføre uddannelsen som erhvervsuddannelse for unge, varer uddannelsens hovedforløb på trin 1, materielmekaniker, 1 år og 6 måneder, hvoraf skoleundervisningen udgør 15 uger fordelt på mindst tre skoleperioder.
Uddannelsens hovedforløb på specialerne, entreprenørmaskinmekaniker, personliftmekaniker og landbrugssmed, varer yderligere 2 år, hvoraf skoleundervisningen udgør 20 uger fordelt på mindst fire skoleperioder.
Hovedforløbet på specialet landbrugsmaskinmekaniker varer yderligere 2 år, hvoraf skoleundervisningen udgør 25 uger fordelt på mindst fem skoleperioder.
Hovedforløbet på specialet kranmekaniker, som ikke er trindelt, varer 3 år og 6 måneder, hvoraf skoleundervisningen udgør 35 uger fordelt på mindst syv skoleperioder.
Stk. 3. For elever og lærlinge, der skal gennemføre uddannelsen som erhvervsuddannelse for voksne (euv-forløb), varer uddannelsens hovedforløb på trin 1, materielmekaniker, 1 år og 5 måneder, hvoraf skoleundervisningen udgør 13,5 uger.
Hovedforløbet på uddannelsens specialer, entreprenørmaskinmekaniker, personliftmekaniker og landbrugssmed, varer yderligere 2 år, hvoraf skoleundervisningen udgør 18 uger.
Hovedforløbet på specialet landbrugsmaskinmekaniker varer yderligere 2 år, hvoraf skoleundervisningen udgør 22,5 uger.
Hovedforløbet på specialet kranmekaniker, som ikke er trindelt, varer 3 år og 5 måneder, hvoraf skoleundervisningen udgør 31,5 uger.
 Stk. 4. Den i stk. 3 nævnte skoleundervisning opdeles i mindst to skoleperioder for euv-forløb efter § 66 y, stk. 1, nr. 2, (euv 2) i lov om erhvervsuddannelser.
Stk. 5. Uanset bestemmelserne i stk. 2 og 3 varer uddannelsens hovedforløb for elever og lærlinge i eux-forløb 4 år, hvoraf skoleundervisningen udgør 67,6 uger fordelt på mindst fire skoleperioder for specialet entreprenørmaskinmekaniker og 72,6 uger fordelt på mindst fire skoleperioder for specialet landbrugsmaskinmekaniker.
Alle skole- og oplæringsperioder, der ikke er afsluttende, skal have et omfang af ca. et halvt års varighed.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven eller lærlingen opfylde betingelserne i stk. 2-4.
 Stk. 2. Eleven eller lærlingen skal have kompetence til med præstationsstandarden begynderniveau at kunne følgende:
 1) Selvstændigt planlægge enkle arbejdsopgaver.
 2) Udføre opgaver ergonomisk, sikkerheds- og arbejdsmiljømæssigt korrekt.
 3) Anvende relevante faglige udtryk og begreber i opgaveløsning.
 4) Tage ansvar for opgaveløsning i samarbejde med andre.
 5) Tage stilling til værdien af løbende dokumentation, evaluering og formidling af egne arbejdsprocesser, metoder og resultater.
 6) Anvende eksisterende faglig dokumentation, herunder diagrammer, tabeller eller værkstedsmanualer i en praktisk arbejdsproces, samt udarbejde enkle diagrammer.
 7) Beskrive gældende miljømæssige regler i forhold til egen og andres sikkerhed ved udførelse af arbejdet.
 8) Udarbejde almindelig anvendt faglig dokumentation som arbejdssedler og egenkontrol, og vurdere om eget arbejde opfylder de af underviseren udvalgte kvalitetsmæssige krav.
 9) Redegøre for diesel- og benzinmotorers opbygning og virkemåde, herunder de fire takter.
 10) Medvirke til enkle vedligeholdelses- og serviceopgaver på entreprenør- og landbrugsmaskiner.
 11) Selvstændigt udføre enkle af- og påmonteringsopgaver af elektriske systemer relevante for entreprenør- og landbrugsmaskiner.
 12) Selvstændigt udføre enkle justerings- og reparationsopgaver på benzin- og dieselmotorer ud fra en forståelse af de fire takter og tillige anvende måleudstyr til udmåling af slitage på benzin- og dieselmotorer.
 13) Medvirke til enkle fejlfindingsopgaver på elektriske systemer på entreprenør- og landbrugsmaskiner.
 14) Opbygge enkle hydraulikanlæg, herunder udvælge de rette materialer og komponenter til opgaven.
 15) Selvstændigt udføre reparationssvejsning med MAG-svejsning på materialer over 10 mm, herunder udvælge relevant svejsemateriale.
 16) Udarbejde gængse gevindtyper.
 17) Selvstændigt udføre konstruktion af maskinemner i materialer over 10 mm ud fra given enkel arbejdstegning.
 18) Selvstændigt udføre simpel vedligeholdelse af de mest gængse værktøjer til reparation og vedligeholdelse af entreprenør- og landbrugsmaskiner.
 19) Redegøre for brugen af gængse maskiner, værktøjer og materialer anvendt inden for fagområdet.
 20) Anvende grundlæggende matematiske metoder inden for emnerne geometri, funktioner, grafer og statistik, herunder beregninger af f.eks. spænding, effekt, frekvens, tryk og volumen i forbindelse med fagelementer som styretøjsvinkler, bremsetryk, bremselængde, cylindervolumen, hydrauliksystemer og omsættelse af Ohms lov på elektriske systemer i køretøjer.
 21) Anvende it til faglig informationssøgning og kommunikation.
 Stk. 3. Eleven eller lærlingen skal have gennemført følgende grundfag på følgende niveau og med følgende karakter:
 1) Dansk på E-niveau, bestået.
 2) Matematik på E-niveau, bestået.
 3) Engelsk på E-niveau, bestået.
 4) Fysik på F-niveau, bestået.
 Stk. 4. Lærlingen skal have opnået følgende certifikater eller lignende:
1) Personlig sikkerhed ved arbejde med epoxy og isocyanater, jf.
Arbejdstilsynets retningslinjer.
2) Arbejdsmiljø og sikkerhed, svejsning og termisk skæring, jf.
Arbejdstilsynets regler.
 3) Kompetencer svarende til Førstehjælp på erhvervsuddannelserne, inkl. færdselsrelateret førstehjælp efter Dansk Førstehjælpsråds uddannelsesplaner pr. oktober 2020.
 4) Kompetencer svarende til elementær brandbekæmpelse efter Dansk Brand- og Sikringsteknisk Instituts retningslinjer pr. 1. september 2014.
 Stk. 5. For at kunne blive optaget til skoleundervisningen i eux-hovedforløbet skal eleven eller lærlingen ud over kravene i stk. 2-4, have gennemført følgende grundfag:
 1) Dansk på C-niveau.
 2) Engelsk på C-niveau.
 3) Samfundsfag på C-niveau.
 4) Matematik på C-niveau.
 5) Fysik på C-niveau.
 6) Teknologi på C-niveau.
 Stk. 6. For elever og lærlinge, der opnår de i stk. 5 nævnte kompetencer i et grundforløb, skal fagene nævnt i bestemmelsens nr. 1-3 være gennemført i grundforløbets 1. del med varigheder på henholdsvis 2,5 uger, 3 uger og 2,5 uger, og fagene nævnt i nr. 4-6 være gennemført i grundforløbets 2. del med varigheder på henholdsvis 4 uger, 2 uger og 2 uger.
 Stk. 7. Er der i stk. 3 fastsat karakterkrav for et eller flere fag, gælder disse krav tilsvarende for eux-elever og -lærlinge på det niveau af grundfaget, som eleven eller lærlingen skal have for at kunne påbegynde skoleundervisningen i hovedforløbet, jf. stk. 5, uanset en eventuel forskel mellem de pågældende niveauer.
Kompetencer m.v. i hovedforløbet § 4. Hovedforløbet har følgende kompetencemål:
 1) Lærlingen kan arbejde i henhold til gældende regler for sikkerhed, arbejdsmiljø og produktansvar, herunder bæredygtighed, inden for uddannelsens jobområder.
 2) Lærlingen kan forstå manualer og værkstedshåndbøger på fremmedsprog.
 3) Lærlingen kan anvende it som redskab ved udarbejdelse af skriftlig dokumentation i læringsprocesserne.
 4) Lærlingen kan opbygge og fejlfinde på komplekse hydraulikanlæg ved anvendelse af hydraulikdiagrammer.
 5) Lærlingen kan udføre beregninger på serie- og parallelforbundne modstande ud fra viden om Ohms lov.
 6) Lærlingen kan anvende sammenføjningsmetoder i et fremstillingsforløb under hensyn til gældende sikkerheds-, miljø- og kvalitetskrav og med tilhørende dokumentation udarbejdet ud fra kontrolmålinger og under hensyn til givne standarder og toleranceangivelser.
 7) Lærlingen kan anvende internationale kompetencer til at forstå sammenhænge og varetage arbejdsopgaver i forhold til et internationaliseret arbejdsmarked.
 8) Lærlingen kan anvende sit kendskab til etablering og drift af egen virksomhed og have forståelse af sammenhængen mellem salg, produktion, økonomi, tid og kvalitet i en typisk branchevirksomhed.
 9) Lærlingen kan udvise innovative kompetencer ved f.eks. metode- og materialevalg inden for uddannelsens jobområder.
 10) Lærlingen kan koble relevant teori til tilrettelæggelse, udførelse og evaluering af konkrete arbejdsopgaver fra oplæringen.
 11) Lærlingen kan fremstille emner efter valg af dimension og egnede materialetyper under hensyn til gældende normer, standarder og sikkerhedssystemer.
 12) Lærlingen kan montere mekaniske dieselpumper, udmåling af fødesystemer på dieselmotorer samt foretage en motorsynkronisering.
 13) Lærlingen kan foretage udmåling af lade- og starteranlæg.
 14) Lærlingen kan foretage sikkerhedseftersyn på køretøjers lovpligtige udstyr.
 15) Lærlingen kan adskille, justere, samle og afprøve transmissionssystemer.
 16) Lærlingen kan opbygge og fejlfinde på avancerede hydrauliksystemer ved at anvende hydraulikdiagrammer.
 17) Lærlingen kan udføre fejlfinding og reparation på elektriske systemer og styre- og overvågningssystemer ud fra kendskab til el-diagrammer.
 18) Lærlingen kan justere, fejlfinde og reparere entreprenørmaskiner ud fra sit kendskab til maskinernes opbygning og funktion.
 19) Lærlingen kan kontrollere, opdatere og fejlfinde på styre- og overvågningssystemer ved hjælp af it-baserede diagnosesystemer og fejlkoder.
 20) Lærlingen kan fejlfinde og reparere entreprenørmaskiner ud fra kendskab til opbygning og funktion af transmissionssystemer på entreprenørmaskiner.
 21) Lærlingen kan fejlfinde og reparere styretøj og bremser på entreprenørmaskiner.
 22) Lærlingen kan udføre lovpligtigt sikkerhedseftersyn på teleskoplæssere med mandskabskurv.
 23) Lærlingen kan opbygge mindre relæstyringer.
 24) Lærlingen kan justere, fejlfinde og reparere landbrugsmaskiner ud fra kendskab til maskinernes opbygning og funktion.
 25) Lærlingen kan kontrollere, opdatere og fejlfinde på styre- og overvågningssystemer ved hjælp af it-baserede diagnosesystemer eller fejlkoder.
 26) Lærlingen kan justere, fejlfinde og reparere høstmaskiner ud fra kendskab til maskinernes opbygning og funktion.
 27) Lærlingen kan fejlfinde og reparere transmissionssystemer på traktorer og landbrugsmaskiner ud fra sit kendskab til opbygning og funktion.
 28) Lærlingen kan fejlfinde og reparere styretøj og bremser på landbrugsmaskiner.
 29) Lærlingen kan gennemføre funktionstest, periferitest og fejlfinding på PLC-styringer på personlifte ved hjælp af it-baserede diagnosesystemer eller fejlkoder samt el-diagrammer.
 30) Lærlingen kan anvende parametre i forbindelse med sikkerhed på personlifte ud fra kendskab til betydningen af fysikkens love.
 31) Lærlingen kan udføre eftersyn og justering på styretøj på bomlifte.
 32) Lærlingen kan udføre lovpligtigt sikkerhedseftersyn på personlifte.
 33) Lærlingen kan opbygge mindre relæstyringer.
 34) Lærlingen kan udføre fejlfinding og reparation ud fra kendskab til opbygning og funktion af transmissionssystemer på personlifte og teleskoplæssere.
 35) Lærlingen kan installere, reparere og vedligeholde varme-, vand- og afløbsinstallationer.
 36) Lærlingen kan tilrettelægge og udføre mindre konstruktioner i plade, rør- og stålprofiler.
 37) Lærlingen kan udføre enkle fejlfindings-, reparations- og justeringsopgaver på landbrugsmaskiner.
 38) Lærlingen kan udføre lovpligtigt sikkerhedseftersyn på kraner med mandskabskurv.
 39) Lærlingen kan fejlfinde og reparere hydraulikanlæg på kraner ved hjælp af hydraulikdiagrammer.
 40) Lærlingen kan planlægge og dokumentere under anvendelse af CAD samt udføre konstruktioner i forbindelse med kranmontage.
 41) Lærlingen kan udføre fejlfindings- og reparationsopgaver på komprimeringsanlæg.
 42) Lærlingen kan udføre specielle arbejdsfunktioner, som ligger inden for virksomhedens virkeområder, eller som har betydning for elevernes fremtidige beskæftigelsesmuligheder.
Stk. 2. Kompetencemålene nr. 1-10, jf. stk. 1, gælder for alle lærlinge i hovedforløbet.
Kompetencemålene nr. 11-14, jf. stk. 1, gælder for trin 1, materielmekaniker.
Stk. 3. Kompetencemålene nr. 15-21 og nr. 42, jf. stk. 1, gælder for specialet entreprenørmaskinmekaniker.
Kompetencemålene nr. 15-17, nr. 24-28 og nr. 42, jf. stk. 1, gælder for specialet landbrugsmaskinmekaniker.
Kompetencemålene nr. 15-17, nr. 22-23, nr. 29-34 og nr. 42, jf. stk. 1, gælder for specialet personliftmekaniker.
Kompetencemålene nr. 15-17, nr. 35-37 og nr. 42, jf. stk. 1, gælder for specialet landbrugssmed.
Kompetencemålene nr. 15-17 og nr. 38-42, jf. stk. 1, gælder for specialet kranmekaniker.
 Stk. 4. I eux-forløb skal følgende fag m.v. gennemføres ud over de i stk. 2 og 3 fastsatte mål:
 1) Dansk på A-niveau fra uddannelsen til teknisk studentereksamen, dog med undervisningstiden 155 timer svarende til 6,2 uger.
 2) Engelsk på B-niveau fra uddannelsen til teknisk studentereksamen, dog med undervisningstiden 120 timer svarende til 4,8 uger.
 3) Matematik på B-niveau fra uddannelsen til teknisk studentereksamen, dog med undervisningstiden 125 timer svarende til 5 uger.
 4) Fysik på B-niveau fra uddannelsen til teknisk studentereksamen, dog med undervisningstiden 90 timer svarende til 3,6 uger.
 5) Kemi på C-niveau fra hf-enkeltfag eller bekendtgørelse om grundfag, erhvervsfag, erhvervsrettet andetsprogsdansk og kombinationsfag i erhvervsuddannelserne og om adgangskurser til erhvervsuddannelserne (grund- og erhvervsfagsbekendtgørelsen), dog med undervisningstiden 60 timer svarende til 2,4 uger.
 6) Teknikfag på B-niveau, udvikling og produktion, jf. læreplanen udviklet til brug for tekniske eux-forløb, dog med undervisningstiden 100 timer svarende til 4 uger.
 7) Teknologi på B-niveau, jf. læreplanen udviklet til brug for tekniske eux-forløb, dog med undervisningstiden 75 timer svarende til 3 uger.
8) Erhvervsområdeprojekt, jf. læreplanen om erhvervsområdet udviklet til brug for tekniske eux-forløb, med undervisningstiden 10 timer og fordybelsestiden 30 timer svarende til 1,6 uger.
Projektet skal tilrettelægges sammen med erhvervsuddannelsens afsluttende prøve.
 9) Valgfag i form af et løft af niveau i et fag (undervisningstiden 100 timer svarende til 4 uger).
 Stk. 5. Skolen skal som minimum udbyde følgende valgfag: Matematik på A-niveau.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens eller lærlingens erhvervserfaring og tidligere uddannelse er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. For uddannelsens trin 1, materielmekaniker, afholdes den afsluttende prøve som en del af sidste skoleperiode på trin 1. Prøven afholdes af skolen.
Prøven skal kun aflægges af lærlinge, som afslutter uddannelsen på det pågældende trin.
Prøven består af en praktisk prøve.
Prøven bedømmes efter 7-trinsskalaen.
Prøven skal afdække lærlingens opnåede kompetencer inden for trinnet.
Lærlingen skal inden aflæggelse af prøven have erhvervet relevant kørekort i henhold til gældende regler om kørekort.
De nærmere kriterier for erhvervelse af kørekort er anført i uddannelsesordningen.
Lærlingen kan, når det er begrundet i særlige forhold og efter det faglige udvalgs konkrete afgørelse, blive fritaget for kravet om kørekort.
Stk. 2. Den afsluttende prøve efter trin 1, materielmekaniker, har en varighed af 5 klokketimer.
Prøven stilles af skolen.
Eksaminator og bedømmer skal være til stede under udførelsen af den praktiske prøve.
 Stk. 3. Prøvens grundelementer består af:
 1) Mål og krav til prøven er, at lærlingen ved prøven skal vise, at kompetencemålene for trin 1 er nået.
 2) Eksaminationsgrundlaget består af den udleverede opgavetekst for den praktiske prøve og den praktisk udførte opgave.
 3) Bedømmelsesgrundlaget er lærlingens individuelle præstation i udførelse af den praktiske opgave.
4) Bedømmelsen af prøven danner baggrund for en helhedsvurdering af opfyldelse af kompetencemålene for trinnet.
Skolen fastsætter nærmere bedømmelseskriterier for lærlingens evne til at løse de praktiske opgaver på maskiner/udstyr med brug af de kompetencer, der er beskrevet for trin 1, jf. § 4, stk. 2.
 Stk. 4. For at der kan udstedes skolebevis, skal lærlingen have bestået alle fag i hovedforløbet, og den afsluttende prøve, jf. stk. 1-3, skal være bestået.
 Stk. 5. Ved uddannelsens afslutning udsteder det faglige udvalg et uddannelsesbevis til lærlinge, som afslutter med trin 1. For lærlinge, der afslutter uddannelsen med trin 1, påføres resultatet af den afsluttende prøve.
§ 7. For uddannelsens specialer afholdes den afsluttende prøve som en del af sidste skoleperiode.
Prøven afholdes af skolen i samarbejde med det faglige udvalg.
Prøven er en praktisk prøve med mundtlige elementer.
Prøven udgør en svendeprøve.
Prøven bedømmes efter 7-trinsskalaen.
Prøven skal afdække lærlingens opnåede kompetencer inden for uddannelsen.
Lærlingen skal inden aflæggelse af prøven have erhvervet relevant kørekort i henhold til gældende regler om kørekort.
De nærmere kriterier for erhvervelse af kørekort er anført i uddannelsesordningen.
Lærlingen kan, når det er begrundet i særlige forhold og efter det faglige udvalgs konkrete afgørelse, blive fritaget for kravet om kørekort.
Stk. 2. Prøven, jf. stk. 1, består af arbejdsopgaver omfattet af mål og krav til prøven, jf. § 4, stk. 1. Prøven tildeles ved lodtrækning.
Prøven gennemføres inden for en varighed af maksimalt 12 klokketimer, fordelt over to dage af maksimalt 6 timer.
Prøven stilles af skolen efter samråd med det faglige udvalg.
Lærlingen skal udarbejde en indledende, skriftlig arbejdsplan, som afleveres til eksaminator og censorer forud for opstart af den praktiske udførelse af prøven.
Før afslutningen af prøven skal lærlingen udarbejde og aflevere en afsluttende, skriftlig færdigmelding.
I forbindelse med den praktiske prøve skal lærlingen gøre mundtlig rede for den anvendte arbejdsproces og den valgte metode.
Skolen skal ved prøveafholdelsen sikre, at der er afsat tid til dialog med den enkelte elev i forbindelse med den praktiske prøve.
Stk. 3. Eksaminator og censorerne skal være til stede under udførelsen af prøven.
Ved bedømmelsen af prøven giver censorer og eksaminator én samlet karakter for den praktiske udførelse af prøven og lærlingens mundtlige redegørelse.
 Stk. 4. For uddannelsens specialer har prøven følgende grundelementer:
 1) Mål og krav til prøven er, at lærlingen skal kunne planlægge, gennemføre, dokumentere og forklare en rationel, korrekt og sikker arbejdsproces for justerings-, fejlfindings-, reparations- og udskiftningsopgaver på køretøjets defekte eller slidte dele.
 2) Eksaminationsgrundlaget består af:
 a) Den udleverede opgavetekst for prøven.
 b) Den praktisk udførte opgave.
 c) Forudgående skriftlig arbejdsplan og færdigmelding, som lærlingen har udarbejdet undervejs i den praktiske prøve.
 3) Bedømmelsesgrundlaget er lærlingens præstation ved løsning af den praktiske prøve, samt lærlingens mundtlige redegørelse for den anvendte arbejdsproces og valgte metode.
4) Bedømmelsen af prøven danner baggrund for en helhedsvurdering af målopfyldelsen.
Bedømmelseskriterierne omfatter følgende:
 a) Lærlingens teknisk-faglige kompetencer inden for de områder, der er omfattet af uddannelsens mål.
 b) Lærlingens almen-faglige og personlige kompetencer inden for faglig kommunikation, materialeforståelse, arbejdsplanlægning og -dokumentation samt miljø- og kvalitetsbevidsthed.
 Stk. 5. For at der kan udstedes skolebevis, skal lærlingen have bestået alle fag i hovedforløbet, og den afsluttende prøve, jf. stk. 1-4, skal være bestået.
 Stk. 6. Ved uddannelsens afslutning udsteder det faglige udvalg et svendebrev til lærlinge, som afslutter med uddannelsens specialer, jf. stk. 1-4, og resultatet af den afsluttende prøve påføres beviset.
Ikrafttrædelse og overgangsbestemmelser § 8. Bekendtgørelsen træder i kraft den 1. august 2022.
 Stk. 2. Bekendtgørelse nr. 416 af 11. april 2019 om erhvervsuddannelsen til entreprenør- og landbrugsmaskinuddannelsen ophæves.
Stk. 3. Bekendtgørelsen finder ikke anvendelse for elever, som er påbegyndt eller overgået til uddannelsen før bekendtgørelsens ikrafttræden.
For sådanne elever finder de hidtil gældende regler i bekendtgørelse nr. 416 af 11. april 2019 om erhvervsuddannelsen til entreprenør- og landbrugsmaskinuddannelsen anvendelse.
 Stk. 4. Elever, som nævnt i stk. 3, kan i overensstemmelse med overgangsordninger fastsat af skolen i den lokale undervisningsplan og efter aftale med den eventuelle oplæringsvirksomhed overgå til uddannelsen efter denne bekendtgørelse.
