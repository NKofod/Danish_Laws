Cirkulære om valg af medlemmer af  

 stiftsudvalg vedrørende mellemkirkeligt arbejde (Til stiftsøvrighederne) I medfør af § 12, jf. § 2, stk. 1, nr. 13, i lov om  

 folkekirkens økonomi, jf. lovbekendtgørelse nr. 537 af 24. juni  

 1997, fastsætter kirkeministeren regler om folkekirkens deltagelse i  

 mellemkirkeligt arbejde.
 I henhold til § 1, stk. 2, i  

 bekendtgørelse nr. 891 af 23. november 1993 om folkekirkens  

 deltagelse i mellemkirkeligt arbejde, som ændret ved  

 bekendtgørelse nr. 333 af 8. juni 1998, vælges i hvert stift et  

 mellemkirkeligt stiftsudvalg bestående af 6 valgte medlemmer, 4  

 læge og 2 gejstlige, samt af stiftets biskop som født  

 medlem.
 I henhold til § 1, stk. 3, i  

 bekendtgørelsen, vælges de valgte medlemmer for 4 år,  

 regnet fra den 1. april 2002.
 Herved fastsættes følgende regler om valg til  

 stiftsudvalg:
I.
Valgret og valgbarhed.
Valgret har medlemmer af stiftets  

 menighedsråd, herunder medlemmer af menighedsråd for  

 døvemenigheder, der har hjemsted i stiftet.
Valgret har endvidere  

 medlemmer af bestyrelserne for valgmenigheder med hjemsted i stiftet, samt  

 valgmenighedspræster, der er ansat i en valgmenighed i stiftet, og som  

 ikke er medlem af bestyrelsen.
Præster i pastorater, der omfatter flere  

 menighedsrådskredse, har kun én stemme og kan selv vælge,  

 i hvilket menighedsråd de vil afgive stemme.
Omfatter et pastorat  

 menighedsrådskredse i mere end ét stift, har præsten en  

 stemme i hvert stift.
 Valgbar som lægt medlem er enhver, der  

 opfylder betingelserne for at kunne vælges som  

 menighedsrådsmedlem eller bestyrelsesmedlem for en valgmenighed i  

 stiftet, og som ikke er ordineret til at kunne være præst i Den  

 danske Folkekirke.
 Valgbar som gejstligt medlem er præster, der  

 er medlemmer af stiftets menighedsråd, og valgmenighedspræster,  

 der er ansat i en valgmenighed i stiftet, samt personer, der er ordineret til  

 at kunne være præst i folkekirken, og som har bopæl i  

 stiftet eller som sognebåndsløser har valgt at udøve  

 valgret i stiftet.
Sognebåndsløsere, der er valgt som  

 medlem af et menighedsråd, har valgret og er valgbare i det stift,  

 hvori de er medlem af menighedsrådet.
Sognebåndsløsere,  

 der ikke er valgt som medlem af et menighedsråd, er valgbare i det  

 stift, hvor de har valgt at udøve valgret, jf. afsnit 5.2. i  

 ministeriets cirkulære nr. 32 af 9. marts 2000 om valg til  

 menighedsråd den 14. november 2000 (valgcirkulæret).
II.
Valgbestyrelse og bekendtgørelse af valget.
Stiftsøvrigheden er valgbestyrelse.
Valgbestyrelsen  

 godkender kandidatlisterne.
Stiftskontorchefen er sekretær for  

 valgbestyrelsen og fører beslutningsprotokollen.
Valgbestyrelsen  

 bekendtgør valget ved udsendelse af meddelelse til stiftets  

 menighedsråd og til bestyrelserne for stiftets valgmenigheder.  

 Valgbestyrelsen bekendtgør valget senest den 1. oktober 2001.
III.
Kandidatlisten.
A.
Kandidater og stillere.
 Kandidatlisten, der udfærdiges i en afdeling  

 A for læge kandidater og en afdeling B for gejstlige kandidater,  

 må højst indeholde navnene på 8 læge og 4 gejstlige  

 kandidater og skal mindst omfatte 1 læg og 1 gejstlig kandidat.  

 Kandidatlisten skal angive kandidaternes navne, personnumre og  

 bopæl.
Kandidatlisten skal være valgbestyrelsen i  

 hænde senest tirsdag den 20. november 2001 kl. 14.00 og skal  

 være underskrevet af mindst 10 stillere.
Stillerne skal have valgret  

 til valg af stiftsudvalg i stiftet, jf. afsnit I.
For hver stiller  

 anføres navn, personnummer og bopæl.
Desuden anføres for  

 menighedsrådsmedlemmer, hvilket menighedsråd de er medlem af, for  

 præsters vedkommende, hvilken præstestilling de beklæder.  

 For medlemmer af bestyrelsen af eller præster for en valgmenighed  

 anføres dennes navn.
 Kandidatlisten skal være skriftligt tiltrådt  

 af de opstillede kandidater og indeholde navnet på en person, som  

 valgbestyrelsen kan rette henvendelse til vedrørende listen.
Ingen kan være stiller for mere end én  

 kandidatliste eller for en liste, hvorpå den pågældende  

 selv er opført som kandidat.
Ingen kan opstilles som kandidat på  

 mere end én liste.
 Når kandidatlisten er indleveret til  

 valgbestyrelsen, kan stillere og kandidater ikke foretage ændringer i  

 listen, ligesom hverken stillere eller kandidater kan trække sig  

 tilbage fra listen.
B.
Sideordnet eller prioriteret opstilling.
 Ved indlevering af kandidatlisten skal det være  

 angivet, om kandidaterne er opstillet sideordnet eller i  

prioriteret rækkefølge.
 Når kandidaterne er sideordnet opstillet,  

 skal det fremgå, om kandidaterne ønskes opført i en  

 bestemt rækkefølge eller alfabetisk på stemmesedlen.  

 Indeholder listen navne på flere kandidater end det antal læge og  

 gejstlige medlemmer, der i alt skal vælges til stiftsudvalget, skal  

 stillerne træffe bestemmelse om, hvilke af anmeldelsens læge og  

 gejstlige kandidater, der skal være medlemmer af stiftsudvalget, og  

 hvilke der skal være stedfortrædere, hvis afstemningen aflyses  

 som følge af, at der kun er indleveret denne ene kandidatliste til  

 valget.
 Er kandidaterne opstillet i prioriteret  

 rækkefølge, er denne rækkefølge  

 afgørende for, hvilke der betragtes som læge og gejstlige  

 medlemmer af udvalget og hvilke som stedfortrædere, hvis afstemningen  

 aflyses som følge af, at der kun er indleveret denne ene kandidatliste  

 til valget.
C.
Listebetegnelse og listeforbund.
Stillerne for en kandidatliste kan over for  

 valgbestyrelsen skriftligt anmelde en listebetegnelse, som  

 kandidatlisten skal betegnes med på stemmesedlerne.
Anmeldelse af  

 listebetegnelse skal ske samtidig med kandidatlistens indlevering og skal  

 være tiltrådt ved underskrift af samtlige kandidater og  

 stillere.
Den først indleverede liste betegnes som nr. 1, den  

 anden som nr. 2, osv.
De godkendte lister opbevares foreløbig af  

 valgbestyrelsen.
 Den, der indleverer kandidatlisten, har ret til på  

 en medbragt genpart af listen at få kvittering for, at listen er  

 indleveret med angivelse af indleveringstidspunktet.
 Der kan skriftligt anmeldes listeforbund.  

 Anmeldelsen skal være valgbestyrelsen i hænde senest tirsdag  

 den 27. november 2001 kl. 14.00. Om fremgangsmåden henvises til  

 reglerne i afsnit 3 i ministeriets cirkulære nr. 32 af 9. marts 2000 om  

 valg til menighedsråd den 14. november 2000 (valgcirkulæret).
D.
Mangler.
Er der mangler ved en kandidatliste, skal  

 valgbestyrelsen senest tirsdag den 27. november 2001 kl. 14.00 give  

 stillerne meddelelse herom.
Der gives herefter stillerne lejlighed til at  

 afhjælpe manglerne senest tirsdag den 4. december 2001, kl.  

 14.00.
E.
Bekendtgørelse af kandidatlister m.m.
 Valgbestyrelsen bekendtgør kandidatlisterne med  

 angivelse af stillerne samt oplysning om anmeldte listeforbund senest  

tirsdag den 11. december 2001.
 Samtidig med bekendtgørelsen af de modtagne  

 kandidatlister giver valgbestyrelsen meddelelse om tid og sted for  

 optællingen.
IV.
Bortfald af afstemning.
 Er der ved udløbet af fristen for indgivelse af  

 kandidatlister kun indleveret én gyldig liste, bortfalder  

 afstemningen.
 Ved sideordnet opstilling har stillerne truffet  

 bestemmelse om, hvilke af listens læge og gejstlige kandidater, der er  

 valgt som medlemmer og hvilke som stedfortrædere, jf. afsnit III,  

 B.
Ved prioriteret opstilling er de 4 først  

 anførte læge kandidater og de 2 først anførte  

 gejstlige kandidater valgt.
De på listen anførte kandidater, der  

 ikke er valgt, anses som stedfortrædere i den rækkefølge,  

 hvori de er opført på kandidatlisten, jf. afsnit III, B.
Valgbestyrelsen foretager tilførsel om  

 afstemningens bortfald til beslutningsprotokollen.
Valgbestyrelsen sender  

 meddelelse om valgets resultat til de valgte kandidater, til  

 stedfortræderne, til menighedsrådene, bestyrelserne for  

 valgmenigheder i stiftet samt Kirkeministeriet, og bekendtgør  

 stiftsudvalgets sammensætning.
V.
Afstemning og stemmemateriale.
 Er der indkommet flere gyldige kandidatlister,  

 tilvejebringer valgbestyrelsen det fornødne stemmemateriale  

 (stemmesedler med tilhørende kuverter).
Ved valg af læge medlemmer benyttes stemmesedler og  

 kuverter af hvidt papir.
Ved valg af gejstlige medlemmer benyttes gule  

 stemmesedler og kuverter.
Foroven på stemmesedlerne anføres med store  

 typer ordene »Valg af medlemmer til mellemkirkeligt stiftsudvalg«.  

 Umiddelbart herunder anføres på de hvide stemmesedler ordene  

 »Læge medlemmer« og på de gule stemmesedler ordene »Gejstlige  

 medlemmer«.
Med hensyn til stemmesedlernes udformning henvises i  

 øvrigt til afsnit 9 i cirkulære nr. 32 af 9. marts 2000 om valg  

 til menighedsråd den 14. november 2000.
 Valgbestyrelsen sender det fornødne antal  

 stemmesedler med tilhørende kuverter til hvert af stiftets  

 menighedsråd, herunder menighedsrådet for en eventuel  

 døvemenighed i stiftet, samt til bestyrelserne for valgmenigheder.
 Stemmematerialet skal være menighedsråd  

 og valgmenigheder i hænde senest tirsdag den 8. januar 2002.
Ved modtagelsen af stemmesedlerne skal  

 menighedsrådets formand (formanden for valgmenighedens bestyrelse)  

 straks påse, at der er et tilstrækkeligt antal stemmesedler med  

 kuverter.
Er dette ikke tilfældet, rekvireres det manglende antal hos  

 valgbestyrelsen.
VI.
Afstemningens gennemførelse.
Medlemmerne af stiftets menighedsråd afgiver  

 stemme i et menighedsrådsmøde.
Tiden for mødets  

 afholdelse fastsættes af formanden, således at stemmesedlerne kan  

 være valgbestyrelsen i hænde senest tirsdag den 5. februar  

 2002 kl. 14.00. Afstemningen er hemmelig og kan kun ske ved personligt  

 fremmøde.
Medlemmer, der er forhindret i at være tilstede i  

 dette møde, kan ikke afgive stemme, heller ikke ved fuldmagt.
Under mødet omdeler formanden stemmematerialet til  

 hvert medlem.
Der må kun sættes et kryds på hver af de  

 udleverede stemmesedler.
Krydset sættes enten ud for listebetegnelsen  

 (listens nummer) eller ud for navnet på den kandidat, man ønsker  

 at stemme på.
Stemmesedler, hvorpå der er anført andet end  

 ét kryds, er ugyldige.
Når stemmesedlerne er afkrydset, lægges de i  

 de dertil hørende kuverter, der tilklæbes og afleveres til  

 formanden.
Et medlem af menighedsrådet, som ikke ønsker at  

 stemme, lægger den eller de blanke stemmesedler i de respektive  

 kuverter.
 Tilbagesendelse af stemmesedlerne til valgbestyrelsen skal  

 ske umiddelbart efter afstemningen og under iagttagelse af fristen den 5.  

 februar 2002. Menighedsrådets formand skal oplyse antallet af  

 benyttede, ubenyttede og ombyttede stemmesedler.
 Medlemmerne af bestyrelserne for stiftets  

 valgmenigheder og valgmenighedspræsten, hvis denne ikke er medlem  

 af bestyrelsen, sender de afkrydsede stemmesedler til bestyrelsens formand  

 så tidligt, at formanden kan tilbagesende materialet, således at  

 det kan være valgbestyrelsen i hænde senest tirsdag den 5.  

 februar 2002 kl. 14.00.
 Bestyrelsens formand skal oplyse antallet af  

 benyttede, ubenyttede og ombyttede stemmesedler.
VII.
Opgørelse af valget.
 Valgbestyrelsen optæller stemmesedlerne snarest  

 muligt og senest torsdag den 7. februar 2002. Optællingen er  

 offentlig i det omfang pladshensyn gør det muligt.
 Om optællingsmåden og om gyldighed af  

 stemmesedler henvises til afsnit 18 i cirkulære nr. 32 af 9. marts 2000  

 om valg til menighedsråd den 14. november 2000.
 Valget opgøres som et forholdstalsvalg for  

 henholdsvis læge og gejstlige medlemmer hver for sig på samme  

 måde som opgørelsen af valg til menighedsråd, jf. afsnit  

 19 og 20 i cirkulære nr. 32 af 9. marts 2000 om valg til  

 menighedsråd den 14. november 2000.
 De læge og gejstlige kandidater, der ikke  

 erklæres for valgte, betragtes som stedfortrædere for de  

 valgte på samme liste.
Rækkefølgen blandt  

 stedfortrædere bestemmes ved sideordnet opstilling af  

 antallet af personlige stemmer og ved prioriteret opstilling ved  

 summen af personlige stemmer og eventuelle resterende listestemmer.
Ved  

stemmelighed afgøres rækkefølgen ved sideordnet  

 opstilling ved lodtrækning og ved prioriteret opstilling ved placering  

 på listen.
 Når opgørelsen har fundet sted,  

 tilføres der beslutningsprotokollen nøjagtig oplysning herom,  

 således at det angives, hvorledes stemmerne fordelte sig på de  

 forskellige kandidatlister, i hvilken nummerorden mandaterne tilfaldt  

 listerne, hvilket fordelingstal der blev lagt til grund for hver  

 kandidatliste, hvor mange personlige stemmer der blev afgivet for  

 kandidaterne, hvorledes listestemmerne fordeltes på kandidaterne,  

 hvilke medlemmer der blev erklæret for valgt, samt det medlemsnummer,  

 der tilfaldt hver af de valgte.
 Valgbestyrelsen sender meddelelse om valgets resultat til  

 de valgte kandidater, til stedfortræderne, til menighedsrådene i  

 stiftet, til bestyrelserne for stiftets valgmenigheder samt til  

 Kirkeministeriet og bekendtgør stiftsudvalget sammensætning.
 Valgbestyrelsen opbevarer stemmesedlerne i et år  

 efter optællingen.
VIII.
Valgklager.
 Eventuelle klager over valgets gyldighed skal være  

 Kirkeministeriet i hænde senest torsdag den 21. februar 2002.
IX.
Udgifter ved valget.
 Udgifter i anledning af valget, herunder til  

 stemmemateriale og til fornøden medhjælp for valgbestyrelsen,  

 udredes af fællesfonden, jf. bekendtgørelsens § 1,  

 stk. 6.
 Cirkulære af 15. august 1997 om valg af medlemmer af  

 stiftsudvalg vedrørende mellemkirkeligt arbejde ophæves.
 Et antal eksemplarer af dette cirkulære  

 vedlægges til omdeling blandt stiftets menighedsråd og  

 bestyrelserne for de valgmenigheder, der har hjemsted i stiftet.
