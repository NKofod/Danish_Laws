Nr BTL 77 Betænkning over Forslag til lov om beskyttelse af de ydre koge i  

 Tøndermarsken   

 Nr L 77 1987-88, 1. samling Afgivet af Miljø- og Planlægningsudvalget Afgivet: 19880225 Udvalget har behandlet lovforslaget i nogle møder og har herunder stillet spørgsmål til miljøministeren, som denne har besvaret dels skriftligt, dels i samråd.
Et af disse spørgsmål og ministerens besvarelse heraf er optrykt som bilag.
Udvalget har endvidere modtaget mundtlige og/eller skriftlige henvendelser fra:
Carstensen, Bernd, Højer, Danmarks Naturfredningsforening, Dansk Ornitologisk Forening, De sønderjyske landbo- og husmandsforeninger, Digelaget for Tøndermarsken, Friluftsrådet, Fælleslandboforeningen for Nordslesvig, Højer Fiskeriforening, Højer Jagtforening, Landwirtschaftlicher Hauptverein, Christian Mylin, Esbjerg, Naturfredningsrådet, Slesvigsk Parti, Sønderjyllands Amtsråd, Tønder Kommune og Vadehavssekretariatet.
De fleste af disse organisationer har haft foretræde for udvalget i forbindelse med udvalgets besigtigelse af Tøndermarsken.
Miljøministeren har over for udvalget givet tilsagn om, at hjemmelen i § 15, stk. 4, til at fastsætte regler om hegning ikke vil blive anvendt til at fastsætte generelle regler om undtagelse for hegning af flere fenner, men alene til at fastsætte en generel undtagelse for midlertidige hegn som nævnt i bemærkningerne til § 15. Endvidere vil der blive fastsat en dispensationsordning til opsætning af hegn, hvis der foreligger særlige grunde, f.eks.
 veterinærhygiejniske.
Miljøministeren har endvidere over for udvalget oplyst, at de regler, som efter § 24, stk. 3, skal fastsættes om græsningsordningen, vil blive forelagt det i § 44 omhandlede rådgivende udvalg til udtalelse.
Ministeren har understreget, at græsningsordningen kun skal træde i funktion, hvis ministeren skønner, at der er behov herfor.
 Miljøministeren har oplyst, at han i de regler, som efter § 37, stk.
5, kan fastsættes for udøvelsen af tilsynsvirksomheden, vil sikre, at amtskommunen kan inddrage digelaget i tilsynsvirksomheden.
Miljøministeren har over for udvalget givet tilsagn om, at han med landbrugsministeren vil drøfte mulighederne for, at reglerne om EF-tilskud til en braklægnings-/»set-aside«-ordning vil kunne finde anvendelse for omdriftsarealerne.
Miljøministeren har tilkendegivet, at etablering af et forsknings-, informations- og naturovervågningscenter i en del af Statens Marskforsøgscenter Hohenwartes bygningskompleks eller eventuelt andetsteds i området har så vidtrækkende økonomiske, faglige og forskningspolitiske aspekter, at spørgsmålet nøje må overvejes, før der træffes beslutning herom.
Miljøministeren har derfor givet tilsagn om, at han sammen med landbrugsministeren og undervisningsministeren vil overveje spørgsmålet og hurtigst muligt forelægge udvalget resultatet af overvejelserne.
Der er af miljøministeren og af et mindretal stillet ændringsforslag, hvorom henvises til de ledsagende bemærkninger.
Herefter indstiller et flertal (udvalget med undtagelse af Fremskridtspartiets medlem) lovforslaget til vedtagelse med de af miljøministeren stillede og af flertallet tiltrådte ændringsforslag.
Et mindretal (Fremskridtspartiets medlem af udvalget) indstiller lovforslaget til forkastelse ved 3. behandling, idet mindretallet dog har stillet de under nr. 4-7 anførte ændringsforslag.
Mindretallet henviser til, at fantaster og arbejdssky elementer, der aldrig har udført praktisk erhvervsarbejde, men udelukkende hentet deres indkomster til forbrug hos produktive skatteborgere, er ved at omdanne Danmark til et reservat for fisk, fugle og krybdyr samt bestående af græs og brakvandssøer.
Miljøministerens lovforslag om bevaring af Tøndermarsken går nøjagtig i samme retning.
Det bliver således aldeles umuligt for landmændene i området fremover at drive et rentabelt og tidssvarende landbrug med de restriktioner og akademikerprægede forbud, der bliver pålagt.
Mindretallet skal i øvrigt henvise til de konsekvenser af lovforslagets vedtagelse, som er glimrende beskrevet i en henvendelse fra en lokal borger, Bernd Carstensen.
Mindretallet kan stort set tilslutte sig disse synspunkter.
Henvendelsen fra Bernd Carstensen er optrykt som bilag til betænkningen.
Ændringsforslag Af miljøministeren, tiltrådt af et flertal (udvalget med  

 undtagelse af FP):
Til § 4 1) I 1. pkt. indsættes efter »kortbilag 7«: », samt  

 de landbrugsarealer inden for disse områder, der efter §§ 01 og 02 udpeges til vedvarende græsarealer« 2) Efter § 4 indsættes som nye paragraffer:
»§ 01. Miljøministeren udpeger inden den 1. april 1990 vedvarende græsarealer inden for de områder, der er vist på kortbilag 7, efter følgende retningslinjer:
 1) I Ny Frederikskog udpeges 54 ha og i Rudbøl Kog 25 ha.
2) Det skal tilstræbes, at de arealer, der ikke udpeges som vedvarende græsarealer, placeres i samlede enheder omkring eksisterende landbrugsejendomme og hensigtsmæssigt i forhold til bevandingssystemet.
3) I videst muligt omfang skal udpeges arealer, der hidtil har henligget i græs.
Stk. 2. Forud for den i stk. 1 nævnte udpegning indhenter miljøministeren en udtalelse om forslaget til udpegningen fra det i § 44 nævnte udvalg.
§ 02. Forud for den udpegning, der er nævnt i § 01, foretages ved Jordbrugsdirektoratets foranstaltning jordfordeling inden for området.
Stk. 2. Jordfordeling som nævnt i stk. 1 sker efter reglerne i lov om jordfordeling mellem landejendomme, idet de begrænsninger, der er nævnt i jordfordelingslovens § 3, stk. 2 og 3, ikke gælder for jordfordeling med skæringsdato inden den 1. april 1990.
Stk. 3. Såfremt det af hensyn til loddernes naturlige afgrænsning er nødvendigt for gennemførelse af jordfordeling efter stk. 1 og stk. 2, er en lodsejer pligtig til, hvor værdien af afgivet areal overstiger værdien af det ham ved planen tildelte areal, at modtage udligning af værdiforskellen i penge inden for et beløb af 30.000 kr. og ikke ud over 30 pct. af værdien af det afgivne areal.
 § 03. Miljøministeren bekendtgør, hvilke arealer der efter den 1.
 april 1990, jf. §§ 4 og 01, er vedvarende græsarealer.
Bekendtgørelsen sker i Statstidende og i et eller flere stedlige blade, ligesom de berørte lodsejere underrettes skriftligt.« Til § 5 3) I 1. pkt. indsættes efter »kortbilag 7«: », som  

 ikke efter § 01 er udpeget til vedvarende græsarealer« Af et mindretal (FP):
Nyt kapitel 4) Efter kapitel 3 indsættes som nyt kapitel:
»Kapitel 4 Offentlige arealers inddragelse i jordfordeling § 04. Alle offentligt ejede arealer skal indgå i en jordfordeling.« Kapitel 5-11 bliver herefter kapitel 6-12.
Til § 13 5) Stk. 1, 2. pkt., udgår.
Til § 14 6) Stk. 2 udgår.
 Stk. 3 bliver herefter stk. 2.
Til § 15 7) § 15 udgår.
Af miljøministeren, tiltrådt af et flertal (udvalget med  

 undtagelse af FP):
Til § 16 8) I 1. pkt. ændres »dog højst 250 kg N, 35 kg P og 35 kg K  

 pr. ha.« til: »dog højst 75 kg N pr. ha.
Gødskning med P og K er ikke tilladt.« 9) Som nyt stk. 2 indsættes:
»Stk. 2. Miljøministeren kan dog give dispensation fra bestemmelsen i stk. 1.« Til § 25 10) I stk. 1, 1. pkt., ændres »Landbrugsministeren kan«  

 til:
 »Landbrugsministeren kan efter aftale med miljøministeren«.
Til § 26 11) Efter stk. 3 indsættes som nye stykker:
»Stk. 4. Miljøministeren kan forlange foretaget prøvetaksation af ejendomme eller dele af ejendomme, som er omfattet af loven.
Stk. 5. Det skal udtrykkeligt tilkendegives ejere og andre, hvem taksationskommissionen finder det fornødent at indkalde til prøvetaksation, at denne intet foregriber med hensyn til deres deltagelse i jordfordeling efter lovens § 02. De pågældende skal give alle nødvendige oplysninger.
Disse oplysninger lægges til grund ved sagens videre behandling.
Stk. 6. Prøvetaksation foretages for miljøministerens regning og kan ikke ankes til overtaksationskommissionen.« Til § 44 12) I 2. pkt. indsættes efter »digelaget«: »,  

 Naturfredningsrådet, Danmarks Naturfredningsforening og Det Danske Vadehavssekretariat hver«, og efter 2. pkt. indsættes som nyt punktum: »Endelig udpeger Fælleslandboforeningen for Nordslesvig, Landwirtschaftlicher Hauptverein fur Nordschleswig og kogsinspektørerne for Ny Frederikskog, Gammel Frederikskog og Rudbøl Kog i forening 3 medlemmer.« Til § 48 13) I stk. 1 ændres »den 1. marts« til: »den 15.  

 marts«.
 14) Efter stk. 2 indsættes som nyt stykke:
»Stk. 3. Det af miljøministeren den 13. marts 1987 i medfør af den i stk. 2 nævnte lov forlængede forbud gælder dog for græsarealer inden for de i § 01 nævnte områder indtil den 1. april 1990, medmindre miljøministeren bestemmer andet.« Til bilag 7 15) Bilaget gengives således:
Bemærkninger Til nr. 1 Efter ændringsforslaget skal 1380 ha landbrugsarealer i området være vedvarende græsningsarealer efter den 1. april 1990, medens 474 ha må indgå i omdrift.
De arealer, der må indgå i omdrift, skal udpeges inden for de områder, der er vist på det ændrede kortbilag 7, og den endelige placering af, hvilke arealer der må dyrkes, sker først pr. 1.
april 1990, efter at der er foretaget jordfordeling efter de i § 02 foreslåede særlige regler.
Formålet hermed er at tilgodese de eksisterende landbrug i området, således at der samles omdriftsarealer omkring deres bygninger.
 Dette vil samtidig tilgodese de biologiske hensyn.
Hensigten med jordfordelingen og udpegningen er, at arealer i omdrift skal tilhøre og drives af de landbrugsejendomme, der er beliggende inden for lovens område.
Ændringsforslaget indebærer, at der kan tillades 10 ha i omdrift i Gammel Frederikskog svarende til det på kortbilaget viste areal.
 I Ny Frederikskog tillades 69 ha i omdrift og i Rudbøl Kog 395 ha.
I det ændrede kortbilag 7 er vist de områder i Ny Frederikskog og Rudbøl Kog, hvor omdriftsarealerne skal placeres.
Områderne udgør i alt 543 ha og er i alt 79 ha større end de nævnte 464 ha.
Ved udpegningen skal det tilstræbes, at omdriftsarealerne kommer til at ligge samlede omkring landbrugsejendommene, at græsningsarealerne ligger hensigtsmæssigt i forhold til bevandingssystemet, og at der i videst muligt omfang udpeges græsningsarealer, der ikke er drænede og dyrkede.
Udpegningen foretages af miljøministeren, efter at der er indhentet en udtalelse fra det rådgivende udvalg.
Alle arealer uden for de områder, der er vist på kortbilag 7, skal være vedvarende græsningsarealer.
For at undgå oppløjning af græsarealer, der efter udpegningen skal være græsarealer, foreslås i ændringsforslag nr. 14, at det hidtidige dyrkningsforbud forlænges for græsarealer inden for de områder, der er vist på kortbilag 7.
Til nr. 2 Ændringen af bestemmelsen om vedvarende græsarealer er en konsekvens af ændringsforslag nr. 1.
For at opnå den nødvendige samling af omdriftsarealer omkring landbrugsejendommene vil det være nødvendigt at gennemføre jordfordeling efter særlige, skærpede regler.
De statsejede arealer vil indgå i denne jordfordeling.
Inden jordfordelingen, der skal være afsluttet ved foreløbig kendelse og med skæringsdato inden den 1. april 1990, vil det være rimeligt, hvis lodsejerne får at vide, hvilke erstatningsmæssige konsekvenser det vil have for dem, såfremt de vælger at opgive dyrkning af et areal frem for at søge det byttet med et, der kan tillades dyrket.
Der må derfor foretages en generel fastsættelse af, hvilken erstatning pr. ha der vil blive udløst ved, at et areal fremover bliver omfattet af lovens regler om vedvarende græsningsarealer.
Ændringsforslaget indeholder derfor bestemmelse om prøvetaksation, jf. ændringsforslag nr. 11. Det individuelle tillæg til den generelle erstatning vil i det omfang, der kan opnås frivillig aftale med lodsejere, blive fastlagt i forbindelse med jordfordelingen, i modsat fald af taksationsmyndigheden.
Efter forslaget gennemføres jordfordelingen efter reglerne i lov om jordfordeling mellem landejendomme, jf. lovbekendtgørelse nr. 63 af 14. februar 1983. Der foreslås dog visse modifikationer af disse bestemmelser i ændringsforslagets § 02, stk. 3.
Jordfordelingslovens § 3, stk. 2, indeholder en bestemmelse om, hvornår en lodsejer er pligtig til at modtage en udligning af værdiforskellen mellem de arealer, han afgiver, og dem, han modtager.
I bestemmelsen må forskellen i penge ikke udgøre mere end 5.000 kr. og ikke mere end 5 pct. af værdien af det afgivne areal.
Bestemmelsen bruges kun i særlige tilfælde.
I de jordfordelinger, som her skal foretages, vil indgå arealer, som ikke vil kunne opdeles i mindre fenner.
Der vil derfor kunne være behov for at udvide pligten til at modtage udligning i penge, såfremt det skal være muligt at gennemføre jordfordeling inden for den angivne tidsramme, og uden at man indfører adgang til ekspropriation.
Det foreslås derfor, at beløbsgrænsen forhøjes til 30.000 kr., og at procentgrænsen forhøjes til 30 pct.
Det bemærkes, at der i prisfastsættelsen, som foretages af Jordbrugskommissionen, vil blive taget hensyn til, om der i givet fald er tale om frie jorder.
Jordfordelingslovens § 3, stk. 3, indeholder en bestemmelse om, at ingen lodsejer kan forpligtes til at indgå i planen med mere end 25 pct. af sin ejendom, beregnet efter dennes grundværdi.
Dog kan særskilt beliggende, ubebyggede og ubeplantede lodder, hvis grundværdi ikke overstiger et beløb, der er fastsat af landbrugsministeren (fastsat til 50.000 kr.), og som hverken danner grundlag for ejerens erhvervsvirksomhed eller er af tilsvarende afgørende økonomisk betydning for ham, ved kendelse inddrages helt under jordfordelingen.
Det er væsentligt for formålet med jordfordelingen, at frijordsarealerne kan flyttes ud af de områder, der er skraveret i bilag 7. De i jordfordelingslovens § 3, stk. 3, nævnte begrænsninger foreslås derfor ophævet, således at også ejerne af frie jorder er forpligtet til at deltage i jordfordeling.
Med henblik på at fremme målsætningen for jordfordelingen i området frem til 1. april 1990 gennemføres i perioden fra lovens ikrafttræden og til denne dato en ekstraordinær, koncentreret strukturindsats i henhold til kapitel II i lov om statens fremskaffelse af jord og udlån til jordbrugsmæssige formål m.m.
 (udlånsloven).
Jordfonden erhverver fast ejendom ved anvendelse af forkøbsretten og i fri handel i henhold til udlånslovens § 18, stk. 1, nr. 1 og 4, såvel inden for som uden for lovens område.
Formålet med at erhverve fast ejendom uden for området er at fremskaffe erstatningsjord til de landbrugsejendomme uden for området, der har omdriftsarealer beliggende inden for området.
De statslige jorder i Margrethe Kog Nord og til Rudbølgaard kan indgå i den nævnte jordfordeling samt ved senere ønsker om jordfordeling for aktive landmænd boende i de 3 koge.
Jordfondens arealer inden for lovens område søges afhændet i jordfordelingerne i overensstemmelse med målsætningen for fordelingen.
Der pålægges forkøbsret til staten/jordfonden på alle landbrugsejendomme inden for lovens geografiske område efter udlånslovens § 20, jf. § 1, nr. 1 og 4. Formålet er bl.a. at sikre, at landbrugsejendomme i området ikke erhverves som 2.
ejendom, men forbliver aktive heltids/deltidslandbrug med fast bopæl for ejeren.
Det bemærkes, at der allerede er tinglyst forkøbsret på alle frie jorder i privat eje.
Bestemmelsen om offentliggørelse er indsat som konsekvens af, at det efter ændringsforslaget til § 4 først den 1. april 1990 er afgjort, hvilke arealer inden for de på kortbilag 7 viste områder der må dyrkes.
Til nr. 3 Ændringen er en konsekvens af ændringsforslag nr. 1.
Til nr. 4 Fra Digelaget for Tøndermarsken, Landwirtschaftlicher Hauptverein fur Nordschleswig, De Sønderjydske Husmandsforeninger, Fælleslandboforeningen for Nordslesvig m.fl. er gentagne gange blevet gjort opmærksom på, at der i forbindelse med bevaringsplanens vedtagelse skal iværksættes en jordfordeling.
Fremskridtspartiets ændringsforslag er således af afgørende betydning for den fortsatte landbrugsdrift i området, idet såvel staten som Tønder Kommune samt andre offentlige institutioner skal inddrages i en sådan jordfordeling for at opnå et for landmændene nogenlunde tilfredsstillende resultat.
I jordfordelingen vil ligeledes skulle inddrages landbrugsejendomme beliggende uden for de ydre koge, men med arealer i dette område.
Til nr. 5 Lodsejere skal frit kunne slå græs, høste og foretage andet markarbejde, når de selv skønner det mest landbrugsmæssigt forsvarligt.
Til nr. 6-7 Ejere og brugere af arealerne skal uanset arealets størrelse frit kunne indhegne deres marker og engarealer.
Til nr. 8 og 9 Ændringsforslaget har til formål at begrænse gødskningen i området til et omfang, der i det væsentlige svarer til det nuværende forbrug.
Forslaget tager således sit udgangspunkt i, at størstedelen af de vedvarende græsarealer i Tøndermarskens tre ydre koge efter det oplyste sjældent eller aldrig gødskes.
Overskridelse af maksimumsmængden for kvælstof og enhver brug af fosfor og kalium må kun ske, hvis der er givet dispensation efter stk. 2.
Til nr. 10 Ved ændringsforslaget bestemmes, at indholdet af de regler om veterinærhygiejniske forhold, som landbrugsministeren kan fastsætte efter denne bestemmelse, på forhånd skal forhandles med miljøministeren.
Til nr. 11 Bestemmelsen om prøvetaksation er foreslået, fordi der vil være behov for at få fastsat de generelle takster for forskellige typer af indgreb, som loven indeholder for de forskellige kategorier af ejendomme.
En sådan prøvetaksation vil således kunne give myndighederne et generelt grundlag ved forhandlingerne om mulige forligsmæssige ordninger med de enkelte lodsejere.
Den vil endvidere give den enkelte lodsejer et rimeligt grundlag for at vurdere de økonomiske konsekvenser af det valg, han kan blive stillet over for i forbindelse med jordfordeling.
Prøvetaksation vil endvidere kunne give de statslige myndigheder klarere retningslinjer med hensyn til værdinedgangen for statsejede arealer, som skal indgå i jordfordeling.
Prøvetaksation vil således kunne vise, hvilken mindsteerstatning lodsejerne kan påregne at få, men ikke den konkret udmålte erstatning for alle de berørte ejendomme.
Til nr. 12 Ved ændringsforslaget får det rådgivende udvalg en bredere sammensætning, der tilsigter at styrke den økologiske/biologiske ekspertise i udvalget samtidig med, at både de nationale og de lokale natur- og landbrugsinteresser bliver repræsenteret.
Til nr. 13 Ændringsforslaget skyldes, at Folketinget ikke kan nå at færdigbehandle lovforslaget til ikrafttræden 1. marts 1988.
Til nr. 14 For at sikre gennemførelse af den i ændringsforslag nr. 1 og 2 hjemlede jordfordeling og udpegning af arealer, forlænges det af Skov- og Naturstyrelsen forlængede dyrkningsforbud inden for de på kortbilag 7 viste områder indtil den 1. april 1990. For landbrugsarealer uden for disse områder afløses det foreløbige forbud af bestemmelserne i §§ 13-18 med den i § 19 foreslåede overgangsordning.
Til nr. 15 Kortbilag 7 er som nævnt i bemærkningerne til ændringsforslag nr. 1 ændret således, at kortbilaget kun for Gl.
Frederikskog viser det areal, der må indgå i omdrift, medens det for Ny Frederikskog og Rudbøl Kog viser de områder, hvori sådanne arealer skal udpeges.
Områderne udgør 10 ha i Gl.
Frederikskog, 123 ha i Ny Frederikskog og 420 ha i Rudbøl Kog.
Ifølge § 01 skal der i områderne i Ny Frederikskog således udpeges 54 ha vedvarende græsareal og i området i Rudbøl Kog udpeges 25 ha vedvarende græsareal, således at der i alt bliver 1380 ha vedvarende græsareal, medens 474 ha kan indgå i omdrift.
Ændringerne på kortbilaget er i øvrigt foretaget således, at de okkerpotentielle arealer i Lille Vade i Ny Frederikskog og de statsejede arealer i Ny Frederikskog er udlagt til vedvarende græs.
De områder, hvor der skal udpeges omdriftsarealer, koncentreres i Rudbøl Kog, hvor der i dag er flest aktive landbrug, og omkring de nuværende landbrugsejendomme i Ny Frederikskog og Gl.
Frederikskog.
Herved opnås større, sammenhængende vedvarende græsarealer i Ny Frederikskog, hvilket er værdifuldt ud fra en biologisk vurdering, og endvidere en placering af vedvarende græsarealer, som såvel teknisk som økonomisk er hensigtsmæssig for bevanding.
I det omfang bevandingsanlæg er nedlagt i de udlagte græsarealer, skal de genoprettes, jf. § 28.
De okkerpotentielle arealer i den østlige del af Rudbøl Kog er ikke udlagt som vedvarende græs, men kan efter ændringsforslaget udpeges som omdriftsarealer.
Der er overvejende tale om arealer, der i dag er drænede, og som dyrkes, og denne anvendelse vil kunne fortsætte.
I det omfang arealerne ønskes ny- eller omdrænet, må dette ske med respekt af okkerlovens regler, men det fremgår af de foretagne undersøgelser, at dræning af de fleste af arealerne antagelig vil kunne tillades, såfremt der er tale om enkeltvis dræning og ikke dræning af et større område.
Helen Beim (S) Dorte Bennedsen (S) Helge Mortensen (S) Erik Holst (S) Henning Nielsen (S) Trøjborg (S) Margrete Auken (SF) nfmd.
Leif Hermann (SF) Engell (KF) fmd.
Ahlmann-Ohlsen (KF) Svend Åge Petersen (KF) Mejdahl (V) Sønderby (V) Emmert Andersen (CD) Dohrmann (FP) Inger Stilling Pedersen (KRF) Marianne Jelved (RV) Partiet FK havde ikke medlemmer i udvalget.
Bilag 1 Et af udvalgets spørgsmål til miljøministeren og dennes besvarelse heraf Spørgsmål:
Kan de 200 ha i Margrethe Kog indgå i jordfordeling eller i tilbud om forpagtning til landmænd inden for området, men også de omkringliggende heltidslandmænd? Svar:
Som det fremgår af min besvarelse af spørgsmål nr. 50, står denne mulighed åben.
Men det vil nok af landmændene i lovområdet blive anset for en mindre hensigtsmæssig løsning, da afstanden til omdriftsarealer i Margrethe Kog vil være stor.
BERND CARSTENSEN  Bilag 2 Højer, december 1987 Frednings- og bevaringsplanerne for Tøndermarsken Ved de påtænkte frednings- og bevaringsplaner for kogene i Tøndermarsken vil jeg gøre opmærksom på, at det ikke kun rammer landmændene, men de almindelige borgere i Højer Kommune bliver også ramt.
Når landmændene skal have erstatninger, vil det sige, at deres jord bliver forringet, og det vil så igen betyde, at skattegrundlaget for kommunen bliver forringet.
Fredningsforslagene har været medvirkende til, at en statsinstitution med ca. 20 ansatte er afviklet - et hårdt slag for et lille samfund som Højer.
For øjeblikket er der ca. 30 huse til salg i Højer, hvem skal købe dem? Som almindelig borger vil jeg derudover fremføre nogle synspunkter, angående Folketingets behandling af området hernede.
I de sidste 7-8 år er den lokale befolknings udfoldelsesmuligheder blevet katastrofalt indskrænket.
 Nogle eksempler:
1. Generationers hævdvundne jagtrettigheder er stoppet på grund af fredninger.
Disse fredninger er et resultat af diverse fuglefolks og ornitologers manipulering med tal og dermed også med folketingsmedlemmer.
Jeg har ikke set noget videnskabeligt bevis for, at den lokale jagtforenings medlemmer har haft indflydelse på fuglebestanden i negativ retning.
2. Generationers hævdvundne fiskerettigheder er taget fra os på grund af fredninger og andre restriktioner.
Sportsfiskernes magtfulde organisation har haft indflydelse på lovgivningen med det resultat, at de lokale fritidsfiskere hernede, deriblandt mange pensionister, er blevet frataget deres sunde fritidssysler med lidt fiskeri.
Man lytter mere efter sportsfiskere, der kaster tonsvis af bly ud i vandløbene og tramper åbredderne ned til skade for dyre- og planteliv, end man lytter til lokalbefolkningens spagfærdige indvendinger mod urimelige restriktioner.
3. Den lokale befolknings sejlads i Vadehavet er indskrænket og pålagt restriktioner, så man er i stor vildrede, om man holder sig indenfor eller udenfor love og bekendtgørelser.
4. En helt horribel udløber af Folketingets indblanding i området er, at det er forbudt for lokalbefolkningen at færdes i dets eget område.
Nu arbejder man med forslag, der yderligere vil begrænse borgernes muligheder for naturligt at udfolde sig hernede.
I århundreder har befolkningen opbygget de forskellige koge og plejet og passet hele området.
Der er intet, der tyder på, at det vil blive anderledes i fremtiden, hvis lokalbefolkningen selv kan få lov til at forvalte de værdier, der findes her.
Tænk, hvis vi havde haft en naturfredningsforening og et miljøministerium for flere hundrede år tilbage, så havde der ikke været nogen koge at frede eller bevare i dag.
En indgriben af fremmede magter, i dette tilfælde skrivebordsgeneraler fra København, der ikke kender området, vil føre til en uønsket forandring af marsklandskabet.
De første eksempler er set med tidselskovene i den nye Margrethe Kog.
Hvis det er meningen, at lokalbefolkningen skal kvæles langsomt og overlade området til fanatiske økologer, ornitologer og andre hensynsløse idealister, så synes jeg, at Folketinget klart skal tilkendegive det.
Det, som de indfødte hernede bliver udsat for, kan sammenlignes med, hvad man har gjort ved den indfødte befolkning i Nord- og Sydamerika - nemlig det, at man har fordrevet dem fra deres fiskepladser og fra deres jagtgrunde.
Især de socialistiske partier har prøvet at forsvare de indfødtes rettigheder på den anden side af Atlanten, men de samme partier ser stort på, hvad den lokale befolkning hernede i Højer udsættes for.
Men da der åbenbart er et flertal i Folketinget for at presse yderligere restriktioner ned over hovedet på den lokale befolkning hernede, så må vi forlange nogle kompensationer.
De psykiske og menneskelige aspekter kan der ikke kompenseres for, men de økonomiske aspekter ved det planlagte indgreb kan Folketinget gøre noget ved.
Højer Kommune må have erstattet de føromtalte 20 statslige arbejdspladser, der er tabt.
Tænk, hvilket røre, der havde været, hvis en københavnsk kommune havde mistet et tilsvarende antal arbejdspladser.
TV-avisen ville have været udvidet med adskillige minutter.
Højer Kommunes eksistens interesserer man sig ikke for.
Der er ikke mange stemmer at hente her.
Man snakker om marginaljord.
Det må være oplagt at placere et naturforvaltningsinstitut under Landbrugsministeriet i Højer Kommune.
Statens Plantetilsyn vil oprette en ny afdeling i Sønderjylland - det kunne passende være i Højer.
Da der åbenbart er stor økologisk interesse i vores område, kunne man oprette et økologisk center her.
Når vores egn er så attraktiv, vil det være let at få kvalificerede folk herned.
Som kompensation for statens overgreb skulle man overveje at gøre Højer Kommune fri for statsskat.
Det lyder måske lidt useriøst, men jeg mener ikke at det er så utopisk endda.
1. Allerede nu har vi et område, der ikke betaler skat.
Jeg tænker her på Christiania.
2. Hanstholm Kommune får statsskattelettelser på grund af specielle forhold.
 3. Der arbejdes med planer om at fritage søfolk for skat.
Disse 3 eksempler bevidner, at der er muligheder for at fritage Højer Kommunes borgere for at betale statsskat.
Udover at Højer Kommunes eksistens bliver sikret vil en skattelettelse betyde, at den helt absurde grænsehandel bremses, og handelen vil foregå på den danske side af grænsen til gavn for hele samfundet.
Jeg vil indtrængende opfordre dette udvalg til at tage mine synspunkter med i den videre behandling af marskens beboeres fremtid.
Et ansvarligt Folketing kan ikke skalte og valte med et mindretal, som vi udgør, efter forgodtbefindende bare fordi der ved et valg ikke er mange stemmer at hente her.
Kulturelle, menneskelige, nationale og økonomiske forhold står på spil, hvis man ikke lytter mere efter den lokale befolkning.
Bernd Carstensen Tillægsbetænkningen Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Udvalget har modtaget en fælles skriftlig henvendelse fra:
Digelaget for Tøndermarsken, Fælleslandboforeningen for Nordslesvig og De Sønderjyske Husmandsforeninger.
 Der er af et flertal og af et mindretal stillet ændringsforslag.
Herefter indstiller et flertal (udvalget med undtagelse af Fremskridtspartiets medlem) lovforslaget til vedtagelse med det af flertallet stillede ændringsforslag.
Et mindretal (Fremskridtspartiets medlem af udvalget) indstiller lovforslaget til forkastelse.
Mindretallet har dog stillet ændringsforslag, hvorom henvises til de ledsagende bemærkninger.
Ændringsforslag Til § 47 Af et flertal (udvalget med undtagelse af FP):
1) I 2. pkt. indsættes efter »Danmarks  

 Naturfredningsforening«: », Dansk Ornitologisk Forening«, i 3. pkt. indsættes efter »Nordschleswig«: », De Sønderjyske Husmandsforeninger og i  

3.
 pkt. ændres endvidere »3 medlemmer« til: »4  

 medlemmer«.
 Af et mindretal (FP):
2) I 3. pkt. indsættes efter »Nordschleswig«: », De  

 Sønderjyske Husmandsforeninger«, og »3 medlemmer« ændres til: »4  

 medlemmer«.
Bemærkninger Til nr. 2 Mindretallet finder det rimeligt, at De Sønderjyske Husmandsforeninger også er repræsenteret i det rådgivende udvalg for Tøndermarsken for at danne modvægt mod overrepræsentationen fra de såkaldte grønne bevægelser, der skønnes at have manglende erhvervsforståelse.
Helen Beim (S) Dorte Bennedsen (S) Helge Mortensen (S) Erik Holst (S) Henning Nielsen (S) Trøjborg (S) Margrete Auken (SF) nfmd.
Leif Hermann (SF) Engell (KF) fmd.
Ahlmann-Ohlsen (KF) Svend Åge Petersen (KF) Mejdahl (V) Sønderby (V) Emmert Andersen (CD) Dohrmann (FP) Inger Stilling Pedersen (KRF) Marianne Jelved (RV) Partiet FK havde ikke medlemmer i udvalget.
