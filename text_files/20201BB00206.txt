Fremsat den 5. marts 2021 af Jette Gottlieb (EL), Christian Juhl (EL), Rune Lund (EL), Jakob Sølvhøj (EL), Søren Søndergaard (EL) og Victoria Velasquez (EL) Forslag til folketingsbeslutning om et coronatillæg til dagpengemodtagere Folketinget pålægger regeringen hurtigst muligt at indkalde til forhandlinger om et kommende lovforslag om et coronatillæg til dagpengene, således at den højeste dagpengesats bliver på 23.000 kr. om måneden og dermed er på samme niveau som hjælpen til de selvstændige.
Forhandlingerne skal omfatte den nærmere udformning af forslaget og finansiering af forslaget.
Bemærkninger til forslaget Formålet med coronatillægget til dagpengemodtagere er at sikre en rimelig økonomi for de arbejdsløse i en meget usikker situation, og tillægget skal derfor gælde 1 år fra ikrafttrædelsesdatoen.
Coronakrisen har betydet, at titusinder af lønmodtagere har mistet deres arbejde, og i nogle familier er det begge voksne, som nu står uden job.
Det er lønmodtagere, som i årevis både har betalt skat og har betalt ind til deres a-kasse, og de har krav på økonomisk tryghed i denne krisetid.
De bør derfor have økonomisk tryghed på samme niveau som selvstændige, for mælken og havregrynene koster det samme.
I dag har de lønmodtagere, der har mistet deres arbejde, ikke økonomisk tryghed, fordi dagpengene i mange tilfælde kun dækker halvdelen af lønnen, hvilket er utilstrækkeligt.
Danske A-kasser har i en nylig undersøgelse påvist, at mange dagpengemodtagere ikke kan få dagpengene til at slå til og derfor er nødsaget til at låne penge af familiemedlemmer (Danske A-kasser, »Dagpengeundersøgelse 2020  Delrapport 1: Økonomiske følger og afsavn for ledige på dagpenge«, den 24. november 2020). Der skal derfor indføres et coronatillæg til dagpengene, så almindelige mennesker, der er blevet arbejdsløse på grund af corona, igen kan få enderne til at mødes.
At der er et behov for at hæve dagpengesatsen, er tydeligt, idet de andre coronarelaterede hjælpeordninger for selvstændige og virksomheder, der får lønkompensation, og ansatte i arbejdsfordeling indeholder ydelser, som er langt højere end den højeste dagpengesats.
På den baggrund bør Folketinget lytte til lønmodtagerne og en samlet fagbevægelse, som kræver dagpengesatsen hævet til 23.000 kr. om måneden, så det ikke risikeres, at en stor del af de mennesker, der har mistet deres arbejdet, under coronakrisen, ender med at gå fra hus og hjem.
Skriftlig fremsættelse Jette Gottlieb (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om et coronatillæg til dagpengemodtagere.
(Beslutningsforslag nr.
B 206) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
