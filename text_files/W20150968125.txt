Ligebehandlingsnævnets afgørelse om køn - adgangsbegrænsning - ej medhold J. nr. 2014-6811-37581 Det var ikke i strid med ligestillingsloven, at et fitnesscenter havde et cirkeltræningshold kun for kvinder.
Nævnet fandt, at hensynet til blufærdighed er et legitimt mål, og at midlerne til at opnå målet ikke går ud over, hvad der er hensigtsmæssigt.
 Klager fik derfor ikke medhold.
 Klagen drejer sig om påstået forskelsbehandling på grund af køn i forbindelse med, at et fitnesscenter havde et træningshold, der var forbeholdt kvinder.
Ligebehandlingsnævnets afgørelse Det var ikke i strid med ligestillingsloven, at indklagede havde oprettet et hold med cirkeltræning kun for kvinder.
Sagsfremstilling Indklagede træningscenter har to cirkeltræningshold, der træner adskilt med et banner.
Det ene hold er forbeholdt kvinder, mens det andet er for begge køn.
Parternes bemærkninger Klager gør gældende, at det er ulovligt, når der findes to træningscirkler - én kun for kvinder og én for begge køn.
 Hvis det vurderes som nødvendigt at oprette kønsadskilte træningsfaciliteter, må de bagvedliggende grunde være relevante for begge køn.
 Da der kun er kønsopdelte træningscirkler for kvinder, er dette diskriminerende overfor mænd.
Den kvindelige træningscirkel er begrundet i et særligt hensyn til ældre kvinder.
Det samme hensyn er derimod ikke taget til ældre mænd.
 Idéen, om at kun kvinder kan være blufærdige og ønske at træne diskret, er diskriminerende og forkert.
 Mænd betaler samme beløb, selvom centrene tilbyder kvinder særlige ydelser.
 Klager ønsker, at indklagede enten nedlægger træningscirklen, der er forbeholdt kvinder, eller opretter en lignende træningscirkel, der er forbeholdt mænd.
Indklagede oplyser, at hvert center har to cirkler med hver 16 identiske øvelser.
Den første øvelse har i begge cirkler en varighed af 45 sekunder, hvorefter man skifter til næste øvelse.
Maskinerne i de to cirkler er ens, og rækkefølgen er den samme for begge cirklers vedkommende.
 Cirklerne er som oftest adskilt med et banner, og den ene cirkel er forbeholdt kvinder, mens den anden cirkel er for begge køn.
 Begge køn har således mulighed for at træne de eksakt samme øvelser på eksakt samme tidspunkt.
 Indklagede har blot af hensyn til de ældre kvinder valgt at oprette en cirkel for kvinder, hvor de kan træne lidt diskret.
 Indklagede giver begge køn mulighed for at træne de samme øvelser og kan derfor ikke følge klagers argument om forskelsbehandling på grund af køn.
 Det er stort set samme princip, som at man har dame- og herretoiletter eller dame- og herreomklædningsrum.
 Indklagede henviser til en tidligere sag, hvor Ligebehandlingsnævnet gav indklagede medhold i, at deres aktiviteter ikke var i strid med ligestillingsloven.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Det følger af bemærkningerne til ligestillingsloven, at loven ikke er til hinder for forskelsbehandling af det ene køn, hvis det er begrundet i et legitimt mål, og midlerne til at opfylde dette mål er hensigtsmæssige og nødvendige Ligebehandlingsnævnet finder, at hensynet til blufærdighed samt hensynet til tilrettelæggelse af sportslige aktiviteter er et legitimt mål, og at de midler, som indklagede har brugt for at opnå dette mål, ikke går ud over, hvad der er hensigtsmæssigt og nødvendigt.
 Nævnet finder herefter, at indklagede ikke har handlet i strid med ligestillingsloven ved at have cirkeltræningshold kun for kvinder.
 Klager får derfor ikke medhold i sin klage.
