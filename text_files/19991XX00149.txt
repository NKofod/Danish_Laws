Skriftlig fremsættelse (3. december 1999) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af  

 dødsboskatteloven. (Ophævelse af dobbelt personfradrag for  

 efterlevende ægtefælle m.v.).
(Lovforslag nr.
L 118).
 Lovforslaget indgår i aftalen om Finansloven for  

 2000 mellem Regeringen, Socialistisk Folkeparti, Centrum Demokraterne og  

 Enhedslisten.
 Lovforslaget skal ses i sammenhæng med andre  

 initiativer på socialområdet i aftalen om Finansloven for 2000,  

 der skal sikre efterlevende og dødsboer mere ensartede vilkår  

 ved dødsfald - herunder indførelsen af en trangsbestemt  

 efterlevelsesydelse, der skal omfatte alle efterlevende samlevere og  

 ægtefæller med ringe indkomst og formue.
 Formålet med de foreslåede ændringer er  

 at forbedre den skattemæssige neutralitet ved valg af skifteform samt  

 gennemføre mere ensartede og præcise skatteberegningsregler i  

 tilfælde af død.
 Forslaget kan opdeles i tre hovedpunkter.
 For det første foreslås det, at  

 reglerne om tildeling af dobbelt personfradrag og dobbelt bundfradrag ved  

 beregning af mellemskat for den efterlevende ægtefælle i  

 dødsåret ophæves.
Derved bliver reglerne for tildeling af personfradrag m.v.  

 ved dødsfald mere ensartede.
Med forslaget vil den efterlevende  

 ægtefælle få tildelt ét fuldt personfradrag og  

 ét fuldt mellemskattebundfradrag, mens der ved skatteberegningen af  

 afdødes indkomst i dødsåret gives et  

 forholdsmæssigt personfradrag.
Det gælder både, når  

 dødsboet er et selvstændigt skattesubjekt, og når der sker  

 beskatning efter reglerne for uskiftet bo m.v.
Endvidere medfører det ekstra personfradrag m.v. i  

 de fleste tilfælde en udbetaling fra det offentlige i form af  

 overskydende skat hos den efterlevende ægtefælle.
Udbetalingen  

 sker ikke efter trangsbestemte kriterier, da det ekstra personfradrag m.v.  

 gives uafhængig af modtagerens indkomst og formue.
Forslaget  

 indebærer en mere ensartet skattemæssig behandling af gifte og  

 ugifte i tilfælde af død.
De gældende regler for tildeling personfradrag m.v.  

 medvirker til, at det skattemæssigt ofte vil være en fordel, hvis  

 dødsboet beskattes som et selvstændigt skattesubjekt i stedet  

 for efter reglerne om uskiftet bo m.v.
Forslaget forbedrer derfor den  

 skattemæssige neutralitet ved valg af skifteform.
For det andet foreslås en forhøjelse  

 af de beløbsgrænser, der afgør, om et dødsbo er  

 fritaget for beskatning.
Forslaget har baggrund i, at  

 beløbsgrænserne på grund af de seneste års kraftige  

 stigninger i ejendomspriserne vil blive overskredet i flere tilfælde  

 end tilsigtet. Ændringen vil betyde en forenkling af den  

 skattemæssige behandling af de dødsboer, der derved fritages for  

 beskatning.
 For det tredje foreslås en mindre  

 nedsættelse af bofradraget, hvilket vil mindske det skattemæssige  

 incitament til at skifte i stedet for at sidde i uskiftet bo.
 Ændringerne har virkning i forbindelse med  

 dødsfald, der finder sted den 1. januar 2000 eller senere, samt ved  

 skifte af uskiftet bo i den efterlevende ægtefælles levende live,  

 når anmodning om skifte indgives den 1. januar 2000 eller senere.
Lovforslaget skønnes at medføre et  

 årligt merprovenu på ca. 200 mill. kr.
Finansårsvirkningen  

 i 2000 skønnes til 100 mill. kr.
 Lovforslaget skønnes at medføre  

 engangsudgifter for Told$Skat  

 på i alt 3,4 mill. kr. til edb-tilretninger.
 Idet jeg i øvrigt henviser til bemærkningerne  

 til lovforslaget, skal jeg anbefale lovforslaget til Folketingets hurtige og  

 velvillige behandling.
