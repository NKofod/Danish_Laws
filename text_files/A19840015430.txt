 VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
§ 1.  Fiskeriministeren kan inden for et beløb, der  

 fastsættes på de årlige bevillingslove, yde statstilskud til formål, der er  

 nævnt i denne lov.
Tilskudsrammen udgør for finansåret 1984 46 mill. kr. med  

 tillæg af den del af tilskudsrammen i henhold til lov nr. 199 af 29. april  

 1981 om midlertidige statstilskud til visse strukturforbedringer m.m. inden  

 for fiskeriet, der ikke er udnyttet i finansåret 1983.
 Stk. 2.  Den del af tilskudsrammen, der ikke er udnyttet  

 i et finansår, kan overføres til følgende finansår.
 § 2.  Fiskeriministeren kan yde tilskud med indtil 25  

 pct. af de af ham godkendte udgifter til investeringer, der gennemføres om  

 bord på fiskerfartøjer for at øge produktiviteten ved fangsternes behandling,  

 herunder investeringer, der gennemføres med henblik på at øge anvendelsen af  

 fangsterne til konsumformål.
 § 3.  Fiskeriministeren kan yde tilskud med indtil 40  

 pct. af de af ham godkendte udgifter til energibesparende foranstaltninger i  

 fiskerfartøjer, når investeringen vil medføre en væsentlig bedre  

 energiudnyttelse.
 § 4.  Fiskeriministeren kan under særlige  

 omstændigheder yde tilskud med indtil 25 pct. af de af ham godkendte udgifter  

 til investeringer, der gennemføres med henblik på omlægning af fiskeri.
 § 5.  Fiskeriministeren kan yde tilskud med indtil 25  

 pct. af de af ham godkendte udgifter til nybygning af fiskerfartøjer over 5  

 bruttoregistertons.
 § 6.  Tilskud efter §§ 2, 3 og 4 kan kun ydes til  

 investeringer i fartøjer over 5 bruttoregistertons, der ved lovens  

 ikrafttræden er registreret som fiskerfartøjer her i landet, og hvis ejere  

 opfylder betingelserne i saltvandsfiskerilovens § 1, stk. 4.
 Stk. 2.  Tilskud efter § 5 kan kun ydes til ansøgere,  

 der opfylder betingelserne i saltvandsfiskerilovens § 1, stk. 4.
 § 7.  Fiskeriministeren kan yde tilskud med indtil 25  

 pct. af de af ham godkendte udgifter til modernisering og etablering af anlæg  

 til opdræt og dyrkning af fisk, krebsdyr og bløddyr.
 Stk. 2.  Tilskud efter stk. 1 kan kun ydes til ansøgere,  

 der er i besiddelse af tilstrækkelige kvalifikationer inden for opdræt af  

 fisk, krebsdyr og bløddyr.
 Stk. 3.  Tilsagn om tilskud efter stk. 1 er betinget af,  

 at der ydes tilskud til projektets gennemførelse fra Den europæiske  

 Udviklings- og Garantifond for Landbruget i henhold til Det europæiske  

 økonomiske Fællesskabs forordning om en fælles foranstaltning til  

 omstrukturering, modernisering og udvikling af fiskeriet og udvikling af  

 akvakulturen.
 § 8.  Fiskeriministeren kan yde tilskud til fiskeri  

 til konsum efter fiskebestande, der hidtil kun i begrænset omfang har været  

 udnyttet hertil, når fiskeriet udøves af et fartøj, der opfylder  

 betingelserne i § 6.
 § 9.  Fiskeriministeren kan fastsætte regler om  

 tilskudsordningerne.
 § 10.  Tidspunktet for lovens ikrafttræden bestemmes  

 af fiskeriministeren.
 Stk. 2.  Lov nr. 199 af 29. april 1981 om tilskud til  

 visse strukturforbedringer m.m. inden for fiskeriet ophæves samtidig med  

 denne lovs ikrafttræden.
 § 11.  Loven gælder ikke for Færøerne og Grønland.
GIVET PÅ CHRISTIANSBORG SLOT, DEN 11.  

 APRIL 1984 Under Vor Kongelige Hånd og Segl MARGRETHE R.
