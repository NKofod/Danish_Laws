 Udtalt, at styrelseslovens § 31, stk. 1, også finder anvendelse i  

 forbindelse med sager, hvori tilsynsmyndigheden anmoder kommunalbestyrelsen  

 om en udtalelse.
Dog skal en række sager efter deres indhold ud fra hensyn til  

 kommunalbestyrelsen eller dennes mindretal og sagens oplysning, under alle  

 omstændigheder forelægges den samlede kommunalbestyrelse.
Dette vil f.eks.  

 gælde sager, hvor der klages over borgmesteren, hvor klagen vedrører  

 kommunalbestyrelsens eller et udvalgs egen virksomhed, eller tilfælde, hvor  

 der foreligger en klage fra et mindretal.
 Også i sager af den nævnte karakter vil det dog kunne forekomme, at en  

 klage er åbenbart uden grundlag eller at besvarelse af tilsynsmyndighedens  

 henvendelse i øvrigt er så utvivlsom, at sagen kan ekspederes af borgmesteren  

 på kommunalbestyrelsens vegne.
 Tilsynsmyndigheden vil dog altid efter en vurdering af sagens karakter  

 og omstændighederne i øvrigt kunne forlange, at en anmodning om en udtalelse  

 forelægges på et kommunalbestyrelsesmøde, idet tilsynsmyndigheden som et led  

 i det almindelige tilsyn med kommunerne må være berettiget til at sikre, at  

 der er tilvejebragt det fornødne grundlag for sagens rette behandling.
 Såfremt tilsynsmyndigheden derfor, efter at have modtaget svar fra  

 borgmesteren (styrelsesloven § 31, stk. 1) ud fra en vurdering af sagens  

 karakter finder det påkrævet, at sagen forelægges den samlede  

 kommunalbestyrelse, vil tilsynsmyndigheden kunne tilbagesende sagen til  

 kommunalbestyrelsen med anmodning herom.
Tilsynsmyndighedens anmodning til en kommunalbestyrelse om en  

 udtalelse må forudsætte enten at anmodningen behandles i et  

 kommunalbestyrelsesmøde, eller at besvarelse foretages af borgmesteren.
En  

 besvarelse foretaget af et udvalg (udvalgsformand) eller af vedkommende  

 fagforvaltning vil således ikke være tilstrækkelig.
 I skrivelse af 29. september 1983 har Ribe byråd i anledning af en konkret  

 sag forelagt indenrigsministeriet spørgsmålet om, hvorvidt tilsynsrådets  

 anmodning om en udtalelse fra byrådet altid skal forelægges byrådet i et  

 møde.
 Det fremgår af sagen, at et medlem af byrådet den 15. august 1983 anmodede  

 tilsynsrådet for Ribe amt om at tage stilling til et inhabilitetsspørgsmål i  

 forbindelse med behandlingen af en sag på teknisk udvalgs møde den 4. august  

 1983.
 Tilsynsrådet anmodede den 17. august 1983 om en udtalelse i sagen.  

 Henvendelsen blev besvaret den 7. september 1983 og var underskrevet af  

 borgmesteren og kommunaldirektøren.
 Tilsynsrådet anmodede herefter i skrivelse af 16. september 1983 - under  

 henvisning til rådets skrivelse af 10. november 1982 til samtlige kommuner i  

 tilsynskredsen - om en udtalelse fra byrådet.
 I den nævnte skrivelse af 10. november 1982 meddelte tilsynsrådet for Ribe  

 amt, at indenrigsministeriet over for tilsynsrådenes medlemmer har givet  

 udtryk for, at der må stilles krav om, at forespørgsler fra tilsynsrådene til  

 de enkelte kommuner behandles på et kommunalbestyrelsesmøde, inden besvarelse  

 sker.
 Byrådet har over for indenrigsministeriet blandt andet anført, at det er  

 fast antaget i dansk kommunalret, at der kræves klar hjemmel for, at en sag,  

 der henhører under byrådets kompetence, direkte skal behandles i byrådet, og  

 at borgmesteren ifølge § 31, stk. 1, i den kommunale styrelseslov har hjemmel  

 til at ekspedere sager af den omhandlede karakter.
 I denne anledning skal men meddele, at det hidtil har været  

 indenrigsministeriets opfattelse, at tilsynsmyndighedens anmodning om en  

 udtalelse i anledning af en klage over kommunalbestyrelsen, borgmesteren  

 eller den kommunale forvaltning altid skal forelægges kommunalbestyrelsen til  

 besvarelse i et møde.
Opfattelsen har navnlig været begrundet i hensynet til  

 kommunalbestyrelsens mindretal (adgang til at få afvigende meninger tilført  

 beslutningsportokollen, jfr. § 13 i den kommunale styrelseslov) samt i det  

 forhold, at afgivelse af en udtalelse normalt forudsætter en vurdering af det  

 forelagte spørgsmål, hvilket ikke kan være en opgave af rent administrativ  

 karakter.
Ministeriet har derfor også givet udtryk for, at en anmodning fra  

 tilsynsmyndigheden, der alene går ud på at fremsende visse oplysninger,  

 f.eks. udskrift af kommunalbestyrelsens protokol eller sagsakter, ikke skal  

 forelægges i et møde i kommunalbestyrelsen.
 Det af Ribe byråd forelagte spørgsmål har fra flere sider været rejst over  

 for indenrigsministeriet, og efter fornyede overvejelser skal ministeriet  

 tilkendegive følgende opfattelse af spørgsmålet:
 Styrelseslovens § 31, stk. 1, hvorefter borgmesteren på  

 kommunalbestyrelsens vegne kan afgøre sager, der ikke giver anledning til  

 tvivl, finder også anvendelse i forbindelse med sager, hvori  

 tilsynsmyndigheden anmoder kommunalbestyrelsen om en udtalelse.
Det er ifølge sagens natur borgmesteren, der i første omgang må foretage  

 en vurdering af, om sagen kan anses for utvivlsom.
Det er dog muligt at pege  

 på en række sager, der efter deres indhold ud fra hensynet til  

 kommunalbestyrelsen eller dennes mindretal og sagens oplysning under alle  

 omstændigheder skal forelægges den samlede kommunalbestyrelse til vurdering.  

 Dette vil således gælde sager, hvor der klages over borgmesteren, hvor klagen  

 vedrører kommunalbestyrelsens eller et udvalgs egen virksomhed, eller  

 tilfælde, hvor der foreligger en klage fra et mindretal.
Det bemærkes i denne  

 forbindelse - under henvisning til den af Ribe byråd forelagte sag - at  

 inhabilitetssager vil skulle forelægges kommunalbestyrelsen på et møde.
Det kan dog ikke udelukkes, at det også i sager af den nævnte karakter vil  

 kunne forekomme, at en klage er åbenbart uden grundlag eller at besvarelse af  

 tilsynsmyndighedens anmnodning om en udtalelse i øvrigt er så utvivlsom, at  

 sagen kan ekspederes af borgmesteren på kommunalbestyrelsens vegne.
Dette kan  

 f.eks. være tilfældet, hvis kommunalbestyrelsen i et møde i forbindelse med  

 en tidligere behandling af samme sag har taget stilling til (alle) de  

 synspunkter, der er indeholdt i klagen.
Det er imidlertid indenrigsministeriets opfattelse, at tilsynsmyndigheden  

 altid efter en vurdering af sagens karakter og omstændighederne i øvrigt vil  

 kunne forlange, at en anmodning om en udtalelse forelægges på et  

 kommunalbestyrelsesmøde.
Indenrigsministeriet er således ikke enigt i den af  

 Ribe byråd tilkendegivne opfattelse, hvorefter der kræves klar (udtrykkelig)  

 hjemmel for, at en sag, der henhører under byrådets kompetence, behandles på  

 et byrådsmøde.
En sådan antagelse ville betyde, at tilsynsmyndigheden aldrig  

 ville kunne kræve en sag forelagt for kommunalbestyrelsen i et møde.
Når det må antages, at tilsynsmyndigheden har beføjelse til at kræve en  

 anmodning om en udtalelse forelagt i et kommunalbestyrelsesmøde må dette ses  

 i sammenhæng med, at tilsynsmyndigheden varetager det almindelige tilsyn med  

 kommunerne.
Som et led i dette tilsyn må tilsynsmyndigheden være berettiget  

 til at sikre, at der er tilvejebragt det fornødne grundlag for sagens rette  

 behandling.
Særligt for så vidt angår tilsynsrådene bemærkes, at  

 tilsynsrådets formand har ansvaret for forberedelsen af de sager, der skal  

 behandles i rådet.
Det må derfor påhvile formanden, eventuelt efter  

 forelæggelse for det samlede tilsynsråd, at indhente de oplysninger, som er  

 fornødne til en forsvarlig sagsforberedelse, og formanden vil herunder også -  

 alt efter de foreliggende omstændigheder - kunne kræve, at tilsynsrådets  

 anmodning om en udtalelse forelægges for kommunalbestyrelsen i et møde.
 Såfremt tilsynsmyndigheden derfor, efter at have modtaget svar fra  

 borgmesteren (styrelsesloven § 31, stk. 1) ud fra en vurdering af sagens  

 karakter finder det påkrævet, at sagen forelægges den samlede  

 kommunalbestyrelse, vil tilsynsmyndigheden kunne tilbagesende sagen til  

 kommunalbestyrelsen med anmodning herom.
Det tilføjes, at tilsynsmyndighedens anmodning til en kommunalbestyrelse  

 om en udtalelse må forudsætte enten at anmodningen behandles i et  

 kommunalbestyrelsesmøde, eller at besvarelsen foretages af borgmesteren.
En  

 besvarelse foretaget af et udvalg (udvalgsformand) eller af vedkommende  

 fagforvaltning vil således ikke være tilstrækkelig.
Med venlig hilsen Britta Schall Holberg /Johan Erichsen Indenrigsministeriets afgørelser og udtalelser om kommunale forhold 1984  

 8.1.
