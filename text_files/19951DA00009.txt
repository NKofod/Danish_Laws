Nr BTB 9 Betænkning over Forslag til folketingsbeslutning om forbud mod  

 antipersonelminer   

 Nr B 9 1995-96, 1. samling Afgivet af Forsvarsudvalget Afgivet: 19960326 Udvalget har behandlet beslutningsforslaget i nogle møder og har herunder stillet spørgsmål til forsvarsministeren, som denne har besvaret skriftligt.
 Et af udvalgets spørgsmål og forsvarsministerens svar herpå er optrykt som  

 bilag til betænkningen.
 Endvidere har udvalget modtaget en skriftlig henvendelse fra Kvinder for  

 Fred.
 Herefter indstiller et flertal (udvalget med undtagelse af  

 Socialistisk Folkepartis og Enhedslistens medlemmer) beslutningsforslaget til  

forkastelse.
 Flertallet afviser beslutningsforslaget med de begrundelser, der er anført  

 i forsvarsministerens kommentarer til udvalget, jf. svaret på spørgsmål 2,  

 som er optrykt som bilag 1 til betænkningen.
Flertallet noterer sig især, at forsvarsministeren i sit svar giver udtryk  

 for, at ud over at forsvaret løbende undersøger mulighederne for at  

 rationalisere og effektivisere den våbenmæssige sammensætning, herunder i  

 forhold til de ulemper, som våbenanvendelse kunne have i forhold til  

 civilbefolkning, egne eller allierede styrker og det omgivende miljø, har han  

 besluttet at iværksætte en særlig undersøgelse vedrørende personelminer.  

 Undersøgelsen, der vil være færdig i foråret 1997, skal vurdere behovet for  

 personelminer, herunder om der eksisterer forsvarsmæssigt tilstrækkelige  

 alternativer, og konsekvenserne i øvrigt af helt eller delvis at substituere  

 personelminer.
Det er hensigten, at resultaterne af undersøgelsen skal  

 inddrages i den redegørelse, som udvalget vedrørende forsvarets materiel  

 afgiver i september 1997 bl.a. til brug for Forsvarskommissionen af 1997.
 Herudover ønsker flertallet at markere sit ønske om, at de bestræbelser,  

 som også Danmark udøver i retning af at få udviklet effektivt  

 minerydningsmateriel, fremmes.
 Ligeledes finder flertallet naturligvis, at de bestræbelser, der er i gang  

 med henblik på revision og skærpelse af 1980-konventionens protokol II, bør  

 intensiveres således, at en større tilslutning til et internationalt forbud  

 mod personelminer kan opnås.
Flertallet ønsker endvidere at henvise til den beslutning, North Atlantic  

 Assembly tog på sin efterårssamling 1995 i Torino.
Beslutningen (Resolution  

 259 on Landmine Eradication Measures) er optrykt som bilag 2 til  

 betænkningen.
 Et mindretal (Socialistisk Folkepartis og Enhedslistens medlemmer  

 af udvalget) indstiller beslutningsforslaget til vedtagelse uændret.
 Mindretallet udtaler følgende:
Da Folketinget den 10. oktober 1995 havde 1. behandling af SF's  

 beslutningsforslag om et forbud mod antipersonelminer, blev der fra alle  

 sider i salen udtrykt stor sympati for forslaget.
Intet parti var uenigt i  

 den centrale målsætning, nemlig afskaffelse af dette overordentlig  

 modbydelige, vilkårlige våben.
Men de gode hensigter udmøntede sig ikke i handling for det store flertals  

 vedkommende.
Når bortses fra Enhedslisten, var der intet parti i Folketinget,  

 der kunne støtte SF's forslag.
Det blev kaldt »urealistisk« af den  

 socialdemokratiske ordfører, og ingen af regeringspartierne eller partierne i  

 den borgerlige opposition modsagde det synspunkt, heller ikke Det Radikale  

 Venstre.
 Et af argumenterne mod et dansk totalforbud var i efteråret, at kun meget  

 få lande har tilkendegivet støtte til eller tilsluttet sig et totalforbud.  

 Men billedet er ved at ændre sig markant, for hvor der kun var en håndfuld  

 lande, der støttede et forbud for et halvt år siden, er der nu ca. 20 lande  

 på listen.
Senest har den amerikanske forsvarschef lagt op til en nyvurdering af  

 brugen af landminer.
USA har indtil nu forfægtet det synspunkt, at de såkaldt  

 »smarte« (selvdestruerende) miner skulle være tilladt, men den  

 amerikanske nyorientering retter sig mod et generelt forbud.
I den amerikanske kongres er der på tværs af partiskel stor tilslutning  

 til et totalforbud mod landminer.
Men samme tilslutning findes imidlertid  

 ikke i det danske Folketing, hvor landmineproblematikken desværre er blevet  

 en brik i et partipolitisk spil.
Det har kostet Danmark anseelse  

 internationalt, og den reaktionære holdning vil måske også i længden koste  

 menneskeliv.
Et af de væsentligste argumenter mod et dansk forbud, nemlig at Danmark  

 hverken kan eller skal gå enegang med et forbud, er derfor ved at smuldre.
Og  

 det må ganske enkelt give den danske regering og det danske Folketing  

 anledning til at overveje, om ikke Danmark burde tage et selvstændigt  

 initiativ i samme retning.
Ved FN's konference om inhumane våben i Geneve fra den 22. april til den  

 3. maj i år må den danske regering gøre sin stilling op: Skal Danmark aktivt  

 støtte bestræbelserne på at eliminere enhver produktion og anvendelse af  

 landminer, eller skal Danmark fortsætte den bagstræberiske linje, der gavner  

 våbenindustrien og forlænger de humanitære omkostninger, som minerne giver  

 anledning til? Regeringen har hidtil argumenteret i retning af, at et dansk forslag om et  

 totalforbud blot vil virke imod sin hensigt, og at »det bedste dermed  

 bliver det godes fjende«, jf. forsvarsministerens notits vedrørende  

 brug, eksport m.v. af personelminer (North Atlantic Assembly, alm. del, bilag  

 119, folketingsåret 1994-95), og meningen har mindretallet endog meget svært  

 ved at forstå.
 For synspunktet harmonerer endog særdeles dårligt med den danske tradition  

 for at gå i forreste række på det humanitære område, bl.a. da Danmark gik  

 enegang med sin Sydafrikapolitik, en beslutning, mindretallet har været stolt  

 af, og pointen er naturligvis, at det nytter noget at kæmpe det umuliges  

 kamp.
Landminer er vilkårlige våben.
De rammer i flæng og skelner ikke mellem  

 civile i fredstid og soldater i en krig.
Langt de fleste ofre for minerne er  

 civile, hvoraf mange er børn, og ikke soldater.
Ifølge FN-konventionerne er  

 vilkårlig magtanvendelse ikke lovlig.
Det betyder bl.a., at det ikke er  

 tilladt at bombe en boligblok fyldt med civile, hvis målet er at ramme en  

 militærbase, der har forskanset sig i kælderen.
Og det er faktisk samme  

 princip, der gør sig gældende med landminerne, de rammer alle, der kommer i  

 nærheden af dem.
Derfor burde det være enkelt at fastlægge den danske politik på dette  

 område.
Den danske regering kan ikke være andet bekendt end en entydig  

 fordømmelse af disse uhyrlige våben.
Mindretallet hævder ikke, at det er overvejende sandsynligt, at det er  

 muligt at argumentere et totalforbud mod miner igennem på FN-konferencen i  

 april.
Men er en uventet sejr, den være sig nok så lille, ikke i alle  

 tilfælde smukkere end en bagstræberisk dansk insisteren på en inhuman  

 politik? En støtte til beslutningsforslaget vil være et vigtigt og utvetydigt  

 skridt på vejen mod en fremsynet forsvarspolitik.
Ingrid Rasmussen (S) nfmd.
Helen Beim (S) Anna-Marie Hansen (S) Poul  

 Qvist Jørgensen (S) Ove Fich (S) Villy Søvndal (SF) Jørgen Estrup (RV) Søren  

 Søndergaard (EL) Arne Melchior (CD) Svend Aage Jensby (V) Knud Enggaard  

 (V) fmd.
Peder Sønderby (V) Anders Mølgaard (V) Niels Ahlmann-Ohlsen  

 (KF) Kaj Ikast (KF) Stefan G.
Rasmussen (KF) Annette Just (FP) Dansk Folkeparti havde ikke medlemmer i udvalget.
Bilag 1 Et af udvalgets spørgsmål til forsvarsministeren og dennes besvarelse  

 heraf Spørgsmål nr. 2:
»Ministerens kommentar udbedes til medsendte henvendelse af 15.  

 januar 1996 fra Kvinder for Fred/International Liga for Fred og Frihed, jf.  

 bilag 2.« Svar:
 Det humanitære problem med anvendelse af miner vedrører fortrinsvis  

 langtidseffekter af de millioner af personelminer, der er udlagt og stadig  

 udlægges primært i borgerkrige i den tredje verden i strid med den nuværende  

 konvention af 1980 om særligt inhumane konventionelle våben.
Under en tredjedel af de 185 lande, der er medlemmer af FN, har tiltrådt  

 1980-konventionen, hvis nuværende protokol II regulerer anvendelsen af bl.a.  

 personminer.
Det er i mange af de lande, der ikke har tiltrådt konventionen  

 og dens protokol II, at personelminer misbruges.
Der er derfor tale om et internationalt problem, hvis løsning må være  

 international og altomfattende.
I overensstemmelse hermed støtter og arbejder  

 Danmark aktivt for et internationalt forbud med personelminer.
Udviklingen på den igangværende gennemgangskonference har imidlertid vist,  

 at tiden ikke er moden til at vedtage et internationalt forbud mod  

 personelminer.
Alene i den nordiske kreds er der stærkt divergerende  

 opfattelser af det ønskelige i at indføre et forbud mod personelminer.
 På den baggrund finder regeringen, at den eneste realistiske vej frem mod  

 et internationalt forbud går gennem aktiv og dialogsøgende deltagelse i det  

 internationale samarbejde om stramning af 1980-konventionens protokol II.
 Der arbejdes for, at der, indtil målet om et internationalt  

 konventionsfastsat forbud mod personelminer kan virkeliggøres, udformes  

 restriktive bestemmelser for brug af personelminer med henblik på at sikre  

 civilbefolkningen mere effektiv beskyttelse.
Den mere effektive konventionsbestemte beskyttelse af civilbefolkningen  

 skal opnås samtidig med, at langt flere lande, end tilfældet er i dag,  

 tilslutter sig konventionen, herunder protokol II.
Det er som nævnt blandt en  

 række af de ca. 130 lande, som i dag ikke har tilsluttet sig konventionen, at  

 de meget betydelige humanitære problemer, som forårsages af personelminer,  

 findes.
Danmark har ikke et personelmineproblem.
Ud over til uddannelsesformål vil  

 der ikke blive udlagt miner i Danmark, medmindre det sker som et led i  

 forsvaret mod et igangværende angreb eller ved overhængende fare for angreb  

 på landet.
I realiteten eksisterer et de facto-moratorium mod anvendelse af  

 miner i Danmark, som kun vil blive brudt, såfremt en udefra kommende militær  

 aggressor gør det nødvendigt for at forsvare landet med militære midler.
Skulle minefelter blive lagt i Danmark, vil de blive afmærket efter nøje  

 fastsatte bestemmelser for at undgå, at bl.a. civile uforvarende skulle gå  

 ind i et minefelt.
Minernes placering vil blive optegnet, og minerne vil  

 kunne fjernes uden at udgøre en risiko for kommende generationer af danskere.
Miner, herunder personelminer, udgør et effektivt og relativt billigt  

 element i landets samlede forsvarsevne.
Et ensidigt dansk forbud mod  

 anvendelse af personelminer vil nedsætte forsvarsevnen og øge personellets  

 sårbarhed.
Herudover vil et ensidigt forbud få indflydelse på hærens  

 våbenmæssige sammensætning, fordi det umiddelbart vurderes, at der vil blive  

 behov for en kombination af flere enheder, nyanskaffelser af materiel,  

 ammunition m.v. for at kompensere for den nedsatte forsvarsevne og den øgede  

 sårbarhed.
Et ensidigt dansk forbud må også påregnes at få konsekvenser for  

 samarbejdet i NATO.
Det gælder både i relation til Den Danske Internationale  

 Brigades samarbejde med 1. Britiske Panserdivision i rammen af NATO's  

 reaktionskorps, Danske Divisions samarbejde med tyske enheder i rammen af  

 LANDJUT og samarbejdet i øvrigt med NATO-enheder, herunder  

 forstærkningsenheder til Danmark.
 Det bemærkes, at de NATO-lande, som har indført forbud eller formelle  

 moratorier mod anvendelse af personelminer, har væsentlig anderledes  

 geostrategiske og geografiske forudsætninger, end tilfældet er for Danmark.  

 Hertil kommer, at disse forbud eller moratorier efter det oplyste enten kan  

 fraviges i nødsituationer eller kan ophæves, hvis situationen måtte  

 nødvendiggøre det.
Ud over at forsvaret løbende undersøger mulighederne for at rationalisere  

 og effektivisere den våbenmæssige sammensætning, herunder i forhold til de  

 ulemper, som våbenanvendelse kunne have i forhold til civilbefolkning, egne  

 eller allierede styrker og det omgivende miljø, har jeg besluttet at  

 iværksætte en særlig undersøgelse vedrørende personelminer.
Undersøgelsen,  

 der vil være færdig i foråret 1997, skal vurdere behovet for personelminer,  

 herunder om der eksisterer forsvarsmæssigt tilstrækkelige alternativer, og  

 konsekvenserne i øvrigt af helt eller delvis at substituere personelminer.  

 Det er hensigten, at resultaterne af undersøgelsen skal inddrages i den  

 redegørelse, som Udvalget vedrørende forsvarets materiel afgiver i september  

 1997 bl.a. til brug for Forsvarskommissionen af 1997.
 Det egentlige humanitære problem er som nævnt misbrugen af  

 »dumme« personelminer primært i borgerkrige i den tredje verden.
Der skal fortsat arbejdes på internationalt plan for at opnå mere  

 restriktive bestemmelser i 1980-konventionens protokol II, som samtidig også  

 skal udvides til at omfatte interne konflikter.
Det er helt afgørende, at der  

 opnås væsentlig større tilslutning til konventionen, end tilfældet er i dag,  

 ikke mindst fordi hovedparten af misbrugslandene end ikke har tiltrådt den  

 nuværende konvention.
 Danmark må derfor videreføre sit aktive engagement i revision af  

 1980-konventionen, således at der kan arbejdes hen imod et internationalt  

 forbud mod personelminer.
Bilag 2 * Fremlagt af Forsvars- og Sikkerhedskomiteen og vedtaget af NAA i Torino  

 i oktober 1995.
Folketingets uautoriserede oversættelse NAA's beslutning (Resolution 259 om foranstaltninger til udryddelse af  

 landminer) AM 270 DSC/AF (95) 5 Bilag 3 Bilag 3 RESOLUTION 259 om FORANSTALTNINGER TIL UDRYDDELSE AF LANDMINER* 1. Under henvisning til Resolution 249 om foranstaltninger til  

 udryddelse af landminer, som Forsamlingen enstemmigt vedtog i 1994; 2. Ud fra den overbevisning at de 100 millioner eller mere  

 ueksploderede miner, der er spredt verden over i 65 lande, fortsat udgør en  

 af de mest udbredte, dødelige og langvarige former for forurening, som det  

 internationale samfund skal behandle som en hastesag; 3. I bevidstheden om at der i mange lande verden over dræbes eller  

 lemlæstes flere hundrede mennesker hver uge, og at utallige tusinde kvæstes  

 alvorligt, samt at disse tal omfatter en uforholdsmæssig stor og uacceptabel  

 andel af uskyldige civile, navnlig børn; 4. Idet det bemærkes, at 157 nationer har ratificeret FN's  

 konvention om børns rettigheder, samt at brugen af antipersonelminer krænker  

 mange af de centrale bestemmelser i denne konvention; 5. I bevidstheden om at det samlede budget afsat til undervisning  

 og udslettelse år for år dramatisk har oversteget de beløb, der anvendes til  

 - en ofte vilkårlig - deployering af flere nye miner, og at man alene i 1993  

 regner med, at mens man fjernede ca. 80.000 stykker eksplosive anordninger,  

 blev der andre steder udlagt ca. 2.500.000 anordninger; 6. Ud fra den overbevisning at dette enorme og presserende  

 humanitære problem kun kan løses gennem etablering af et effektivt  

 internationalt aftalt kontrolsystem, der fastsætter strenge begrænsninger for  

 konstruktion, produktion, anvendelse og overførsel af alle landminer og andre  

 lignende eksplosive anordninger, samt ved allokering af ressourcer til  

 udslettelse, uddannelse og lægehjælp, som står i rimeligt forhold til  

 problemets omfang; 7. Idet vi hilser Præsident Clintons FN-initiativ fra september  

 1994 velkommen, et initiativ, hvori han opfordrede til udarbejdelse af et nyt  

 internationalt kontrolsystem med det formål progressivt at reducere antallet  

 af miner og adgangen til dem og derved spare »titusindvis af mænds,  

 kvinders og uskyldige børns liv i årene fremover«, og idet vi  

 roser det amerikanske Senats 1-årige moratorium for de amerikanske  

 styrkers anvendelse af antipersonellandminer, den belgiske regerings  

 beslutning om at forbyde produktion, anvendelse og eksport af  

 antipersonelminer samt de eksportmoratorier, som Cambodja, Colombia,  

 Frankrig, Irland, Mexico og Storbritannien har offentliggjort; 8. Idet vi også hilser de europæiske initiativer fra Ministerrådet  

 og Europa-Parlamentet velkommen, initiativer, hvorved der allokeres ekstra  

 ressourcer til rydning af miner samt indføres begrænsninger for salg og  

 anvendelse af antipersonellandminer; og idet vi stærkt støtter de  

 enestående rapporter, der for nylig blev fremlagt af Tony Cunningham, MEP, og  

 Jan Willem Bertens, MEP, om dette emne, begge vedtaget af Europa-Parlamentet  

 i juni 1995; 9. Idet vi støtter rapporten fra FN's generalsekretær Boutros  

 Boutros-Ghali om dette emne, en rapport, som bl.a. understregede behovet for  

 et moratorium vedrørende eksport af antipersonellandminer, et multilateralt  

 system til at bekæmpe udbredelsen af sådanne anordninger samt en styrkelse af  

 FN's antimineprogram til også at omfatte rigelige midler til en frivillig  

 fond for minerydningsaktiviteter; 10. Forfærdet over at der i maj 1995 kun er 49 lande, som har  

 underskrevet FN's konvention om inhumane våben fra 1980, og at en række af  

 disse lande - herunder også nogle medlemmer af NAA - endnu ikke har  

 ratificeret traktaten gennem en parlamentarisk proces; 11. Idet vi bemærker, at FN's kontrolkonference i 1995 om  

 konventionen om inhumane våben afholdes samtidig med efterårsmødet i NAA; 12. Ud fra den overbevisning at NAA forbliver et kritisk og  

 indflydelsesrigt forum for en debat om dette presserende humanitære problem,  

 og at NAA fortsat skal lægge større vægt på emnet via udarbejdelse af  

 velorienterede rapporter, udveksling af information samt overvejelse af  

 løsninger med det formål at fremme seriøse regeringstiltag; 13. Opfordrer Forsamlingen derfor regeringer og parlamenter i  

 medlemslandene og de associerede medlemmer af NAA til:
a. at maksimere deres indsats på kontrolkonferencen for at sikre, at FN's  

 konvention om inhumane våben støttes og ratificeres som en hastesag af alle  

 regeringer og parlamenter i medlemslande og associerede medlemmer af NAA,  

 samt øve pres på de lande, som endnu ikke har gjort dette; b. at styrke »Protokollen om forbud eller begrænsninger vedrørende  

 anvendelse af miner, lureminer og andre anordninger« på  

 kontrolkonferencen ved bl.a. at vedtage ændringer, der fastlægger  

 yderligere begrænsninger for anvendelse og eksport af landminer samt  

 etablering af en verifikationsmekanisme, der effektivt kan påvise og hindre  

 krænkelser af protokollen; c. energisk at støtte Clintonadministrationens forslag om et nyt  

 internationalt kontrolsystem for landminer som en hastesag; d. straks at tilslutte sig USA og andre lande vedrørende indførelse af et  

 moratorium for eksport af antipersonellandminer; e. på nationalt og multilateralt plan at styrke den monetære støtte og  

 bistand til de berørte lande, som har størst behov for rydning af miner,  

 uddannelser af befolkningen til at undgå eksplosive anordninger samt  

 tilvejebringelse af hensigtsmæssig og målrettet lægehjælp til civile ofre; f. at tage føringen - kollektivt og via FN - for at etablere et troværdigt  

 program, der omfatter oprettelse af en international fond på mindst 1  

 milliard USD til at fremme og finansiere kendskabet til landminer, rydde  

 landminer og destruere de miner, der oplagres af lande, som frivilligt  

 indvilliger i at afskaffe dem; g. over for regeringerne at indskærpe behovet for at udvide  

 forskningsindsatsen i stil med den, der i øjeblikket foregår i Sydafrika og  

 USA, med det formål at udvikle ny teknik til sporing og rydning af miner.
