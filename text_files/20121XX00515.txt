Skriftlig fremsættelse (6. februar 2013) Kulturministeren (Marianne Jelved):
 Herved tillader jeg mig for Folketinget at fremsætte:
Forslag til lov om ændring af lov om radio- og fjernsynsvirksomhed og lov om TV 2/DANMARK A/S (Ændrede »must-carry«-regler, DR's adgang til sponsorering, de regionale TV 2-virksomheders dækningsområder, afskaffelse af radiolicensen og genindførelse af forbud mod produktplacering samt ophævelse af finansministerens bemyndigelse til at sælge aktierne i TV 2/DANMARK A/S m.v. som led i gennemførelse af medieaftale for 2012-2014) (Lovforslag nr.
L 136) Hovedformålet med lovforslaget er at gennemføre de ændringer, der følger af medieaftalen for 2012-2014, som blev indgået den 9. oktober 2012 af samtlige Folketingets partier med undtagelse af Liberal Alliance, samt tillægsaftale til medieaftalen for 2012-2014 om DRs og de regionale TV 2-virksomheders adgang til at modtage sponsortilskud, som blev indgået af partierne bag medieaftalen den 23. november 2012.
 Derudover er det formålet at give de regionale TV 2-virksomheder mulighed for medejerskab af I/S DIGI-TV, ligesom det er formålet at revidere radio- og fjernsynslovens bestemmelser om de regionale TV 2-virksomheders produktion af programmer og virksomhedernes såkaldte entrepriseforpligtelse.
 Konkret stilles der forslag om, at følgende punkter i medieaftalen gennemføres:
 Ophævelse af forpligtelsen for ejere af fællesantenneanlæg til at fordele DRs og de regionale TV 2-virksomheders kanaler, dog med opretholdelse af forpligtelsen til fordeling af visse tegnsprogs- og synstolkede programmer samt tv-kanalen FOLKETINGET  Ændringer i DRs adgang til sponsorering  Bemyndigelse til kulturministeren til at ændre dækningsområderne for de regionale TV 2-virksomheder  Støtte til uddannelsesaktiviteter i forbindelse med ikkekommerciel lokalradio- og tv-virksomhed  Adgang til forlængelse af lokalradiotilladelserne  Afskaffelse af radiolicensen pr. 1. juli 2013  Genindførelse af forbuddet mod produktplacering  Ophævelse af finansministerens bemyndigelse til at sælge statens aktier i TV 2/DANMARK A/S Med undtagelse af beslutningen om at ophæve finansministerens bemyndigelse til at sælge statens aktier i TV 2/DANMARK A/S foretages samtlige ændringer i lov om radio- og fjernsynsvirksomhed.
Førstnævnte ændring foretages i lov om TV 2/DANMARK A/S.
 Øvrige punkter i medieaftalen og tillægsaftalen kræver ikke umiddelbart lovændring og vil primært blive gennemført administrativt ved udstedelse af bekendtgørelser i medfør af loven og ved indgåelse af nye public service-kontrakter med DR og de regionale TV 2-virksomheder for perioden 2012-2014 samt ved ændring af TV 2/DANMARK A/S tilladelse til at udøve public service-programvirksomhed.
 Det forslås, at loven træder i kraft den 1. april 2013.
 Idet jeg i øvrigt henviser til bemærkninger til lovforslaget, skal jeg anbefale lovforslaget til Folketingets velvillige behandling.
