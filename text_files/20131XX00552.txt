Skriftlig fremsættelse (12. marts 2014) Erhvervs- og vækstministeren (Henrik Sass Larsen):
 Herved tillader jeg mig for Folketinget at fremsætte:
Forslag til lov om erhvervsdrivende fonde (Lovforslag nr.
L 154) Formålet med lovforslaget er at indføre en ny moderniseret lov om erhvervsdrivende fonde.
Lovforslaget skal være med til at sikre, at det fortsat vil være attraktivt at drive erhvervsdrift i fondsform, så de erhvervsdrivende fonde har gode rammer for at bidrage til vækst og erhvervsudvikling. Ændringerne i årsregnskabsloven medfører, at årsregnskaberne indeholder mere åbenhed om fondenes og ledelsens forhold.
Endelig vil den foreslåede ændring af loven om Erhvervsankenævnet sikre, at fondsmyndighedens afgørelser fremadrettet kan undergives en administrativ efterprøvelse.
 Lovforslaget er udarbejdet på baggrund af Erhvervsfondsudvalgets rapport fra december 2012. Udvalget skulle komme med forslag til modernisering af erhvervsfondslovgivningen og eventuelt anbefalinger for god fondsledelse.
 Lovforslaget medfører en grundlæggende modernisering af lovgivningen for de erhvervsdrivende fonde svarende til den reform af selskabsloven, der blev gennemført i 2009. Lovforslaget sikrer størst mulig parallelitet mellem selskabsloven og lov om erhvervsdrivende fonde og gør lov om erhvervsdrivende fonde mere sammenhængende, moderne og fleksibel.
Lovforslaget indeholder regler om rammerne for ledelsen og dens sammensætning, hvilket skal styrke ledelsen af de erhvervsdrivende fonde, ligesom der vil blive nedsat en særlig komite, der skal udstede anbefalinger for god fondsledelse.
Lovforslaget medfører endvidere, at der foreslås øget gennemsigtighed omkring ledelsen, herunder om bestyrelsens vederlag samt flere krav til revisor.
 Med henblik på at forbedre gennemsigtigheden i de erhvervsdrivende fonde foreslås endvidere, at fondene fremadrettet skal redegøre for deres uddelingspolitik i deres årsregnskab, ligesom det foreslås, at fondenes uddelinger i det forgangne år skal opdeles i hovedkategorier.
 Herudover foreslås en styrkelse af revisors rolle samt fondsmyndighedens tilsyn med de erhvervsdrivende fonde, herunder opfølgning i forhold til bestyrelsernes redegørelser for god fondsledelse.
 Endelig vil de erhvervsdrivende fonde, der er stiftet før 1. december 2014, og som har Civilstyrelsen som fondsmyndighed, frem til og med 31. maj 2015 kunne erklære, at fondens primære fokus er fondens erhvervsdrift, og at fondsmyndigheden fremover skal være Erhvervsstyrelsen.
 I det jeg i øvrigt henviser til lovforslaget og de bemærkninger, der ledsager det, skal jeg anbefale lovforslaget til Tingets velvillige behandling.
