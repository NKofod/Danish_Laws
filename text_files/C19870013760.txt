 1. I den forsøgsordning med lokal radio- og  

 fjernsynsvirksomhed, der gik forud for den varige ordning, indeholdt  

 sendetilladelserne følgende vilkår: »Reklamer i eller i tilknytning til  

 programmerne må ikke forekomme, og kommerciel sponsorvirksomhed er ikke  

 tilladt«.
2. I det lovforslag, som er oprindelsen til den  

 nuværende lovgivning (lovbekendtgørelse nr. 451 af 25. juni 1987), og som  

 blev fremsat i Folketinget den 9. oktober 1985 (L 31), fandtes derimod en  

 sålydende regel: »Ministeren for kulturelle anliggender fastsætter  

 regler om, hvorledes reklamer og udsendelser, der støttes af  

 erhvervsvirksomheder, kan indgå i programvirksomheden«.
Denne  

 bestemmelse var der imidlertid ikke flertal for i Folketinget.
Folketinget har således ved tilblivelsen af lovbestemmelserne om lokal  

 radiovirksomhed besluttet, at der fortsat skal gælde et forbud mod reklame og  

 kommerciel sponsorvirksomhed.
I den vejledning om indførelsen af en varig  

 ordning for lokal radiovirksomhed, som Kulturministeriet udsendte til alle  

 kommuner den 21. januar 1986, og i den model til sendetilladelse, som  

 udsendtes den 27. juni 1986, er der derfor gjort opmærksom på forbudet mod  

 reklame og kommerciel sponsorvirksomhed.
3. Under behandlingen af det senest vedtagne  

 lovforslag, vedrørende såvel lokal radio- som lokal fjernsynsvirksomhed, som  

 blev fremsat den 18. februar 1987 (L 199), har Folketinget bekræftet, at der  

 fortsat skal gælde et forbud mod reklame og kommerciel sponsorvirksomhed.
I  

 bemærkningerne til lovforslaget hedder det: »Reklameforbudet indebærer,  

 at anbefalinger af og henvisninger til varer og virksomheder i kommercielt  

 øjemed ikke må forekomme.
Dette vil gælde, uanset om der ydes vederlag for  

 udsendelsen, under hensyn til risikoen for, at betaling vil kunne kanaliseres  

 til virksomheden i form af generelle tilskud.
På linie hermed vil kommerciel  

 sponsorvirksomhed fortsat være forbudt.
Det vil sige, at erhvervsvirksomheder  

 ikke må betale en lokal station for produktion eller udsendelse af bestemte  

 programmer.
Erhvervsvirksomheder kan dog - med respekt af reklameforbudet -  

 vederlagsfrit stille programmer til rådighed for en station, ligesom de kan  

 yde generelle tilskud.« 4. Til yderligere vejledning om indholdet af forbudet  

 mod reklame og kommerciel sponsorvirksomhed skal man gøre opmærksom på  

 følgende:
ad Reklame 5. Reklameafgørelser er konkrete og hviler på en  

 vurdering af det pågældende indslags karakter, uanset hvem der fremtræder som  

 indslagets afsender.
Til brug for vurderingen kan man, ud over at henvise til  

 de nævnte lovbemærkninger, fra hidtidig praksis nævne følgende eksempler:
a.
Det må ikke oplyses i lokalradio og lokal-tv, hvilke  

 erhvervsvirksomheder der har leveret præmier og gaver i forbindelse med  

 bingospil og konkurrencer, eller i hvilke forretninger præmier kan afhentes.
b.
Der må ikke formidles tilbud fra erhvervsvirksomheder om varer,  

 tjenesteydelser, stillinger (uden om Arbejdsformidlingen) og lignende.
c.
En lokalradio eller lokal-tv-station må ikke i udsendelserne reklamere  

 for egne produkter, som for eksempel T-shirts, badges og plakater.
d.
Der må ikke vises »skilte« (telopkort m.v.) for  

 erhvervsvirksomheder i lokal-tv.
e.
Lokal-tv-medarbejdere må ikke optræde på skærmen med firmanavne på  

 tøjet.
 6. For tv-transmissioner fra sportsbegivenheder gælder  

 de regler, som er opført i bilaget.
7. Offentligt ejede virksomheder, der optræder  

 erhvervsmæssigt, er ligestillet med private erhvervsvirksomheder.
Således  

 vedrører reklameforbudet for eksempel DSB, Statsanstalten for Livsforsikring  

 og lignende virksomheder.
 8. Normalt berøres en forening af erhvervsdrivende,  

 som for eksempel en brancheforening eller en handelsstandsforening, ikke af  

 reklameforbudet.
 9. Det er anset for ikke at være reklame:
a.
At oplyse navn og adresse på de forretninger, der sælger bingoplader og  

 andet materiale, som er nødvendigt for deltagelse i stationens spil og  

 konkurrencer.
b.
At omtale erhvervsvirksomheder, for eksempel i virksomhedsportrætter,  

 så længe virksomhedens varer og tjenesteydelser ikke anprises.
ad Kommerciel sponsorvirksomhed 10. Som anført i de nævnte lovbemærkninger må  

 erhvervsvirksomheder ikke betale en lokal station for produktion eller  

 udsendelse af bestemte programmer.
 På grundlag heraf er det antaget, at erhvervsvirksomheder ikke kan købe  

 sendetid.
Kultur- og Kommunikationsministeriet,  

 den 14. september 1987 P.
M.
V.
