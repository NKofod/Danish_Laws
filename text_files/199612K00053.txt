Nr LSF 53 Forslag til Lov om ændring af lov om folkeskolen (Bortfald af  

 undervisningsministerens bemyndigelse til at pålægge kommunerne at tilbyde  

 tosprogede børn modersmålsundervisning) Fremsat af Poul Nødgaard (DF) Kristian Thulesen Dahl (DF) Ole Donner (DF)  

 Pia Kjærsgaard (DF) den 5. november 1996 § 1 I lov om folkeskolen, jf. lovbekendtgørelse nr. 534 af 18. juni 1996,  

 foretages følgende ændring:
 1. § 5, stk. 7, affattes således:
»Stk. 7. Der gives i fornødent omfang undervisning i dansk  

 som andetsprog til tosprogede elever i børnehaveklassen og i 1.-10. klasse.  

 Kommunalbestyrelsen kan endvidere bestemme, at tosprogede elever skal  

 tilbydes undervisning i deres modersmål.
Kommunalbestyrelsen bestemmer, på  

 hvilke vilkår modersmålsundervisningen i givet fald tilbydes, og kan i den  

 forbindelse fravige § 36, stk. 2.« § 2 Stk. 1. Loven træder i kraft dagen efter bekendtgørelsen i  

 Lovtidende.
 Stk. 2. Modersmålsundervisning, der er skemalagt og igangsat,  

 gennemføres dog uændret i skoleåret 1996-97.
Bemærkninger til lovforslaget På den socialdemokratiske kongres i september 1996 blev forslaget om en  

 afskaffelse af modersmålsundervisning diskuteret, men i sidste ende ikke  

 vedtaget.
Dog var signalerne ikke til at misforstå.
Antallet af tosprogede børn, der modtager modersmålsundervisning, er  

 ifølge Undervisningsministeriets statistik over tosprogede elever i  

 folkeskolen steget fra ca. 6.500 i skoleåret 1986-87 til ca. 14.000 i  

 skoleåret 1995-96. Udgifterne til modersmålsundervisning er som konsekvens  

 heraf steget markant gennem de seneste år.
Den konkrete udvikling af  

 udgifterne til modersmålsundervisning er ikke mulig at følge, da udgiften  

 indgår i de samlede udgifter til folkeskolen.
Undervisningsministeren har dog  

 i et svar til Folketingets Uddannelsesudvalg den 14. oktober 1996 (alm. del -  

 bilag 47) oplyst, at udgifterne til modersmålsundervisning udgør 45 mio. kr.
 Hvis lovforslaget vedtages, er der ikke noget som helst i vejen for, at  

 tosprogede børn fortsat vil kunne få modersmålsundervisning, men det kræver  

 blot, at kommunalbestyrelsen selv har besluttet at give dette tilbud. Ønsker  

 kommunen ikke at tilbyde modersmålsundervisning, må forældrene til de  

 tosprogede børn selv betale.
 Hvis man har tænkt sig at opholde sig i Danmark, må man også først og  

 fremmest lære det danske sprog, og derfor burde den obligatoriske, offentligt  

 betalte modersmålsundervisning være afskaffet for mange år siden.
Bemærkninger til lovforslagets enkelte bestemmelser Til § 1 Bestemmelsen skal sikre, at kommunerne selv får adgang til at bestemme, om  

 modersmålsundervisning skal være et tilbud til folkeskolens tosprogede  

 elever.
Ligeledes vil den enkelte kommune få mulighed for selv at  

 tilrettelægge modersmålsundervisningen, så tilbudet svarer til de særlige  

 behov og vilkår, der eksisterer lokalt.
Modersmålsundervisningen vil således  

 kunne gøres betinget af, at eleven indskrives i en anden folkeskole i  

 kommunen end distriktsskolen.
Til § 2 Ikrafttrædelsesbestemmelsen sikrer, at den skemalagte og igangsatte  

 modersmålsundervisning kan gennemføres som planlagt i indeværende skoleår.  

 For modersmålsundervisning i skoleåret 1996-97, der ikke er skemalagt og  

 iværksat på ikrafttrædelsestidspunktet, har kommunalbestyrelsen mulighed for  

 at træffe beslutning om undervisningens igangsættelse og vilkårene herfor.
Skriftlig fremsættelse Poul Nødgaard (DF):
 Som ordfører for forslagsstillerne tillader jeg mig herved at fremsætte:
 Forslag til lov om ændring af lov om folkeskolen. (Bortfald af  

 undervisningsministerens bemyndigelse til at pålægge kommunerne at tilbyde  

 tosprogede børn modersmålsundervisning).
 (Lovforslag nr. 53).
 Jeg henviser i øvrigt til de bemærkninger, der ledsager lovforslaget, og  

 anbefaler det til Tingets velvillige behandling.
