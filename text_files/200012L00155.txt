Fremsat den 31. januar 2001 af  

 indenrigsministeren (Karen Jespersen) Forslag til Lov om ændring af lov om kommunernes  

 styrelse (Ændrede regler om valg af borgmester og  

 viceborgmester i kommuner med  

 mellemformsstyre m.v.) § 1 I lov om kommunernes styrelse, jf. lovbekendtgørelse nr. 810 af 28.  

 oktober 1999, som ændret ved § 5 i lov nr. 1317 af 20. december 2000,  

 foretages følgende ændringer:
 1. I § 4, stk. 2, ændres  

 »Patentdirektoratet« til: »Patent- og Varemærkestyrelsen«, og  

 »Industriministeren« ændres til: »Erhvervsministeren«.
 2. I § 16, stk. 1, litra c, ændres »af  

 kommunalbestyrelsen« til: »af kommunalbestyrelsen, eller af  

 økonomiudvalget efter bemyndigelse fra kommunalbestyrelsen,«.
 3. I § 29, stk. 5, litra c, ændres  

 »magistratsafdeling« til: »afdeling« og »magistratsafdelinger« til:  

 »afdelinger«.
 4. I § 32 indsættes efter »kommunalbestyrelsen«:  

 »jf. dog stk. 2«, og som stk. 2 indsættes:
 »Stk. 2. I kommuner, der styres efter reglerne i § 64  

 eller § 64 a, kan de dokumenter, der er nævnt i stk. 1,  

 tillige underskrives af magistratsmedlemmer eller udvalgsformænd og en  

 person, der er bemyndiget dertil af kommunalbestyrelsen.«.
 5. I § 65 indsættes som stk. 5-7:
»Stk. 5. En kommunalbestyrelse, der træffer bestemmelse  

 efter stk. 1, kan i styrelsesvedtægten med virkning for kommende  

 valgperioder træffe bestemmelse om, at valget af kommunalbestyrelsens  

 formand og formændene for de stående udvalg foretages under  

 ét som forholdstalsvalg, jf. stk. 2, 2. pkt.
Det tilkommer den  

 gruppe, der opnår den største kvotient ved valget, at udpege  

 kommunalbestyrelsens formand.
Den gruppe, der udpeger kommunalbestyrelsens  

 formand, udpeger tillige næstformanden, medmindre der vælges to  

 næstformænd, jf. § 6, stk. 5. Bestemmelse i  

 styrelsesvedtægten efter 1. pkt. eller ophævelse af bestemmelse  

 herom skal vedtages forud for valgdagen, jf. § 6, stk. 2, i lov om  

 kommunale valg.
 Stk. 6. Når en formand eller næstformand, der er  

 udpeget i medfør af stk. 5, fritages for sit hverv, dør  

 eller udtræder af kommunalbestyrelsen, besættes den ledigblevne  

 plads for resten af kommunalbestyrelsens funktionstid af den gruppe i  

 kommunalbestyrelsen, der har udpeget den afgående formand eller  

 næstformand.
 Stk. 7. Når stedfortræderen for en formand eller  

 næstformand, der er udpeget i medfør af stk. 5, er  

 indtrådt i henhold til § 15, stk. 2, og forhindringen har en  

 forventet varighed af mindst 2 måneder, tilkommer det den gruppe, der  

 har udpeget formanden eller næstformanden, at udpege den, der under  

 fraværet skal varetage funktionerne som henholdsvis formand eller  

 næstformand.«.
 6. I § 65 c, stk. 1, indsættes efter »i  

 denne lovs«: »§ 15, stk. 2,«.
 7. I § 65 d, stk. 1, 3. pkt., udgår: », samt  

 at observatørerne modtager diæter, erstatning for tabt  

 arbejdsfortjeneste og godtgørelse af udgifter og ydelse af anden  

 støtte efter reglerne i § 16 a«.
 8. I § 68, stk. 2, ændres »lov om almene  

 boliger m.v.« til: »lov om almene boliger samt støttede private  

 andelsboliger m.v.«.
§ 2 Loven træder i kraft den 1. juli 2001.
Bemærkninger til lovforslaget Almindelige bemærkninger 1. Indledning Lovforslaget indeholder hjemmel til at give  

 kommunalbestyrelsen i kommuner med mellemformsstyre mulighed for at beslutte,  

 at valget af borgmesteren og formændene for de stående udvalg  

 skal ske under ét ved forholdstalsvalg, jf. afsnit 2.1.
 Lovforslaget indeholder desuden bl.a. forslag, der giver  

 kommunalbestyrelsen adgang til at overlade visse beslutninger til  

 økonomiudvalget, forslag om ændrede legitimationsregler i  

 magistratskommuner og kommuner med delt administrativ ledelse og forslag, der  

 giver indenrigsministeren hjemmel til at dispensere fra visse regler om  

 stedfortræderindkaldelse, jf. afsnit 2.2.
Forslagene fremsættes på baggrund af, at  

 Indenrigsministeriet i de seneste år   bl.a. på baggrund af  

 henvendelser fra Kommunernes Landsforening, Amtsrådsforeningen og  

 Københavns Borgerrepræsentation   er gjort opmærksom  

 på, at visse af de gældende regler i den kommunale styrelseslov i  

 nogle tilfælde kan forekomme uhensigtsmæssige.
Ministeriet har  

 derfor i flere tilfælde tilkendegivet at ville søge visse regler  

 ændret ved førstkommende revision af den kommunale  

 styrelseslov.
2. Lovforslagets indhold 2.1. Ændrede regler om valg af borgmester og viceborgmester i  

 kommuner med mellemformsstyre Ved en ændring af lov om kommunernes styrelse i 1993  

 fik kommunalbestyrelsen mulighed for at indføre såkaldt  

 mellemformsstyre, der indebærer, at økonomiudvalget består  

 af borgmesteren og formændene for de stående udvalg samt  

 eventuelt et yderligere antal kommunalbestyrelsesmedlemmer, jf. § 65 i  

 lov om kommunernes styrelse.
Denne styreform afviger fra det traditionelle  

 udvalgsstyre ved udvalgsformændenes placering og valg.
Udvalgsformændene for de stående udvalg  

 vælges ved mellemformsstyre af kommunalbestyrelsen ved  

 forholdstalsvalg.
Borgmesteren, der er født formand for  

 økonomiudvalget, vælges derimod efter de gældende regler  

 ved flertalsvalg.
Borgmesterens post som formand for økonomiudvalget  

 fraregnes i det antal udvalgsformandsposter, som kan tilkomme den gruppe  

 inden for kommunalbestyrelsen, til hvilken borgmesteren hører.
 Der er ikke noget til hinder for, at borgmesteren   uanset  

 dennes øvrige tilhørsforhold til en gruppe i  

 kommunalbestyrelsen   anmelder sig som énmandsgruppe forud for  

 forholdstalsvalget.
I visse tilfælde vil en sådan gruppeanmeldelse  

 på grund af fraregningsreglerne i den kommunale styrelseslov kunne  

 føre til, at den gruppe, som borgmesteren i øvrigt  

 tilhører, opnår en fordel, der kan forekomme  

 uhensigtsmæssig, idet borgmesterens post som formand for  

 økonomiudvalget ikke fraregnes i det antal udvalgsformandsposter, der  

 tilkommer gruppen.
Fordelingen af udvalgsformandsposterne afspejler i  

 så fald ikke det reelle politiske styrkeforhold i  

 kommunalbestyrelsen.
 Det foreslås på denne baggrund fastsat i den  

 kommunale styrelseslov, at kommunalbestyrelsen i kommuner, der har truffet  

 beslutning om mellemformsstyre, med virkning for kommende valgperioder kan  

 beslutte, at valget af borgmester og formændene for de stående  

 udvalg foretages under ét som forholdstalsvalg med den konsekvens, at  

 den gruppe, der opnår den største kvotient ved valget, udpeger  

 borgmesteren, jf. lovforslagets § 1, nr. 5. Såfremt  

 kommunalbestyrelsen træffer beslutning herom, undgås det, at den  

 gruppe, som borgmesteren reelt tilhører, kan opnå en fordel ved,  

 at borgmesteren anmelder sig som énmandsgruppe ved  

 forholdstalsvalget.
2.2. Andre ændringer Med lovforslaget gives der tillige mulighed for, at  

 kommunalbestyrelsen kan bemyndige økonomiudvalget til at træffe  

 afgørelse om, hvilke kurser m.v., som et kommunalbestyrelsesmedlem  

 deltager i, der har betydning for varetagelsen af visse af medlemmets  

 kommunale hverv, jf. lovforslagets § 1, nr. 2. Afgørelsen har  

 betydning for, om medlemmet har ret til erstatning for tabt  

 arbejdsfortjeneste og udgiftsgodtgørelse i forbindelse med deltagelsen  

 i kurset.
Kommunalbestyrelsen har ikke efter de gældende regler  

 mulighed for at overlade denne beføjelse til andre, hvilket kan give  

 anledning til praktiske vanskeligheder.
Endvidere foreslås det, at det i den kommunale  

 styrelseslov fastslås, at magistratsmedlemmer og udvalgsformænd i  

 kommuner med magistratsstyre eller delt administrativ ledelse er legitimerede  

 til at underskrive dokumenter vedrørende kommunens køb og salg  

 af fast ejendom, optagelse af lån og påtagelse af  

 garantiforpligtelser, jf. lovforslagets § 1, nr. 4. Efter de  

 gældende regler skal sådanne dokumenter underskrives af  

 kommunalbestyrelsens formand eller næstformand  

 (næstformænd). Dette forekommer uhensigtsmæssigt i kommuner  

 med magistratsstyre eller delt administrativ ledelse, hvor henholdsvis  

 magistratsmedlemmerne og udvalgsformændene varetager den daglige  

 ledelse for hver deres afdeling.
Det er   som efter de gældende regler  

   en betingelse, at dokumenterne underskrives sammen med en person, der er  

 bemyndiget dertil af kommunalbestyrelsen.
 Desuden giver lovforslaget hjemmel til, at  

 indenrigsministeren kan dispensere fra den kommunale styrelseslovs regler om  

 stedfortræderindkaldelse, jf. lovforslagets § 1, nr. 6. En  

 kommunalbestyrelse vil således med indenrigsministerens godkendelse  

 kunne fastsætte regler, der øger adgangen til indkaldelse af  

 stedfortræder ved et kommunalbestyrelsesmedlems fravær fra  

 kommunalbestyrelsens møder.
 Endelig foreslås det, at enkelte overflødige  

 bestemmelser i den kommunale styrelseslov udgår, ligesom visse  

 bestemmelser foreslås ændret som en konsekvens af tidligere  

 vedtagne ændringer af lovgivningen.
3. Lovforslagets økonomiske, administrative og  

 miljømæssige konsekvenser Lovforslaget skønnes ikke at have økonomiske  

 eller administrative konsekvenser for amtskommunerne eller kommunerne.
 Forslaget har ikke økonomiske eller administrative  

 konsekvenser for staten.
 Forslaget har ingen erhvervsadministrative,  

 erhvervsøkonomiske eller miljømæssige konsekvenser.
 Forslaget har ikke økonomiske eller administrative  

 konsekvenser for borgerne.
4. Forholdet til EU-retten Lovforslaget indeholder ikke EU-retlige aspekter.
5. Hørte myndigheder Lovforslaget er sendt i høring hos  

 Erhvervsministeriet, Justitsministeriet, Domstolsstyrelsen, Kommunernes  

 Landsforening, Amtsrådsforeningen, Frederiksberg Kommune og  

 Københavns Kommune.
Vurdering af konsekvenser af  

 lovforslaget Positive konsekvenser/mindreudgifter Negative konsekvenser/merudgifter Økonomiske konsekvenser for stat, amtskommuner og  

 kommuner Ingen Ingen Administrative konsekvenser for stat, amtskommuner og  

 kommuner Ingen Ingen Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Lovforslaget indeholder ikke EU-retlige aspekter Bemærkninger til lovforslagets  

 enkelte bestemmelser Til § 1 Til nr. 1 Bestemmelsen foreslås ændret som en konsekvens  

 af, at betegnelsen i patentloven for patentmyndigheden ved lov nr. 412 af 31.  

 maj 2000 blev ændret til Patent- og Varemærkestyrelsen, og at  

 patentlovgivningen nu henhører under erhvervsministerens  

 ressortområde.
Til nr. 2 Det følger af § 16, stk. 1, litra a og b,  

 i den kommunale styrelseslov, at kommunalbestyrelsesmedlemmernes faste  

 vederlag omfatter medlemmernes deltagelse i møder i  

 kommunalbestyrelsen, dennes udvalg samt underudvalg og deltagelse i  

 møder i forbindelse med varetagelse af kommunale hverv, der  

 udføres efter valg af kommunalbestyrelsen, medmindre der på  

 andet grundlag er fastsat bestemmelse om særskilt  

 vederlæggelse.
 Endvidere fremgår det af § 16, stk. 1,  

 litra c, i den kommunale styrelseslov, at det faste vederlag, der ydes til  

 kommunalbestyrelsesmedlemmer, bl.a. omfatter medlemmernes deltagelse i kurser  

 m.v., der af kommunalbestyrelsen anses for at have betydning for varetagelsen  

 af de i § 16, stk. 1, litra a og b, nævnte hverv.
§ 16, stk. 1, litra c, antages at indeholde et  

 forbud mod, at kommunalbestyrelsen overlader denne beføjelse til  

 andre.
Det er således alene kommunalbestyrelsen, der kan afgøre,  

 om et kursus m.v. har betydning for varetagelsen af de i § 16, litra a  

 og b, nævnte hverv.
Kommunalbestyrelsen kan herunder udarbejde  

 generelle regler, f.eks. i et kursusregulativ.
 Indenrigsministeriet er gjort opmærksom på, at  

 det nævnte delegationsforbud kan give anledning til praktiske  

 vanskeligheder.
 Bestemmelsen foreslås derfor ændret  

 således, at kommunalbestyrelsen kan overlade beføjelsen til at  

 træffe afgørelse efter bestemmelsen til økonomiudvalget.  

 Forslaget indebærer ikke, at der tillægges økonomiudvalget  

 en selvstændig kompetence til at træffe afgørelse efter  

 § 16, stk. 1, litra c.
Kommunalbestyrelsen vil med ændringen ikke kunne  

 bemyndige et stående udvalg eller den kommunale administration til at  

 træffe sådanne afgørelser.
Det sikres herved, at alle  

 kommunalbestyrelsens medlemmer   uanset hvilke udvalg de er medlem af  

 undergives en ensartet praksis med hensyn til vurderingen af, hvilke kurser  

 m.v. der anses for at have betydning for de i § 16, stk. 1, litra a  

 og b, nævnte hverv.
Til nr. 3 Der er alene tale om en sproglig ændring som  

 følge af en tidligere vedtaget ændring af den kommunale  

 styrelseslov (lov nr. 231 af 2. april 1997), hvorved der indsattes regler om  

 generel inhabilitet for udvalgsformænd i kommuner med delt  

 administrativ ledelse.
Til nr. 4 Efter den gældende bestemmelse i § 32 i den  

 kommunale styrelseslov skal dokumenter vedrørende kommunens køb  

 og salg af fast ejendom, optagelse af lån og påtagelse af  

 garantiforpligtelser underskrives af kommunalbestyrelsens formand eller  

 næstformand (næstformænd) og en person, der er bemyndiget  

 dertil af kommunalbestyrelsen.
 Bestemmelsen er alene en legitimationsregel, der har til  

 formål over for omverdenen   navnlig tinglysningsmyndighederne og  

 långivere   at skabe klarhed over, hvem der er legitimeret til at  

 underskrive de pågældende dokumenter på kommunens vegne.  

 Bestemmelsen regulerer således ikke spørgsmålet om, hvem  

 der skal have kompetencen til at træffe beslutning vedrørende  

 kommunens køb og salg af fast ejendom, optagelse af lån og  

 påtagelse af garantiforpligtelser.
I kommuner med magistratsstyre eller delt administrativ  

 ledelse, jf. § 64 og § 64 a i den kommunale styrelseslov, varetager  

 borgmesteren og de øvrige magistratsmedlemmer henholdsvis  

 udvalgsformænd den daglige administrative ledelse for den del af  

 kommunens administration, der henhører under den  

 pågældende magistratsafdeling henholdsvis det  

 pågældende udvalg.
Det kan i kommuner med magistratsstyre eller  

 delt administrativ ledelse forekomme uhensigtsmæssigt, at dokumenter  

 vedrørende kommunens køb og salg af fast ejendom, optagelse af  

 lån og påtagelse af garantiforpligtelser ikke tillige kan  

 underskrives af det magistratsmedlem eller den udvalgsformand, som varetager  

 den daglige administrative ledelse af den del af administrationen, hvor den  

 pågældende sag behandles.
 Det foreslås på denne baggrund, at der i  

 § 32 som stk. 2 indsættes en bestemmelse, der  

 indebærer, at magistratsmedlemmer og udvalgsformænd i kommuner  

 med magistratsstyre henholdsvis delt administrativ ledelse legitimeres til at  

 underskrive dokumenter vedrørende kommunens køb og salg af fast  

 ejendom, optagelse af lån og påtagelse af  

 garantiforpligtelser.
Forslaget har betydning for de kommuner, der har mulighed  

 for at indføre magistratsstyre eller delt administrativ ledelse.
Det  

 drejer sig om Frederiksberg, Københavns, Odense, Aalborg og  

 Århus Kommuner.
 Bestemmelsen indebærer, at magistratsmedlemmer og  

 udvalgsformænd vil være legitimerede til at underskrive alle  

 dokumenter vedrørende kommunens køb og salg af fast ejendom,  

 optagelse af lån og påtagelse af garantiforpligtelser.  

 Legitimationsbestemmelsen er således   af hensyn til, at der over for  

 omverdenen fortsat må være den fornødne klarhed over, hvem  

 der er legitimeret   ikke begrænset til dokumenter vedrørende  

 dispositioner, der foretages inden for den del af kommunens administration,  

 der henhører under den pågældende magistratsafdeling  

 henholdsvis det pågældende udvalg.
 Det er   ligesom efter de gældende regler   en  

 betingelse, at de pågældende dokumenter underskrives af  

 magistratsmedlemmet eller udvalgsformanden i forening med en person, der er  

 bemyndiget dertil af kommunalbestyrelsen.
Til nr. 5 Efter de gældende bestemmelser i § 65,  

 stk. 1, i den kommunale styrelseslov kan kommunalbestyrelsen vedtage en  

 styreform   såkaldt mellemformsstyre   der indebærer, at  

 økonomiudvalget består af kommunalbestyrelsens formand, der er  

 formand for udvalget, og formændene for de stående udvalg samt  

 eventuelt et yderligere antal kommunalbestyrelsesmedlemmer.
Formændene for de stående udvalg vælges  

 ved mellemformsstyre af kommunalbestyrelsen ved forholdstalsvalg, jf.  

 § 65, stk. 2, i den kommunale styrelseslov.
Kommunalbestyrelsens  

 formand vælges ved flertalsvalg, jf. § 6, stk. 2, i den  

 kommunale styrelseslov.
Kombinationen af flertalsvalget af borgmesteren og  

 forholdstalsvalget af udvalgsformændene indebærer, at der  

 opstår spørgsmål om fraregning af borgmesterens post som  

 født formand for økonomiudvalget.
Dette spørgsmål  

 er reguleret i § 65, stk. 3, 3. pkt., i den kommunale styrelseslov,  

 der fastslår, at posten som formand for økonomiudvalget regnes  

 som den første af de formandsposter, der kan tilkomme den gruppe inden  

 for kommunalbestyrelsen, til hvilken kommunalbestyrelsens formand  

 hører.
Den gruppe, som borgmesteren tilhører, tildeles  

 således posten som formand for økonomiudvalget på gruppens  

 første kvotient.
Såfremt borgmesteren anmelder sig som  

 énmandsgruppe forud for forholdstalsvalget, vil posten som formand for  

 økonomiudvalget tilfalde énmandsgruppen.
Det vil  

 indebære, at fraregningsreglen ikke får virkning, idet  

 énmandsgruppen ikke vil opnå andre formandsposter, hvori posten  

 som formand for økonomiudvalget kan fraregnes.
Det samme vil  

 være tilfældet, såfremt borgmesteren ved forholdstalsvalget  

 anmelder sig sammen med en gruppe, der ikke er stor nok til at opnå  

 udvalgsformandsposter.
 Efter de gældende regler er der intet til hinder  

 for, at borgmesteren anmelder sig som énmandsgruppe ved  

 forholdstalsvalget, uanset borgmesterens eventuelle øvrige  

 tilhørsforhold til en gruppe i kommunalbestyrelsen.
 En sådan gruppeanmeldelse vil i visse situationer  

 kunne medføre en fordel for den gruppe, som borgmesteren i  

 øvrigt tilhører, fordi fraregningsreglen ikke får  

 virkning ved fordelingen af udvalgsformandsposter til den gruppe i  

 kommunalbestyrelsen, borgmesteren i øvrigt tilhører.
 Det kan i visse tilfælde forekomme urimeligt, at der  

 kan opnås en sådan fordel på grund af en gruppeanmeldelse,  

 som ikke afspejler det politiske tilhørsforhold i  

 kommunalbestyrelsen.
 Det foreslås på denne baggrund, at der i  

 § 65 som stk. 5 indsættes en bestemmelse, der giver  

 mulighed for, at kommunalbestyrelsen i kommuner med mellemformsstyre i  

 styrelsesvedtægten med virkning for kommende valgperioder kan  

 træffe bestemmelse om, at valget af kommunalbestyrelsens formand og  

 formændene for de stående udvalg foretages under ét som  

 forholdstalsvalg.
 Bestemmelsen giver således kommunalbestyrelsen  

 mulighed for at fravige den kommunale styrelseslovs regler om, at  

 borgmesteren vælges ved flertalsvalg.
Forholdstalsvalg af borgmestre gøres ikke  

 obligatorisk med den foreslåede bestemmelse.
Det bør fortsat  

 være udgangspunktet, at borgmesteren   der varetager en række  

 centrale funktioner i kommunestyret   vælges af et flertal i  

 kommunalbestyrelsen.
Det vil således være op til den enkelte  

 kommunalbestyrelse, om valg af borgmesteren skal ske ved flertalsvalg, eller  

 om valget af borgmesteren og formændene for de stående udvalg  

 skal ske under ét ved forholdstalsvalg.
En kommunalbestyrelses bestemmelse om, at valget af  

 borgmesteren og formændene for de stående udvalg skal ske under  

 ét ved forholdstalsvalg, indebærer, at valget af  

 kommunalbestyrelsens formand sker ved det forholdstalsvalg, hvorved  

 formændene for de stående udvalg vælges, jf. henvisningen i  

 1. pkt. til § 65, stk. 2, 2. pkt.
Reglerne i § 65 for dette  

 valg finder således anvendelse, medmindre andet følger af den  

 foreslåede bestemmelse i stk. 5.
En kommunalbestyrelses bestemmelse om, at borgmesteren og  

 formændene for de stående udvalg skal vælges under  

 ét ved forholdstalsvalg, får alene virkning for kommende  

 valgperioder.
En beslutning herom vil således først få  

 virkning ved den kommende kommunalbestyrelses konstituering.
Herved  

 undgås tvivl om, hvorvidt det kan betragtes som usagligt at ændre  

 styrelsesvedtægtens bestemmelser om valg af borgmester alene med det  

 formål at opnå en omfordeling af udvalgsformandsposterne.
 I bestemmelsens 2. pkt. præciseres det, at  

 det tilkommer den gruppe, der opnår den største kvotient ved  

 valget, at udpege borgmesteren.
Valget af næstformanden foretages efter de  

 gældende regler ved flertalsvalg, jf. § 6, stk. 4, i den  

 kommunale styrelseslov.
Såfremt kommunalbestyrelsen bestemmer, at  

 borgmesteren og formændene for de stående udvalg skal  

 vælges under ét ved forholdstalsvalg, således at det  

 tilkommer den gruppe, der opnår den største kvotient ved valget,  

 at udpege formanden, forekommer det imidlertid naturligt, at  

 næstformanden vælges af samme gruppe.
 Det foreslås derfor i 3. pkt., at  

 næstformanden udpeges af den valggruppe, der har udpeget  

 borgmesteren.
I de tilfælde, hvor der ifølge  

 styrelsesvedtægten skal vælges en første og en anden  

 næstformand, foretages valget dog under ét som forholdstalsvalg,  

 jf. § 6, stk. 5, i den kommunale styrelseslov.
Dette gælder,  

 uanset om kommunalbestyrelsen træffer beslutning om at vælge  

 borgmesteren ved forholdstalsvalg.
Det er i bestemmelsens 4. pkt. fastsat, at  

 bestemmelse eller ophævelse af bestemmelse i styrelsesvedtægten  

 om, at valget af borgmesteren og formændene for de stående udvalg  

 skal ske under ét ved forholdstalsvalg, skal vedtages forud for  

 valgdagen.
Bestemmelse herom   som alene har virkning for kommende  

 valgperioder, jf. bestemmelsens 1. pkt.   skal således vedtages forud  

 for den 3. tirsdag i november i det år, hvor nyvalg til  

 kommunalbestyrelsen skal finde sted, jf. § 6, stk. 2, i lov om  

 kommunale valg.
 Herved undgås det, at kommunalbestyrelsen er i  

 besiddelse af oplysninger om den kommende kommunalbestyrelses  

 sammensætning, forinden der med virkning for en kommende valgperiode  

 træffes beslutning om at ændre måden, hvorpå  

 borgmesteren vælges.
En kommunalbestyrelse i en kommune, der styres efter  

 reglerne i den kommunale styrelseslovs § 65, er   uanset om borgmesteren  

 og udvalgsformændene er valgt ved et samlet forholdstalsvalg i henhold  

 til § 65, stk. 5   ikke afskåret fra i løbet af  

 valgperioden at beslutte, at kommunen fremover skal styres efter de  

 almindelige regler om udvalgsstyre i den kommunale styrelseslovs kapitel III.  

 En eventuel beslutning herom vil bl.a. indebære, at der skal ske nyvalg  

 af borgmesteren.
En beslutning om i løbet af valgperioden at  

 overgå til almindeligt udvalgsstyre med den virkning, at der bl.a. skal  

 ske nyvalg af borgmesteren, må ikke forfølge usaglige  

 formål.
En sådan beslutning må således eksempelvis  

 ikke alene være begrundet med flertallets politisk begrundede  

 utilfredshed med borgmesteren.
Bestemmelsen i stk. 6 sikrer, at den gruppe,  

 der har udpeget en formand eller næstformand i medfør af  

 stk. 5, udpeger en ny formand eller næstformand for resten af  

 funktionstiden, hvis formanden eller næstformanden fritages for sit  

 hverv, dør eller udtræder af kommunalbestyrelsen.
Bestemmelsen  

 indebærer en fravigelse af den kommunale styrelseslovs § 7,  

 stk. 3, 1. pkt., hvorefter valg af ny formand eller næstformand i  

 tilfælde af fritagelse, død eller udtræden, foretages ved  

 flertalsvalg.
Med bestemmelsen i stk. 7 er det sikret, at  

 det tilkommer den gruppe, der har udpeget formanden eller næstformanden  

 i medfør af stk. 5, at udpege den, der under formandens eller  

 næstformandens længerevarende fravær skal varetage  

 funktionerne som henholdsvis formand eller næstformand.
Det er i  

 bestemmelsen fastsat som betingelse for udpegning af en fungerende formand  

 eller næstformand, at stedfortræderen for formanden eller  

 næstformanden er indtrådt i henhold til den kommunale  

 styrelseslovs § 15, stk. 2, og at den forhindring, der er  

 baggrunden for indkaldelse af stedfortræder, har en forventet varighed  

 af mindst 2 måneder.
 Betingelserne for udpegning af fungerende formand eller  

 næstformand svarer til betingelserne efter de gældende regler i  

 den kommunale styrelseslovs § 15, stk. 5. Den foreslåede  

 bestemmelse i stk. 7 indebærer således alene en fravigelse  

 af reglerne om, at valg af fungerende formand eller næstformand sker  

 ved flertalsvalg, jf. § 15, stk. 5, jf. § 7, stk. 3, 1.  

 pkt.
Til nr. 6 De generelle regler om stedfortræderindkaldelse  

 findes i § 15, stk. 1 og 2, i den kommunale styrelseslov.
 Efter § 15, stk. 1, kan stedfortræderen  

 på begæring kræves indkaldt til at deltage i et  

 kommunalbestyrelsesmøde, hvis et medlem   uanset hindringens varighed  

   er forhindret i at deltage på grund af sin helbredstilstand.  

 Endvidere vil stedfortræderen kunne kræves indkaldt til det  

 konstituerende møde og til 2. behandlingen af budgettet i alle  

 tilfælde af medlemmets lovlige forfald.
Har medlemmet forfald på grund af sin  

 helbredstilstand, graviditet, barsel eller adoption, varetagelse af andet  

 offentligt hverv, forretninger eller lignende, er det ifølge  

 § 15, stk. 2, en betingelse for borgmesterens obligatoriske  

 indkaldelse af stedfortræder, at hindringen har en forventet varighed  

 af mindst én måned.
Det kræves, at der er tale om en  

 absolut og varig hindring i hele perioden.
 Efter de gældende regler er der således  

 eksempelvis ikke mulighed for at indkalde stedfortræderen ved et  

 medlems fravær fra et eller flere kommunalbestyrelsesmøder  

 på grund af varetagelsen af andet offentligt hverv, medmindre medlemmet  

 er forhindret i at varetage sine kommunale hverv i en forventet periode  

 på mindst én måned.
Forsøgskontaktudvalget   som bl.a. har til  

 formål at formidle generelle ønsker fra kommuner og amtskommuner  

 om nye forsøgsmuligheder i lovgivningen til regeringen   har i en  

 redegørelse fra marts 1999 beskrevet et forslag fra  

 Lyngby-Taarbæk Kommune om, at den kommunale styrelseslov ændres,  

 således at der   på samme måde som når fraværet  

 begrundes i sygdom   gives adgang til at indkalde stedfortræder til det  

 enkelte kommunalbestyrelsesmøde ved et medlems fravær på  

 under en måned på grund af andet borgerligt ombud,  

 kursusdeltagelse for kommunen eller anden arbejdsgiver og arbejde for anden  

 arbejdsgiver.
Kommunernes Landsforening har i den forbindelse foreslået  

 en ændring af dispensationsbestemmelsen i den kommunale styrelseslovs  

 § 65 c, stk. 1, således at der gives mulighed for, at  

 indenrigsministeren kan dispensere fra reglerne om  

 stedfortræderindkaldelse.
Regeringen har hidtil været tilbageholdende over for  

 forslag om en øget adgang til indkaldelse af stedfortræder.
De  

 væsentligste argumenter har været, at en sådan adgang vil  

 kunne føre til hyppig deltagelse af stedfortrædere i  

 kommunalbestyrelsens møder med deraf følgende forringelse af  

 kontinuiteten i kommunalbestyrelsens arbejde.
En generel udvidelse af  

 adgangen til at indkalde stedfortrædere vil endvidere kunne føre  

 til usikkerhed med hensyn til ansvarsplacering for sagernes behandling og  

 afgørelse samt svækkelse af den almindelige respekt for det  

 borgerlige ombud og vælgernes afgørelse.
 For en udvidet adgang til stedfortræderindkaldelse  

 taler på den anden side hensynet til, at det politiske styrkeforhold i  

 kommunalbestyrelsen ikke forrykkes på grund af et medlems fravær.  

 Dette hensyn vil navnligt stå stærkt i tilfælde, hvor et  

 medlem er fraværende på grund af varetagelsen af et hverv, som  

 den pågældende er valgt til af kommunalbestyrelsen.
 Med henblik på bedre at kunne vurdere tyngden af  

 disse modsatrettede hensyn, er det fundet hensigtsmæssigt at give  

 indenrigsministeren mulighed for at meddele dispensation fra bestemmelsen om  

 stedfortræderindkaldelse i den kommunale styrelseslovs § 15,  

 stk. 2. Herved vil der blive givet den enkelte kommunalbestyrelse  

 mulighed for at afveje fordele og ulemper ved en udvidet adgang til  

 stedfortræderindkaldelse, ligesom konsekvenserne af en udvidet adgang  

 til stedfortræderindkaldelse vil kunne afprøves.
 Det foreslås derfor   som foreslået af  

 Kommunernes Landsforening   at bestemmelsen i § 65 c, stk. 1, i den  

 kommunale styrelseslov udvides, således at indenrigsministeren kan  

 dispensere fra reglerne om stedfortræderindkaldelse i § 15,  

 stk. 2.
 En kommunalbestyrelse vil således med  

 indenrigsministerens godkendelse kunne fastsætte regler, der  

 øger adgangen til indkaldelse af stedfortræder ved et  

 kommunalbestyrelsesmedlems fravær fra kommunalbestyrelsens  

 møder.
Til nr. 7 § 65 d i den kommunale styrelseslov indeholder  

 hjemmel til nedsættelse af lokaludvalg.
 Det fremgår af § 65 d, stk. 1, 3. pkt., at  

 kommunalbestyrelsen kan bestemme, at et antal observatører deltager i  

 lokaludvalgenes møder, samt at observatørerne modtager  

 diæter, erstatning for tabt arbejdsfortjeneste og godtgørelse af  

 udgifter og ydelse af anden støtte efter reglerne i § 16 a i den  

 kommunale styrelseslov.
Det foreslås, at bestemmelsens sidste led  

 vedrørende diæter m.v. udgår.
Baggrunden herfor er, at der  

 nu i § 16 a er hjemmel til udbetaling af diæter m.v. til  

 observatørerne.
Sidste led i § 65 d, stk. 1, 3. pkt., er  

 således overflødigt.
Til nr. 8 Henvisningen til lov om almene boliger m.v. foreslås  

 ændret som følge af, at denne lovs titel ved lov nr. 970 af 17.  

 december 1997 blev ændret til »lov om almene boliger samt  

 støttede private andelsboliger m.v.«.
Til § 2 Efter bestemmelsen træder loven i kraft den 1. juli  

 2001.
Bilag Lovforslaget sammenholdt med gældende lov Gældende formulering Lovforslaget I lov om kommunernes styrelse, jf.  

 lovbekendtgørelse nr. 810 af 28. oktober 1999, som ændret ved §  

 5 i lov nr. 1317 af 20. december 2000, foretages følgende  

 ændringer:
 § 4. Ændring af en kommunes navn kan kun ske med  

 indenrigsministerens samtykke.
Stk. 2. Kommunevåben og -segl, der er registreret i  

 Patentdirektoratet, er forbeholdt de kommunale myndigheder i den  

 pågældende kommune.
Industriministeren fastsætter regler om  

 ansøgning, registrering, udslettelse m.v. af kommunevåben og  

 -segl samt regler om gebyrer for indlevering af ansøgninger og  

 udskrifter af registret.
 1. I § 4, stk. 2, ændres  

 »Patentdirektoratet« til: »Patent- og Varemærkestyrelsen«, og  

 »Industriministeren« ændres til: »Erhvervsministeren«.
§ 16. Der ydes et fast vederlag til kommunalbestyrelsens  

 medlemmer.
Indenrigsministeren fastsætter nærmere regler om  

 vederlaget.
Vederlaget omfatter medlemmernes a)	deltagelse i møder i kommunalbestyrelsen og dennes udvalg  

 samt underudvalg, b)	deltagelse i møder i forbindelse med varetagelse af kommunale  

 hverv, der udføres efter valg af kommunalbestyrelsen, medmindre der  

 på andet grundlag er fastsat bestemmelse om særskilt  

 vederlæggelse, c)	deltagelse i kurser m.v., der af kommunalbestyrelsen anses for at  

 have betydning for varetagelsen af de under litra a og b nævnte  

 hverv, 2. I § 16, stk. 1, litra c, ændres »af  

 kommunalbestyrelsen« til: »af kommunalbestyrelsen, eller af  

 økonomiudvalget efter bemyndigelse fra kommunalbestyrelsen,«.
d)	deltagelse i seminarer, jf. § 9 a, e)	varetagelse af andre nærmere angivne kommunale hverv efter  

 anmodning fra kommunalbestyrelsen eller dennes udvalg og f)	udførelse af andre aktiviteter i forbindelse med de under  

 litra a-e nævnte møder m.v.
Stk. 2-12. - - - § 29. Et udvalgsmedlem må ikke mod betaling yde nogen  

 præstation til den gren af kommunens forvaltning, der forestås af  

 vedkommende udvalg, uden efter forudgået offentlig licitation eller,  

 hvor forholdene særlig taler derfor, i henhold til kommunalbestyrelsens  

 vedtagelse.
Stk. 2-4. - - - Stk. 5. Ingen, der lever i ægteskab eller i et forhold,  

 der kan sidestilles med ægteskab, med en person, der er ansat af  

 kommunalbestyrelsen, kan være medlem af a)	et stående udvalg, hvis den ansatte i medfør af  

 stk. 2, litra a, er udelukket fra medlemskab af udvalget, b)	økonomiudvalget, hvis den ansatte er umiddelbart ansvarlig  

 for eller i øvrigt har ledende administrative funktioner inden for  

 økonomiudvalgets forvaltningsområde eller er umiddelbart  

 ansvarlig for ledelsen af et under et stående udvalg hørende  

 forvaltningsområde, c)	magistraten jf. § 64, eller formand for et stående udvalg  

 i en kommune, der styres efter reglerne i § 64 a, hvis den ansatte er  

 umiddelbart ansvarlig for eller i øvrigt har ledende administrative  

 funktioner inden for forvaltningsområdet i den magistratsafdeling, der  

 forestås af den pågældende, eller er umiddelbart ansvarlig  

 for ledelsen af et under en af de andre magistratsafdelinger hørende  

 forvaltningsområde.
 3. I § 29, stk. 5, litra c, ændres  

 »magistratsafdeling« til: »afdeling« og »magistratsafdelinger« til:  

 »afdelinger«.
 § 32. Dokumenter vedrørende kommunens køb og  

 salg af fast ejendom, optagelse af lån og påtagelse af  

 garantiforpligtelser skal underskrives af kommunalbestyrelsens formand eller  

 næstformand (næstformænd) og en person, der er bemyndiget  

 dertil af kommunalbestyrelsen.
 4. I § 32 indsættes efter »kommunalbestyrelsen«:  

 »jf. dog stk. 2«, og som stk. 2 indsættes:
 »Stk. 2. I kommuner, der styres efter reglerne i § 64  

 eller § 64 a, kan de dokumenter, der er nævnt i stk. 1,  

 tillige underskrives af magistratsmedlemmer eller udvalgsformænd og en  

 person, der er bemyndiget dertil af kommunalbestyrelsen.«.
 § 65. Kommunalbestyrelsen kan i styrelsesvedtægten  

 træffe bestemmelse om, at økonomiudvalget består af  

 kommunalbestyrelsens formand, der tillige er formand for udvalget, og  

 formændene for de stående udvalg samt eventuelt et yderligere  

 antal kommunalbestyrelsesmedlemmer.
 Stk. 2. Formændene for de stående udvalg  

 vælges af kommunalbestyrelsen på det konstituerende møde  

 umiddelbart efter valget af kommunalbestyrelsens formand og næstformand  

 (næstformænd). Valget foretages ved forholdstalsvalg og  

 således, at samme gruppeanmeldelse gælder ved de  

 efterfølgende valg til stående udvalg og økonomiudvalg,  

 jf. stk. 3 og 4. Valgene har virkning for kommunalbestyrelsens  

 funktionsperiode.
Stk. 3. Grupperne bestemmer i den rækkefølge,  

 hvori de har opnået ret til at besætte pladser som  

 udvalgsformænd, i hvilke udvalg og med hvilke medlemmer de  

 ønsker at besætte formandsposterne.
Intet medlem kan udpeges til  

 mere end een formandspost.
Ved fordelingen regnes posten som formand for  

 økonomiudvalget som den første af de formandsposter, der kan  

 tilkomme den gruppe inden for kommunalbestyrelsen, til hvilken  

 kommunalbestyrelsens formand hører.
Når udvalgsformændene  

 er valgt, vælges de øvrige medlemmer af de stående udvalg  

 efter reglerne i §§ 25 og 27, idet en udvalgsformands plads regnes som  

 den første af de pladser, der kan tilkomme den gruppe inden for  

 kommunalbestyrelsen, til hvilken udvalgsformanden hører.
 Stk. 4. Er det i styrelsesvedtægten fastsat, at  

 økonomiudvalget består af et yderligere antal  

 kommunalbestyrelsesmedlemmer, jf. stk. 1, vælges medlemmerne til  

 økonomiudvalget efter forholdstal og således, at de i henhold  

 til stk. 1 besatte pladser fragår i de pågældende  

 gruppers pladser.
 5. I § 65 indsættes som  

stk. 5-7:
»Stk. 5. En kommunalbestyrelse, der træffer bestemmelse  

 efter stk. 1, kan i styrelsesvedtægten med virkning for kommende  

 valgperioder træffe bestemmelse om, at valget af kommunalbestyrelsens  

 formand og formændene for de stående udvalg foretages under  

 ét som forholdstalsvalg, jf. stk. 2, 2. pkt.
Det tilkommer den  

 gruppe, der opnår den største kvotient ved valget, at udpege  

 kommunalbestyrelsens formand.
Den gruppe, der udpeger kommunalbestyrelsens  

 formand, udpeger tillige næstformanden, medmindre der vælges to  

 næstformænd, jf. § 6, stk. 5. Bestemmelse i  

 styrelsesvedtægten efter 1. pkt. eller ophævelse af bestemmelse  

 herom skal vedtages forud for valgdagen, jf. § 6, stk. 2, i lov om  

 kommunale valg.
 Stk. 6. Når en formand eller næstformand, der er  

 udpeget i medfør af stk. 5, fritages for sit hverv, dør  

 eller udtræder af kommunalbestyrelsen, besættes den ledigblevne  

 plads for resten af kommunalbestyrelsens funktionstid af den gruppe i  

 kommunalbestyrelsen, der har udpeget den afgående formand eller  

 næstformand.
 Stk. 7. Når stedfortræderen for en formand eller  

 næstformand, der er udpeget i medfør af stk. 5, er  

 indtrådt i henhold til § 15, stk. 2, og forhindringen har en  

 forventet varighed af mindst 2 måneder, tilkommer det den gruppe, der  

 har udpeget formanden eller næstformanden, at udpege den, der under  

 fraværet skal varetage funktionerne som henholdsvis formand eller  

 næstformand.«.
§ 65 c.
Med indenrigsministerens godkendelse kan en  

 kommunalbestyrelse i styrelsesvedtægten fastsætte regler  

 gældende for en valgperiode, der afviger fra reglerne i denne lovs  

 § 16, § 16 a, § 17, § 18, § 19, § 20,  

 stk. 4 og 5, §§ 21, 22, 27, 28, 37, 38 og § 45, stk. 1 og  

 2.
Stk. 2-3. - - - 6. I § 65 c, stk. 1, indsættes efter »i  

 denne lovs«: »§ 15, stk. 2,«.
§ 65 d.
En kommunalbestyrelse kan træffe bestemmelse om  

 nedsættelse af lokaludvalg, herunder om henlæggelse af  

 beslutningskompetence til lokaludvalgene i nærmere angivne kommunale  

 anliggender.
Lokaludvalgenes medlemmer vælges af kommunalbestyrelsen.  

 Kommunalbestyrelsen kan bestemme, at et antal observatører deltager i  

 lokaludvalgenes møder, samt at observatørerne modtager  

 diæter, erstatning for tabt arbejdsfortjeneste og godtgørelse af  

 udgifter og ydelse af anden støtte efter reglerne i § 16 a.
Stk. 2-6. - - - 7. I § 65 d, stk. 1, 3. pkt., udgår: », samt  

 at observatørerne modtager diæter, erstatning for tabt  

 arbejdsfortjeneste og godtgørelse af udgifter og ydelse af anden  

 støtte efter reglerne i § 16 a«.
§ 68. Salg af kommunens faste ejendomme må ikke ske uden  

 forudgående offentligt udbud.
Indenrigsministeren kan fastsætte  

 regler om fremgangsmåden ved offentligt udbud samt regler om, at visse  

 salg kan ske uden offentligt udbud.
 Stk. 2. Reglerne i stk. 1 gælder ikke ved salg af  

 fast ejendom til gennemførelse af offentligt støttet byggeri i  

 henhold til lov om boligbyggeri og lov om almene boliger m.v.
 8. I § 68, stk. 2, ændres »lov om almene  

 boliger m.v.« til: »lov om almene boliger samt støttede private  

 andelsboliger m.v.«.
