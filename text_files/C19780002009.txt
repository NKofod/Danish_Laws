 Ved lov nr. 182 af 2. maj 1977 er der fastsat regler om statstilskud til  

 brandsikringsforanstaltninger i beboelsesbygninger, som er opført før år  

 1900.
 I tilknytning hertil har boligministeriet udsendt bekendtgørelse nr. 228  

 af 26. maj 1977 og cirkulære af 9. juli 1977, hvoraf nærmere fremgår, i  

 hvilke tilfælde og i hvilket omfang der kan ydes statstilskud til  

 brandsikringsarbejder.
 I § 10a, stk. 3, i lovbekendtgørelsen er det bestemt, hvilke skattemæssige  

 konsekvenser der er forbundet med modtagelsen af tilskud efter denne lov, og  

 herfor redegøres der i nærværende cirkulære.
Tilskuddene skal ikke medregnes ved opgørelsen af modtagerens  

 skattepligtige indkomst.
Til gengæld kan vedligeholdelsesudgifter, der er  

 betalt ved tilskud, ikke bringes til fradrag i forbindelse med  

 indkomstopgørelsen.
 Udgifter til forbedringer, der er afholdt med tilskud, kan ikke tages i  

 betragtning ved opgørelsen af grundlaget for skattemæssige afskrivninger.
Forbedringsudgifter, der er betalt ved tilskud, kan ikke lægges til  

 anskaffelsessummen i tilfælde, hvor den skattepligtige fortjeneste skal  

 opgøres i forbindelse med afståelse af den forbedrede faste ejendom.
På  

 tilsvarende måde kan forbedringsudgifter, der er betalt ved tilskud, ikke  

 medtages ved opgørelsen af den regulerede anskaffelsessum i forbindelse med opgørelsen af skattepligtig særlig indkomst.
 Standardfradraget, som i henhold til ligningslovens § 15I tilkommer ejere  

 af ejendomme, der tjener til bolig for ejeren, og som indeholder en eller to  

 selvstændige lejligheder, berøres ikke af eventuelle tilskud.
 Hvor tilskud anvendes til forbedring, indgår det i de i ligningslovens §  

 15B, stk. 2, og § 15D nævnte udgifter til forbedring af grund og bygninger,  

 som skal tages i betragtning ved beregningen af lejeværdi i egen bolig samt  

 ved opgørelsen af den skattepligtige formue.
 I de tilfælde, hvor der ydes tilskud til brandsikringsarbejder, der  

 udføres på indehaverens egen ejendom af indehaveren personlig og inden for  

 hans fag eller hertil nært knyttede fagområder, må tilskudsmodtageren anses  

 for indkomstskattepligtig af værdien af det udførte arbejde.
 Som bilag til dette cirkulære er optrykt § 10a i loven om brandsikring af  

 ældre beboelsesbygninger m.v.
Skattedepartementet, den 31. januar 1978 HANS P.
GØTRIK / O.
Skau Wogensen Bilag.
 Boligministeriets lovbekendtgørelse nr. 228 af 26. maj 1977 om  

 brandsikring af ældre beboelsesbygninger m.v.
§ 10a.
Inden for et samlet beløb på 30 mill. kr. kan boligministeren  

 stille midler af statskassen til rådighed for Grundejernes Investeringsfond  

 til ydelse af tilskud til brandsikringsforanstaltninger i beboelsesbygninger,  

 som er opført før år 1900, og som ikke er omfattet af § 3.
Stk. 2.  Statstilskud efter stk. 1 kan alene ydes til  

 beboelseslejligheder med et bruttoetageareal på ikke over 60 kvm.
Tilskuddet  

 udgør 25 pct. af den del af de på lejligheden hvilende brandsikringsudgifter,  

 der overstiger 4.000 kr.
Tilskuddet kan højst udgøre 2.000 kr. for hver  

 lejlighed.
Tilskud, der efter foranstående beregninger vil udgøre mindre end  

 500 kr. for en lejlighed, udbetales ikke.
Stk. 3.  Tilskuddet er ikke indkomstskattepligtigt for  

 tilskudsmodtagerne.
Udgifterne, der skattemæssigt betragtes som udgifter til  

 forbedringer, og som er betalt ved tilskud efter denne lov, medregnes ikke  

 ved opgørelsen af grundlaget for skattemæssige afskrivninger.
De medregnes  

 heller ikke ved opgørelsen af den skattepligtige fortjeneste ved afståelse af  

 den forbedrede ejendom.
Udgifter, der skattemæssigt betragtes som udgifter  

 til vedligeholdelse, kan ikke fradrages ved indkomstopgørelsen, hvis de er  

 betalt ved tilskud efter denne lov.
Standardfradraget for vedligeholdelse af  

 en- og to-familieshuse berøres ikke af tilskuddet.
 Stk. 4.  I det omfang, der ydes tilskud til  

 brandsikringsforanstaltninger, kan ejeren ikke kræve lejeforhøjelse.
 Stk. 5.  Ansøgning om tilskud bilagt dokumentation for  

 de med brandsikringsarbejderne forbundne udgifter indsendes til Grundejernes  

 Investeringsfond.
