 Patentankenævnet stadfæstede Patentdirektoratets afgørelse, hvorefter  

 indsigelsen med støtte i indsigers varemærker VR 2590 1969 SLOGGI og VR 4406  

 1990 SLOGGI FOR MEN ikke var taget til følge.
 Ankenævnet udtalte bl.a., at indsigermærket er velkendt for  

 indsigerens varer, men henviste i øvrigt til direktoratets begrundelse for  

 ikke at have fundet mærkerne forvekselige.
År 1996, den 24. juli afsagde Patentankenævnet (Grønning-Nielsen, Hans Chr.
Thomsen, Finn Mikkelsen) følgende Den 18. maj 1993 indleverede KUNERT AG, Tyskland v/Patentbureauet Lehmann  

 & Ree A/S, en ansøgning om registrering af varemærket SLOUCHY for  

 beklædningsgenstande i klasse 25.
 Varemærket blev registreret den 9. juli 1993. Den 11. august 1993 blev  

 registreringen offentliggjort i Dansk Varemærketidende.
 Ved skrivelse af 7. oktober 1993 nedlagde klagerne indsigelse mod  

 registreringens gyldighed.
 Som begrundelse for indsigelsen anførtes:
 »Indsigelsen støttes på danske varemærkeregistreringer VR 02.590 1969  

SLOGGI ordelement og VR 04.406 1990 SLOGGI FOR MEN ordelement  

 begge anmeldt for varer i klasse 25.
 Der består med andre ord vareartslighed.
 Dertil kommer en særdeles stærk indarbejdelse af betegnelsen SLOGGI  

  her i landet for undertøj, hvilket kan dokumenteres, såfremt det måtte  

 ønskes.
 Når der består en sådan grad af vareartslighed, skal der stilles større  

 krav til adskillende elementer i relation til de to mærker, og dette synes  

 ikke at være tilfældet.
 Således består begge mærkers første stavelse af bogstaverne SLO-.  

  Sidste stavelse af det anmeldte mærke er -CHY og sidste stavelse i  

 indsigernes mærker -GI , hvilke stavelser udtalemæssigt i al  

 væsentlighed er ens.
Når ordene udtales på dansk, er den auditive lighed meget stor - man kan  

 faktisk ikke tænke sig, at lydbilledet f.eks. i radio- og TV-reklametekster  

 kan have adskillende virkning.
Netop det adskillende moment i varemærker er  

 det afgørende for disses berettigelse og eksistens.
Helhedsbilledet i øvrigt - også visuelt - er, at stavelserne er  

 overordentligt lig hinanden.
Det skal i den forbindelse oplyses, at man i  

 Tyskland, som er såvel anmeldernes som indsigernes hjemland, har haft en  

 tilsvarende konflikt, der er faldet ud til indsigernes fordel.
Det er  

 bemærkelsesværdigt, eftersom netop det tyske sprogområde er mere »vænnet  

 til« stavelser indeholdende bogstavkombinationen CHY , modsat den  

 danske befolkning, som må forventes at udtale den -KI , altså ganske  

 parallelt med  -GI .
Der synes således i det hele at være mærkelighed og forvekslelighed til  

 stede, og det kan i hvert fald ikke afvises, at den store del af den danske  

 befolkning, der udgør omsætningskredsen, vil kunne tage fejl af de to mærker.  

 Netop dette punkt er fremhævet specielt som et kriterium for at statuere  

 forvekslelighed, ikke mindst ved fonetiske begreber, jvf.
Lassen: Oversikt  

 over norsk varemerkerett, hvor dette er omtalt.
Der vedlægges fotokopi fra  

 det pågældende værk, side 267.
 Da der således alt i alt foreligger såvel mærkelighed som vareartslighed,  

 skal vi henstille, at mærket afslås fra varemærkeregistrering jvf.  

 Varemærkelovens §15.
Vi skal dog allerede her forbeholde os vore klienters retsstilling, idet  

 der tilsyneladende også foreligger en overtrædelse af markedsføringslovens  

 §5, da det må formodes, at man heller ikke i den almindelige dagligvarehandel  

 vil kunne adskille de to her omhandlede mærker for beklædningsgenstande.  

 Tværtimod må man forvente, at omsætningskredsen og forbrugerne må få den  

 opfattelse, at anmelderne søger at bevæge sig ind på indsigernes  

 forretningsområde på illoyal måde ved netop at anmelde et mærke, der  

 indeholder risiko for forveksling med indsigernes velindarbejdede mærke  

SLOGGI .' I skrivelse af 10. november 1993 bestred mærkeindehaveren, at mærkerne er  

 forvekslelige og udtalte:
 »Førstnævnte mærke består af hele tre ord, hvoraf ingen er identiske  

 med SLOUCHY.
Mærker, der består af flere ord anses som hovedregel kun for forvekslelige  

 med mærker, der består af et af ordene, hvis det er identisk med dette ord,  

 jfr »Varemærker - Registreringspraksis«, side 58, ved Rigmor  

 Carlsen.
SLOGGI er ikke identisk med SLOUCHY.
 For så vidt angår det for »undertøj« indarbejdede mærke SLOGGI  

 skal vi undlade at forholde os hertil, idet dokumentation for sådan  

 indarbejdelse ikke er fremlagt.
 Vor besvarelse vil herefter koncentrere sig om risikoen for forveksling  

 mellem VR 02.590 1969 SLOGGI fig og VR 05.035 1993 SLOUCHY.
Efter vores opfattelse er mærkerne hverken visuelt, fonetisk eller  

 begrebsmæssigt forvekslelige.
Mærkerne har alene de tre første bogstaver  

 S-L-O- til fælles.
SLOGGI består af seks bogstaver, medens SLOUCHY består af  

 syv.
Førstnævnte mærke domineres visuelt af dobbeltkonsonanten -G-G-, medens  

 SLOUCHY har en på dansk usædvanlig slutstavelse, nemlig -CHY.
Den første stavelse i SLOUCHY er ikke SLO- som anført af indsigerne men  

 SLOU-, og slutstavelserne -GI og -CHY adskiller sig såvel visuelt som  

 auditivt.
Efter vores opfattelse vil det købende publikum ikke udtale  

 bostavkobinationen -CHY som -KI: ville VICHY blive udtalt VIKI ? Hvis der  

 endelig skulle lægges en dansk udtale til grund måtte det være -KY og ikke  

 -KI.
SLOUCHY er det engelske ord for »klodset, sjokket, daskende,  

 slentrende, ludende«, jfr vedlagte kopi af side 1710 fra Webster's New  

 Twentieth Century Dictionary.
Ordet SLOUCHY indbyder ikke til dansk udtale,  

 da hverken forstavelsen SLOU- eller slutstavelsen -CHY anvendes i ord med  

 dansk oprindelse.
 Ordet vil naturligt blive udtalt på engelsk, hvor slutstavelsen -CHY  

 kendetegner adjektiver, som er afledt af et substantiv, der ender på -ch,  

 f.eks. »branchy, crunchy, grouchy, sketchy, snatchy, touchy«.
Heroverfor står kunstordet SLOGGI, som utvivlsomt vil blive udtalt på  

 dansk.
De to mærker vil blive udtalt SLAUTCHI (SLOUCHY) henholdsvis SLÅGGI  

 (SLOGGI) uden risiko for auditiv forveksling.
Vore klienter oplyser i øvrigt, at det ikke er korrekt, når indsigerne  

 anfører, at »en tilsvarende konflikt i Tyskland er faldet ud til  

 indsigernes fordel«.
Forholdet er det, at indsigerne også i Tyskland har  

 nedlagt indsigelse, men at der endnu ikke er truffet afgørelse i sagen.  

 Indsigerne kan derfor ikke med rette drage konklusioner over en  

 ikke-foreliggende tysk afgørelse.
Sluttelig skal vi tillade os at se bort fra indsigernes henvisning til  

 markedsføringslovens § 5, idet Direktoratet hverken kan eller skal tage  

 stilling hertil.
Henvisningen forekommer i øvrigt overflødig, når henses til,  

 at varemærkelovens bestemmelser til fulde dækker nærværende konflikt.
På ovenstående baggrund henstiller vi, at Direktoratet afviser den  

 nedlagte indsigelse og opretholder registreringen af VR 05.035 1993 SLOUCHY.' Patentdirektoratet traf afgørelse i sagen den 23. februar 1994 og afviste  

 indsigelsen med følgende begrundelse:
 »Varemærker er forvekslelige i henhold til varemærkelovens § 15, stk.  

 1, nr. 2, jf. § 4, når der foreligger mærkelighed og varesammenfald.
Der foreligger sammenfald af varer omfattet af indsigernes to  

 registreringer og mærkeindehavers registrering.
Det er imidlertid  

 direktoratets opfattelse, at mærkelighed ikke er til stede.
Vedrørende ordet SLOUCHY i forhold til VR 2590 1959, SLOGGI, drejer det  

 sig om 2 to-stavelsesord overfor hinanden, som alene har de 3 første  

 bogstaver SLO tilfælles.
De to mærker har ingen fælles stavelser, hvilket  

 gør, at de adskiller sig synsmæssigt fra hinanden.
Indsigers mærke SLOGGI må forventes udtalt på dansk, nemlig som  

 »slåggi«, hvorimod mærkeindehavers mærke SLOUCHY naturligt vil  

 blive udtalt på engelsk som »slautchi« eller på dansk som  

 »slousjy«.
Mærkerne adskiller sig herved også lydligt fra hinanden.
 Direktoratet finder derfor ikke, at mærkerne i deres helhed ligner  

 hinanden så meget, at risiko for forveksling er til stede.
Overfor mærket VR 4406 1990, SLOGGI FOR MEN, er der heller ikke risiko for  

 forveksling, da nærværende registrering angår et to-stavelsesord, der ikke er  

 forveksleligt med nogen af ordene i indsigers mærke.' Denne afgørelse har klagerne ved skrivelse af 20. april 1994 indbragt for  

 Patentankenævnet med påstand om, at VR 5035 1993 SLOUCHY afslås fra endelig  

 varemærkeregistrering.
 I ankebegrundelsen skriver klagerne følgende:
»Klagerne er indehavere af dansk varemærkeregistrering 02.590-1969  

SLOGGI ordmærke og reg. nr. 04.406-1990 SLOGGI FOR MEN fig.  

 Dertil kommer anvendelse af betegnelsen SLOGGI for  

 beklædningsgenstande, i særdeleshed undertøj, såvel ordmærke som figurmærke i  

 særlig skriveform.
Dette vil blive dokumenteret senere.
 Klagerne har gennem årtier anvendt betegnelsen SLOGGI i sin  

 markedsføring, hvorfor man har fundet det påkrævet at nedlægge indsigelse  

 imod endelig registrering af VR 5035-1993 SLOUCHY , således som  

 anmeldt af Kunert AG, Tyskland for klasse 25: beklædningsgenstande.
 Med bedømmelsen af forvekslingsproblematikken bør der lægges vægt på de  

 2-3 første bogstaver, eller om første stavelse er forskellig, og her er der  

 tale om eksakt samme indledende bogstaver, nemlig bogstaverne SLO .  

 Dertil kommer, at det ligeledes er gængs varemærkeregistreringspraksis, at  

 når der er tale om identiske eller i øvrigt klart forvekslelige varearter,  

 vil der snarere blive statueret mærkelighed end i tilfælde, hvor der hersker  

 nogen tvivl om spørgsmålet om vareartslighed.
Det gøres endelig gældende, at det ikke antages, at brugerne vil kunne  

 adskille disse ord hverken visuelt ved et overfladisk synsindtryk eller  

 udtalemæssigt, og der vil derfor være klart risiko for, at anmeldernes mærke  

 vil blive forvekslet med klagernes.
Der tænkes blot her på, hvorledes moderne  

 markedsføring bla. foregår i TV og radio, og der er selvfølgelig først og  

 fremmest i sidstnævnte tilfælde tale om en lydmæssig gengivelse.
Her kan  

 mærkerne på ingen måde adskilles.« Med skrivelse af 19. juli 1994 har klagerne fremsendt genpart af  

 forskelligt dokumentationsmateriale og uddybet klagebegrundelsen som følger:
»Som det vil fremgå, er omsætningen af undertøj af mærket  

SLOGGI  ganske betydeligt, nemlig i 1993 2.753.700 enheder, og  

 betegnelsen SLOGGI må derfor anses for at være særdeles indarbejdet på  

 det danske marked.
Det fremgår da også af det materiale, der er udarbejdet om  

 reklameforbruget for ordet  SLOGGI   i perioden 1979-94.
 Af dette materiale fremgår med al tydelighed, at betegnelsen SLOGGI  

  dels som sagt anvendes som figurmærke, men også som ordmærke på klar og  

 tydelig måde.
Der erindres om, at et figurmærke, når det fremtræder i særlig udformning  

 i sin skrivemåde må anses for at være sammenligneligt med et ordmærke.
Som  

 oprindeligt anført i indsigelsen ses der ikke at være mulighed for at udtale  

SLOGGI og SLOUCHY på tilfredsstillende adskillende måde,  

 ligesom et overfladisk indtryk af mærkerne medfører risiko for, at disse kan  

 forveksles.
Dertil kommer, at betegnelsen SLOGGI er et så  

 velindarbejdet mærke her i landet, at betegnelsen SLOUCHY synes at  

 være et forsøg på at snylte på den goodwill, der knytter sig til betegnelsen  

SLOGGI . På denne baggrund skal vi henstille, at ankenævnet følger den  

 nedlagte påstand for klageren.« Mærkeindehaveren har i skrivelse af 12. oktober 1994 nedlagt påstand om  

 stadfæstelse og har anført:
 »Efter vores opfattelse foreligger der ikke den fornødne mærkelighed  

 mellem SLOUCHY og SLOGGI/SLOGGI FOR MEN til, at der kan statueres  

 forvekslelighed.
Mærkerne adskiller sig såvel visuelt som auditivt og begrebsmæssigt.
Den  

 eneste lighed mellem SLOUCHY og SLOGGI er, at de begge er tostavelses-ord,  

 der begynder med bogstaverne S-L-O-. Stavelserne er imidlertid ikke  

 identiske, idet SLOUCHY opdeles SLOU-CHY, mens SLOGGI opdeles SLOG-GI.  

 Dobbeltkonsonanten -G-G- i SLOGGI, og den på dansk usædvanlige slutstavelse  

 -CHY i SLOUCHY, indebærer en yderligere visuel adskillelse mellem mærkerne.
Auditivt adskiller mærkerne sig, fordi kunstordet SLOGGI naturligt vil  

 blive udtalt på dansk, »SLÅG-GI«, mens SLOUCHY, der er det engelske  

 adjektiv for »klodset, sjokket, daskende, slentrende, ludende«, vil  

 blive udtalt på engelsk, »SLAUT-CHI«.
Ord med slutstavelsen -CHY  

 henleder tanken på det engelske sprog.
 Skulle SLOUCHY alligevel blive udtalt på dansk, adskiller det sig  

 alligevel fra SLOGGI, da det i givet fald ville blive udtalt  

 »SLOU-SJY«.
 Begrebsmæssigt adskiller mærkerne sig som følge af den konkrete betydning  

 af ordet SLOUCHY som beskrevet ovenfor.
Da mærkerne SLOGGI og SLOUCHY efter vores opfattelse ikke er  

 forvekslelige, er mærkerne SLOGGI FOR MEN og SLOUCHY det endnu mindre.' Ankenævnet har behandlet sagen på sit møde den 26. marts 1996.
For indsigeren (klageren) mødte cand.jur.
Birgit Wiborg med direktør Jens  

 Trolle.
 Der er forevist telefax af 6. marts 1996, hvorefter mærkeindehaver  

 (ansøger) ikke har ønsket mundtlig forhandling.
 Indsigeren har navnlig anført, at dennes mærke er meget velkendt - der er  

 solgt for 98 millioner kr. i 1995 - og at mærket derfor skal have en bredere  

 beskyttelse især for varer inden for samme varesortiment, men også over fra  

 andre varer.
 Det må antages, at ansøger prøver at udnytte indsigers goodwill.
 Ankenævnet skal udtale:
Nævnet kan tiltræde, at indsigermærket er velkendt for de af indsigeren  

 markedsførte mærker.
Af de af Direktoratet anførte grunde findes de to mærker  

 imidlertid hverken auditivt eller visuelt forvekslelige.
Herefter bestemmes:  

 Den påklagede afgørelse stadfæstes.
Grønning-Nielsen Hans Chr.
Thomsen Finn Mikkelsen Indsigelsessag.
