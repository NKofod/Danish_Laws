Skriftlig fremsættelse (1. december 1999) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til Lov om ændring af retsplejeloven  

 (EU-advokaters etablering her i landet m.v.).
(Lovforslag nr.
L 106).
Formålet med lovforslaget er at skabe hjemmel til at  

 gennemføre Europa-Parlamentets og Rådets direktiv 98/5/EF af 16.  

 februar 1998 om lettelse af adgangen til varig udøvelse af  

 advokaterhvervet i en anden medlemsstat end den, hvor beskikkelsen er  

 opnået, (etableringsdirektivet) i dansk ret.
Etableringsdirektivet skal  

 være gennemført i dansk ret senest den 14. marts 2000.
Med etableringsdirektivets gennemførelse  

 åbnes mulighed for varig udøvelse af advokatvirksomhed her i  

 landet for EU-advokater, der har opnået beskikkelse i en anden  

 medlemsstat.
Der gives endvidere EU-advokater en udvidet adgang til at  

 opnå beskikkelse som dansk advokat.
Endelig medfører  

 gennemførelsen af direktivet, at EU-advokater kan udøve  

 advokatvirksomhed her i landet i advokatfællesskaber med både  

 advokater fra samme hjemland, med advokater fra andre medlemsstater og med  

 danske advokater.
Justitsministeriet har til hensigt at gennemføre  

 etableringsdirektivet i dansk ret ved en bekendtgørelse udstedt med  

 hjemmel i retsplejeloven.
Det foreslås derfor, at  

 bemyndigelsesbestemmelsen i lovens § 130 ændres, således at der  

 skabes mulighed herfor.
 Samtidig foreslås justitsministeren bemyndiget til  

 at fastsætte regler om brug af andre landes advokattitler og om  

 bødestraf for overtrædelse af disse regler.
 Endelig foreslås reglerne om indbringelse af klager  

 til Advokatnævnet i retsplejelovens kapitel 15 a og kapitel 15 b  

 ændret på enkelte punkter, herunder blandt andet således at  

 fristen for indbringelse af adfærdsklager til Advokatnævnet  

 forlænges fra 3 måneder til 6 måneder.
Lovforslaget skønnes ikke at få  

 økonomiske og administrative konsekvenser af betydning for det  

 offentlige.
Endvidere skønnes forslaget ikke at få  

 erhvervsøkonomiske konsekvenser eller administrative konsekvenser for  

 advokaterhvervet af betydning.
 Idet jeg henviser til lovforslaget og de ledsagende  

 bemærkninger, skal jeg herved anbefale forslaget til det høje  

 Tings velvillige behandling.
