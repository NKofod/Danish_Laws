Skriftlig fremsættelse (14. december 2005) Socialministeren  

  

 (Eva Kjer Hansen) :
 Herved tillader jeg mig for Folketinget at fremsætte:
Forslag til lov om  

 ændring af lov om social service og lov om en børnefamilieydelse (Styrkelse  

 af  

 forældreansvaret) (Lovforslag nr.
L 108).
 Dette lovforslag består af to hovedpunkter, der som udgangspunkt  

 har til formål at yde støtte til udsatte børn og unge ved at stille krav til  

 deres forældre om, at de påtager sig deres ansvar som forældre.
 Med lovforslaget indføres der dels mulighed for, at kommuner kan  

 pålægge forældre at foretage bestemte aktive handlinger i forhold til deres  

 børn med henblik på at sikre, at det enkelte barn kommer ind i en positiv  

 udvikling, dels for at der stoppes for udbetaling af børnefamilieydelsen,  

 hvis  

 forældrene ikke efterlever et forældrepålæg.
 Forslaget udmønter målsætningen i regeringsgrundlaget »Nye mål«  

 fra februar 2005 om, at der skal ydes en markant indsats over for forældres  

 ansvar for, at deres børn får mulighed for at udvikle sig, får en god  

 skolegang  

 og ikke begiver sig ind i en kriminel løbebane.
Et forældrepålæg kan være med til at vende en negativ udvikling  

 hos børnene og de unge.
Det skal både tydeliggøre over for  

 forældremyndighedsindehaveren, hvilket ansvar det forventes, at de påtager  

 sig  

 i forbindelse med deres barns adfærd og udvikling, og være med til at give  

 børn  

 og unge mulighed for at få en god skolegang og en opvækst uden kriminalitet  

 eller andre adfærdsmæssige problemer.
 Lovforslaget udvider kommunernes nuværende muligheder for at yde  

 støtte til børn og unge med behov for særlig støtte og skal ses som et nyt  

 redskab, som supplerer de eksisterende tilbud.
 Sammen med et udviklingsarbejde om forældreprogrammer og en  

 opfordring til kommunerne om i højere grad at tilbyde frivillige  

 forældreprogrammer til forældre udgør lovforslaget et samlet initiativ om  

 styrkelse af forældreansvaret.
 Idet jeg i øvrigt henviser til lovforslaget og de bemærkninger,  

 der ledsager det, skal jeg anbefale forslaget til tingets velvillige  

 behandling.
