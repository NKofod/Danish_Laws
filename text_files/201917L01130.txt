Ændringsforslag stillet den 9. september 2020 uden for betænkningen Ændringsforslag til 2. behandling af Forslag til lov om ændring af lov om arbejdsløshedsforsikring m.v., lov om sygedagpenge og barselsloven (Midlertidig dagpengeret, højere dagpengemaksimum, beregning på grundlag af ikkemedlemsperioder, suspension af dagpengeforbrug, bedre uddannelsesmuligheder til personer omfattet af en arbejdsfordelingsordning og fast arbejdsgiverbidrag m.v.) [af beskæftigelsesministeren (Peter Hummelgaard)]:
Til § 1 Af beskæftigelsesministeren:
 3) Før nr. 1 indsættes:
 »04. I § 41 indsættes som stk. 8:
»Stk. 8. Uanset stk. 1, nr. 2, har personer, som er omfattet af den midlertidige ordning om arbejdsfordeling, jf. lov om adgang til iværksættelse af midlertidig arbejdsfordeling som led i håndteringen af covid-19, jf. § 53, stk. 25, ret til optagelse som medlem i en arbejdsløshedskasse efter reglerne i dette kapitel.«« [Seniorers ret til optagelse i en arbejdsløshedskasse under den midlertidige arbejdsfordeling] 4) I det under nr. 3 foreslåede § 53, stk. 25, indsættes i 4. pkt. efter »stk. 1«: », eller medlemmer, som opfylder kravet om 1 års medlemskab, jf. stk. 1, men som ikke opfylder indkomst- eller beskæftigelseskravet efter stk. 2 og 8«.
[Medlemmers ret til dagpenge på gunstige vilkår] Bemærkninger Til nr. 3 Det følger af § 41, stk. 1, nr. 2, i lov om arbejdsløshedsforsikring m.v., jf. lovbekendtgørelse nr. 199 af 11. marts 2020, at personer, som er mellem 18 år og 2 år under folkepensionsalderen, jf. lov om social pension, har ret til at blive optaget i en arbejdsløshedskasse.
 Bestemmelsen betyder, at en person, som har mindre end 2 år til sin folkepensionsalder, ikke kan optages i en arbejdsløshedskasse og dermed ikke vil kunne få ret til arbejdsløshedsdagpenge.
En person, som er medlem af en arbejdsløshedskasse, og som bevarer sit medlemskab efter de 2 år før folkepensionsalderen, har ret til dagpenge i tilfælde af ledighed.
Medlemskabet og dermed retten til arbejdsløshedsdagpenge ophører senest ved udgangen af den måned, hvori medlemmet når folkepensionsalderen.
 Det er en udfordring for de personer, som har mindre end 2 år til deres folkepensionsalder, og som kan deltage i en arbejdsfordeling med ret til arbejdsløshedsdagpenge som følge af adgangen til dagpenge umiddelbart, jf. forslaget til § 53, stk. 25, i § 1, nr. 3, i L 213, at disse ikke vil kunne blive medlemmer af en arbejdsløshedskasse og dermed ikke vil kunne få ret til arbejdsløshedsdagpenge.
 Det foreslås derfor, at der indføres en ny bestemmelse i § 41, stk. 8, hvorefter en person, som er omfattet af den midlertidige arbejdsfordeling, jf. lov om adgang til iværksættelse af midlertidig arbejdsfordeling som led i håndteringen af covid-19, og som har mindre end 2 år til sin folkepensionsalder, vil have ret til optagelse som medlem i en arbejdsløshedskasse.
 Forslaget betyder, at den nævnte gruppe af personer helt undtagelsesvis vil kunne blive medlemmer af en arbejdsløshedskasse og dermed vil kunne opnå ret til arbejdsløshedsdagpenge efter forslaget til § 53, stk. 25, jf. lovforslagets § 1, nr. 3.
 Denne mulighed for optagelse vil gælde, så længe personen vil være omfattet af en midlertidig arbejdsfordeling, jf. det samtidig hermed fremsatte forslag til lov om adgang til iværksættelse af midlertidig arbejdsfordeling som led i håndteringen af covid-19 (L 212). Efter arbejdsfordelingens ophør kan personen bevare medlemskabet, og hvis personen i øvrigt opfylder de almindelige betingelser for ret til arbejdsløshedsdagpenge, vil personen kunne bevare eller opnå ret til dagpenge indtil udgangen af den måned, hvori medlemmet når folkepensionsalderen.
Til nr. 4 Efter gældende regler i § 53, stk. 1, i lov om arbejdsløshedsforsikring m.v., jf. lovbekendtgørelse nr. 199 af 11. marts 2020, kan en person opnå ret til arbejdsløshedsdagpenge efter 1 års medlemskab af en arbejdsløshedskasse.
 Det følger videre af gældende regler i § 53, stk. 15, i loven, at retten til dagpenge er betinget af opfyldelse af et indkomst- eller beskæftigelseskrav, jf. § 53, stk. 2 og 8.
For at opfylde indkomstkravet skal medlemmet inden for de sidst 3 år have haft en indkomst på mindst 238.512 kr. (2020-niveau) Medlemmet kan højst medregne 19.876 kr. pr. måned.
For deltidsforsikrede er beløbene henholdsvis 159.012 kr. om året og 13.251 kr. pr. måned (2020-niveau).
For at opfylde beskæftigelseskravet skal et fuldtidsforsikret medlem inden for de sidste 3 år have haft mindst 1.924 løntimer, og et deltidsforsikret medlem mindst 1.258 løntimer.
For selvstændig erhvervsdrivende gælder, at deres overskud af selvstændig virksomhed omregnes til timer med en omregningssats på 123,96 kr. (2020-niveau).
 Gældende regler betyder, at hvis indkomsten, løntimerne eller overskuddet af selvstændig virksomhed ikke er erhvervet i en medlemsperiode, kan det ikke medregnes til opgørelsen af ret til arbejdsløshedsdagpenge.
 Ved § 1, nr. 3, i det fremsatte lovforslag, L 213, er det foreslået, at personer, som er omfattet af den midlertidige arbejdsfordelingsordning, jf. det samtidig hermed fremsatte lovforslag om adgang til iværksættelse af arbejdsfordeling som led i håndteringen af covid-19, vil kunne anmode om optagelse i en anerkendt arbejdsløshedskassen og vil kunne opnå ret til dagpenge, på trods af at personen ikke vil have 1 års medlemskab af en arbejdsløshedskasse eller ikke vil kunne opfylde indkomst- eller beskæftigelseskravet for ret til dagpenge.
 Det er endvidere foreslået, at denne ret til dagpenge også vil kunne omfatte personer, som allerede er medlem af en arbejdsløshedskasse, men som endnu ikke opfylder kravet om medlemskab eller opfylder indkomst- eller beskæftigelseskravet.
 Det fremsatte lovforslag omhandler imidlertid ikke medlemmer af en arbejdsløshedskasse, som har mere end 1 års medlemskab af en arbejdsløshedskasse, men som ikke opfylder indkomst- eller beskæftigelseskravet.
 Disse medlemmer kan derfor ikke få ret til dagpenge under en midlertidig arbejdsfordeling på de lempelige vilkår, som vil gælde for persongruppen omfattet af lovforslagets § 1, nr. 3, ad § 53, stk. 25, på trods af at de har været medlem i en længere periode end 1 år.
 Det foreslås derfor, at medlemmer, som opfylder kravet om 1 års medlemskab, men som ikke opfylder indkomst- eller beskæftigelseskravet, vil kunne opnå ret dagpenge, hvis medlemmet er omfattet af den midlertidige arbejdsfordeling, jf. lov om adgang til iværksættelse af midlertidig arbejdsfordeling som led i håndteringen af covid-19.
 Forslaget betyder, at medlemmer med mere end 1 års medlemskab vil kunne opnå ret til arbejdsløshedsdagpenge på samme vilkår som personer, som hidtil ikke har været medlem af en arbejdsløshedskasse, eller medlemmer, som endnu ikke har opnået 1 års medlemskab af en arbejdsløshedskasse.
 Retten til dagpenge vil gælde, så længe personen vil være omfattet af en midlertidig arbejdsfordeling, jf. det samtidig hermed fremsatte forslag til lov om adgang til iværksættelse af midlertidig arbejdsfordeling som led i håndteringen af covid-19 (L 212). Efter arbejdsfordelingens ophør kan personen bevare retten til dagpenge, hvis vedkommende i øvrigt opfylder de almindelige betingelser for ret til arbejdsløshedsdagpenge, herunder indkomst- eller beskæftigelseskravet.
 Ændringsforslaget forventes at indebære begrænsede merudgifter, men der er ikke lagt særskilt virkning ind som følge af usikkerheden.
