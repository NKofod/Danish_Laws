Skriftlig fremsættelse (17. januar 2018) Kirkeministeren (Mette Bock):
 Herved tillader jeg mig for Folketinget at fremsætte:
Forslag til lov om ændring af lov om valg til menighedsråd (Orienteringsmøde, valgforsamling og mulighed for afstemningsvalg m.v.) (Lovforslag nr.
L 128) Formålet med lovforslaget er at styrke rammerne for de kommende menighedsrådsvalg.
Lovforslaget gør valgforsamling til menighedsråd til den formelle hovedregel modsat den nuværende valgform, hvor den formelle hovedregel er afstemningsvalg.
Ved valgforsamlingen bliver menighedsrådet valgt på et møde efter dialog og debat mellem de opstillede kandidater og menigheden.
Et af de bærende hensyn bag lovforslaget er legitimitet.
Valgformen skal sikre synlighed og transparens samt debat og dialog forud for det demokratiske valg til menighedsrådet.
I lovforslaget kombineres valgforsamlingen med et optaktsforløb og en mulighed for at udløse et efterfølgende afstemningsvalg, som det kendes i dag.
Valgprocessen får dermed tre trin 1) optakt med annoncering af det forestående valg i foråret, 2) valg på en valgforsamling i efteråret og 3) offentliggørelse af resultatet med mulighed for at udløse et afstemningsvalg.
I det første trin i valgprocessen skal der afholdes et offentligt orienteringsmøde den 2. tirsdag i maj i valgåret.
Orienteringsmødet afholdes sammen med det årlige menighedsmøde, hvor rådet redegør for sin virksomhed i det forløbne år og orienterer om den planlagte virksomhed i det kommende år.
I flersognspastorater, hvor sognene ikke har fælles menighedsråd, kan orienteringsmødet afholdes en anden dag i samme uge.
Orienteringsmødet tjener også til at give menighedsrådet et overblik over, om der er personer, der er interesseret i at blive kandidater til menighedsrådet.
Dermed bliver menighedsrådet tidligere end i dag opmærksom på, om der er nok kandidater til et fuldtalligt menighedsråd med stedfortrædere, og man kan således tage rettidige initiativer til at rekruttere yderligere kandidater.
I valgprocessens andet trin afholdes der en valgforsamling den 3. tirsdag i september, hvor menighedsrådets medlemmer vælges.
Valgforsamlingen afholdes i det enkelte sogn.
I flersognspastorater kan valgforsamlingen derfor afholdes en anden dag i samme uge.
 Valgforsamlingen afvikles efter en fast dagsorden, som af hensyn til den demokratiske transparens og legitimitet skal sikre dialog og debat mellem kandidaterne og menigheden.
Efter debatten gennemføres en skriftlig og hemmelig afstemning om de opstillede kandidater.
De personer, der bliver valgt på valgforsamlingen, udgør det nye menighedsråd.
Både orienteringsmødet og valgforsamlingen er offentlige møder, hvor alle har adgang.
Stemmeberettigede medlemmer af folkekirken i sognet har taleret og adgang til at afgive stemme.
Begge møder skal annonceres bredt og rettidigt, så flest mulig får kendskab til mødernes afholdelse.
Med valgprocessens tredje trin bliver der mulighed for at udløse et eventuelt afstemningsvalg ved at indgive en kandidatliste med stillere.
Denne kandidatliste skal være afleveret til valgbestyrelsen senest 4 uger efter valgforsamlingen.
Et eventuelt afstemningsvalg skal afholdes tirsdagen 9 uger efter valgforsamlingen.
 Ved at opretholde muligheden for at udløse et afstemningsvalg, styrkes den proceduremæssige legitimitet af valgforsamlingens resultat, også hvis der ikke udløses et afstemningsvalg.
 Med lovforslaget lovfæstes der endvidere en mulighed for at nedsætte menighedsrådets normale funktionsperiode til 2 år på baggrund af en begrundet ansøgning, som skal godkendes af biskoppen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
