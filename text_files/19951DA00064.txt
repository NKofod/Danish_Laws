Nr BTB 64 Betænkning over Forslag til folketingsbeslutning om stop for forberedelsen  

 af Europols registre   

 Nr B 64 1995-96, 1. samling Afgivet af Retsudvalget Afgivet: 19960514 Udvalget har behandlet beslutningsforslaget i nogle møder og har herunder  

 stillet spørgsmål til justitsministeren, som denne har besvaret dels  

 skriftligt, dels mundtligt.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) beslutningsforslaget til forkastelse.
 En del af flertallet (Venstres og Det Konservative Folkepartis medlemmer  

 af udvalget) tilslutter sig Europolkonventionen, som må betragtes som et  

 nyttigt redskab til at styrke det europæiske politisamarbejde i kampen mod  

 den grænseoverskridende organiserede kriminalitet.
 Venstre og Det Konservative Folkeparti understreger, at effektiv  

 bekæmpelse af international kriminalitet vanskeliggøres betydeligt, såfremt  

 der ikke er mulighed for udveksling af informationer mellem landenes  

 politimyndigheder.
 Venstre og Det Konservative Folkeparti understreger, at der ikke  

 registreres oplysninger vedrørende danskere i Europol, som ikke i forvejen  

 registreres i Danmark.
 Et mindretal (Socialistisk Folkepartis, Fremskridtspartiets og  

 Enhedslistens medlemmer af udvalget) indstiller beslutningsforslaget til  

vedtagelse uændret.
 Et mindretal inden for mindretallet (Socialistisk Folkepartis medlem af  

 udvalget) støtter beslutningsforslaget, idet mindretallet dog gerne havde set  

 det mere præcist angivet, hvilken type registre beslutningsforslaget sigter  

 til, og hvilken betydning forslagsstillerne lægger i ordet blokere.  

 Mindretallet støtter beslutningsforslaget med den begrundelse, at man  

 fortolker ordet blokere på den måde, at justitsministeren konkret skal  

 indhente mandat i forbindelse med godkendelse af de enkelte registre.
 Et andet mindretal inden for mindretallet (Enhedslistens medlem af  

 udvalget) finder, at arbejdet med udfyldelse af Europolkonventionens  

 forskellige bestemmelser foregår på en måde, som er fuldstændig uforenelig  

 med en åben og demokratisk debat.
Da Folketinget i november 1995 blev orienteret om, hvilket spørgsmål der  

 skulle drøftes på mødet i Rådet for retlige og indre anliggender samme måned,  

 skete det med den besked, at arbejdet med udfyldelsesbestemmelserne kun var i  

 en indledende fase.
På det tidspunkt havde der i mindst fire måneder  

 foreligget et udkast til retningslinjer for Europols analysedatabaser fra det  

 spanske formandskab.
Ifølge dette udkast skulle det tillades, at der ikke  

 bare om personer, dømte eller eftersøgte, men også om andre, som ifølge  

 konventionen kan registreres (f.eks. potentielle ofre og vidner), kunne  

 optages oplysninger om disses politiske overbevisning, religiøse holdning,  

 seksuelle orientering, etniske baggrund og helbredsmæssige tilstand.
Efter Enhedslistens opfattelse er det dybt betænkeligt, at der sidder  

 embedsmænd i en arbejdsgruppe under Ministerrådet, som blot et øjeblik  

 overvejer, at det skal være muligt at registrere personer efter disse  

 retningslinjer.
Det sætter efter Enhedslistens opfattelse et alvorligt  

 spørgsmålstegn ved karakteren af det forberedelsesarbejde, der er i gang for  

 at udfylde konventionen.
Og det rejser efter Enhedslistens mening samtidig  

 spørgsmålet om den demokratiske kontrol med arbejdet med gennemførelsen af  

 Europolkonventionen og dens forskellige bestemmelser.
Det spanske forslag er siden blevet erstattet af et udspil, som det  

 nuværende italienske formandskab har udarbejdet.
Justitsministeren har  

 forsikret, at det italienske forslag er betydeligt modereret i forhold til  

 det spanske.
At det skulle forholde sig sådan, er Enhedslisten ikke enig i.  

 Der er nemlig ikke noget indiskutabelt forbud i det italienske forslag mod,  

 at oplysninger af ovennævnte karakter kan indsamles.
Det vil fortsat kunne  

 ske, hvis det skønnes nødvendigt.
 Det er en glidebane, som Enhedslisten må advare imod, al den stund der i  

 det italienske udkast fortsat åbnes mulighed for på skønsmæssigt grundlag at  

 registrere personoplysninger om race, religion, politisk overbevisning og  

 seksuelle forhold, »hvis de udgør et supplement til andre  

 personoplysninger, der er indlæst i en analysedatabase, men kun når det  

 skønnes strengt nødvendigt under hensyn til den pågældende analysedatabases  

 formål«.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Lene Espersen (KF) Tom Behnke (FP)  

 Dansk Folkeparti havde ikke medlemmer i udvalget.
