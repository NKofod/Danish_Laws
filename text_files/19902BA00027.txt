Nr BSF 27 Forslag til folketingsbeslutning om børns og unges arbejde ved oplæring i  

 landbruget Fremsat af Ernst B.
Schmidt (FP) Aage Brusgaard (FP) Køpke Christensen  

 (FP) Niels Højland (FP) Annette Just (FP) den 5. februar 1991 Folketinget opfordrer arbejdsministeren til at fremsætte lovforslag om børns og unges arbejde inden for landbruget, sådan at forslaget tillader en m/k-landbrugers børn og unge, som tilhører husstanden, bl.a. at kunne oplæres i lettere almindelig traktorkørsel på landbrugsejendommen, og sådan at reglerne herfor også tager højde for arealmæssige og andre relevante forhold, der er en følge af, at naboer har arbejdsfællesskab.
Bemærkninger til forslaget Beslutningsforslaget er en genfremsættelse af B 65, fremsat i  

 folketingsåret 1989-90 (se Folketingstidende 1989-90, forhandlingerne sp.  

 7142, 7698 og tillæg A sp. 5153) og fremsættes igen, for at landbruget og  

 især familiebruget som et led i oplæringen af dets unge også må have  

 lovgivningsmæssig mulighed for at oplære dem i brugen af f.eks. en traktor  

 eller en motorplæneklipper.
Motiveringen for forslaget er den sidst vedtagne lov om arbejdsmiljø, der  

 medførte mange nye restriktioner, hvorved ikke mindst landbruget blev  

 særdeles hårdt berørt med nye regler for børns og unges arbejde i  

 landbrugssektoren.
Beslutningsforslaget er stillet for at ændre disse regler.
 Det praktiske landbrug føler, at lovgivningen, der skal sikre børn og unge  

 i omgang eller arbejde med farlige maskiner m.v., er udformet efter en  

 bureaukratisk model, der ikke har taget de særlige forhold i betragtning, som  

 er forbundet med landbrugserhvervet.
Inden for landbruget har børn og unge altid måttet lære, f.eks. hvordan  

 man malker en ko og undgår at blive sparket ihjel eller måske stanget af en  

 tyr.
Benyttelse af forskellige redskaber hører med til en naturlig oplæring  

 med henblik på at forebygge tilskadekomst ved ulykke.
 Samtidig med at maskiner og traktorer år efter år er blevet mere sikre og  

 lettere at betjene, er det også blevet vanskeligere for landbruget at give  

 dets unge et naturligt oplæringsforhold uden at overtræde lovgivningen.
 Beslutningsforslaget er bl.a. af den grund ment som en opfølgning af  

 tidligere fremsatte forslag, senest B 65. De tidligere fremsatte forslag  

 drejede sig samtidig om nabofællesskab og børns og unges arbejde i den  

 forbindelse, ligesom de også omfattede det forhold, at et familiefællesskab  

 eller en husstand kunne være en landmand m/k, der har en samlever m/k, hvor  

 den ene eller begge har børn.
 Mange henvendelser fra landbrugsside bekræfter også, at en lovændring er  

 relevant, og derfor forventer forslagsstillerne, at Folketinget vil give  

 beslutningsforslaget en positiv behandling, således at landbruget kan oplære  

 og opøve sine børn og unge inden for naturlige rammer samtidig med, at  

 arbejdsindsatsen derved betragtes som en selvfølgelig del af et  

 landbrugsfællesskab.
