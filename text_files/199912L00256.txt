Fremsat den 30. marts 2000 af  

 arbejdsministeren (Ove Hygum) Forslag til Lov  

 om bestyrelse for Arbejdsmarkedets UddannelsesFinansiering og om  

 Efteruddannelsesudvalg Kapitel 1 Almindelige bestemmelser Formål § 1. Loven har til formål at skabe rammer for  

 finansiering af den erhvervsrettede voksen- og efteruddannelse.
Til det  

 formål fastlægges arbejdsmarkedets parters kompetence i en  

 bestyrelse for Arbejdsmarkedets UddannelsesFinansiering og for  

 Efteruddannelsesudvalg.
 Stk. 2. Arbejdsmarkedets parters kompetence vedrører  

 den statslige finansiering af den erhvervsrettede voksen- og efteruddannelse  

 til og med erhvervsuddannelsesniveau m.m. til voksne beskæftigede  

 lønmodtagere, selvstændige erhvervsdrivende og til ledige  

 dagpengeberettigede med ret til 6 ugers selvvalgt uddannelse og til personer,  

 der hverken er dagpengeberettigede eller oppebærer kontanthjælp  

 eller er i aktivering efter lov om aktiv socialpolitik.
 Stk. 3. Arbejdsmarkedets parters kompetence vedrører  

 endvidere den statslige finansiering af godtgørelse m.v. ved  

 deltagelse i erhvervsrettet voksen- og efteruddannelse til beskæftigede  

 lønmodtagere, selvstændige erhvervsdrivende og ledige med ret  

 til 6 ugers selvvalgt uddannelse.
Stk. 4. Loven har endvidere til formål at  

 fastlægge arbejdsmarkedets parters kompetence ved indstilling om  

 finansiering af den erhvervsrettede voksen- og efteruddannelse ud over det  

 statslige tilskud.
Finansiering ud over det statslige tilskud sker ved  

 arbejdsgiverbidrag fastsat ved særskilt lov.
 Stk. 5. Loven skal fremme opfyldelse af arbejdsmarkeds-  

 og uddannelsespolitiske mål til vedligeholdelse, udbygning og  

 forbedring af arbejdsstyrkens kvalifikationer og fremme en samordnet indsats  

 på området.
Styring § 2. Arbejdsministeren er øverste administrative  

 myndighed for arbejdsmarkedsuddannelserne.
 Stk. 2. Arbejdsministeren kan bemyndige direktøren for  

 Arbejdsmarkedsstyrelsen til at udøve beføjelser, der ved loven  

 er tillagt ministeren.
 Stk. 3. Undervisningsministeren er øverste  

 administrative myndighed for erhvervsuddannelse for voksne, deltidsuddannelse  

 og enkeltfag efter lov om åben uddannelse samt grunduddannelse for  

 voksne.
 Stk. 4. Bestyrelsen for Arbejdsmarkedets  

 UddannelsesFinansiering rådgiver arbejds- og undervisningsministrene om  

 finansiering af den erhvervsrettede voksen- og efteruddannelse, som sker ved  

 tilskud fra staten og ved arbejdsgiverbidrag.
 Stk. 5. Efteruddannelsesudvalg, jf. § 18 rådgiver  

 bestyrelsen for Arbejdsmarkedets UddannelsesFinansiering.
 Stk. 6. Uddannelsesrådet kan inddrages i  

 rådgivningen efter beslutning fra bestyrelsen for Arbejdsmarkedets  

 UddannelsesFinansiering, jf. § 9, stk. 3.
Uddannelser § 3. De erhvervsrettede voksen- og efteruddannelser, der er  

 omfattet af loven er:
 1)	Arbejdsmarkedsuddannelser (AMU) efter lov om  

 arbejdsmarkedsuddannelser.
 2)	Erhvervsuddannelser for voksne (VEUD) efter lov om  

 erhvervsuddannelser.
 3)	Enkeltfag på erhvervsuddannelserne (EUD) efter lov om  

 åben uddannelse.
 4)	Deltidsuddannelser efter lov om åben uddannelser på  

 niveau med erhvervsuddannelser og enkeltfag herfra.
 5)	Enkeltfag på landbrugsuddannelserne efter lov om åben  

 uddannelse.
 6)	Enkeltfag på fodterapeutuddannelsen efter lov om åben  

 uddannelse.
 7)	Enkeltfag på social- og sundhedsuddannelserne (SOSU) og  

 deltidsuddannelser ved social- og sundhedsuddannelserne efter lov om  

 åben uddannelse, og enkeltfag herfra.
 8)	Merituddannelsen på pædagogisk grunduddannelse  

 (PGU-merituddannelsen) efter lov om åben uddannelse.
 9)	Individuel Kompetenceafklaring på arbejdsmarkedsuddannelserne  

 og kompetenceafklarende forløb m.v. inden for  

 Undervisningsministeriets område som led i grunduddannelse for  

 voksne.
 10)	Uddannelsesforløb, der udbydes med tilskud fra danske  

 myndigheder i overensstemmelse med bestemmelser fastsat i henhold til lov om  

 administrationen af Den Europæiske Socialfond.
 Stk. 2. Arbejdsmarkedsuddannelserne er:
 1)	Uddannelser, der giver formel kompetence, enten når  

 uddannelserne af de faglige udvalg under Undervisningsministeriets  

 område er godkendt til at give merit til erhvervsuddannelserne eller  

 uddannelser i øvrigt, der giver merit.
 2)	Uddannelser, der giver anerkendt kompetence.
 3)	Individuel Kompetenceafklaring.
 4)	Forsøgs- og udviklingsaktiviteter.
Stk. 3. Uddannelserne under Undervisningsministeriets  

 område efter stk. 1, nr. 2-8, er formelt kompetencegivende  

 uddannelser.
Kompetenceafklarende forløb m.v. inden for  

 Undervisningsministeriets område kan indgå som led i  

 grunduddannelse for voksne.
 Stk. 4. Uddannelserne efter stk. 1-3 er:
 1)	Uddannelser til og med erhvervsuddannelsesniveau.
 2)	Uddannelser, der kan sidestilles hermed.
 3)	Arbejdsmarkedsuddannelser til laboranter omfattet af lov om  

 erhvervsskoler.
 4)	Arbejdsmarkedsuddannelser til videregående teknikere herunder  

 personer med en erhvervsakademiuddannelse, der efter arbejdsministerens  

 afgørelse kan sidestilles med den hidtidige målgruppe af  

 videregående teknikere.
 Stk. 5. Tilskudsberettigede uddannelser, indholdet af  

 uddannelserne, tilrettelæggelse af uddannelserne, adgang til de enkelte  

 uddannelser, udbud m.m. fastlægges i lovgivningerne om de enkelte  

 uddannelser.
 Stk. 6. Undervisningsministeren kan efter forhandling med  

 arbejdsministeren og efter indstilling fra bestyrelsen for Arbejdsmarkedets  

 UddannelsesFinansiering beslutte at medtage andre uddannelser under lov om  

 åben uddannelse under finansieringen af den erhvervsrettede voksen- og  

 efteruddannelse til og med erhvervsuddannelsesniveau.
Stk. 7. Arbejdsministeren kan efter forhandling med  

 undervisningsministeren og efter forhandling med den pågældende  

 minister beslutte, at andre ministeriers erhvervsrettede voksen- og  

 efteruddannelser op til og med erhvervsuddannelsesniveau kan omfattes af  

 loven.
Arbejdsministeren kan efter forhandling med undervisningsministeren  

 beslutte, at uddannelser udbudt af offentlige instanser kan omfattes af  

 loven.
Bestyrelsen for Arbejdsmarkedets UddannelsesFinansiering indstiller  

 til arbejds- og undervisningsministrene om finansiering af uddannelser efter  

 1. og 2. punktum.
Finansiering § 4. Staten yder tilskud til finansiering af den  

 erhvervsrettede voksen- og efteruddannelse gennem:
 1)	Dækning af udgifter ved gennemførelse af uddannelser,  

 der er formelt kompetencegivende, jf. § 3, stk. 1, nr. 2, 3 og 5,  

 og § 3, stk. 2, nr. 1. Til uddannelser efter § 3, stk. 1,  

 nr. 4, 6, 7 og 8, yder staten delvis dækning.
 2)	Hel eller delvis dækning af udgifter ved gennemførelse  

 af uddannelse, der giver anerkendt kompetence, jf. § 3, stk. 2, nr.  

 2 og 4.
 3)	Dækning af udgifter ved gennemførsel af Individuel  

 Kompetenceafklaring på arbejdsmarkedsuddannelser, jf. § 3,  

 stk. 2, nr. 3, og kompetenceafklarende forløb m.v. i forbindelse  

 med grunduddannelse for voksne, jf. § 3, stk.1, nr. 9.
 4)	Hel eller delvis dækning af udgifter til godtgørelse  

 m.m. til deltagelse i erhvervsrettet voksen- og efteruddannelse.
 5)	Dækning af udgifter til uddannelsesplanlægning.
 6)	Delvis dækning af udgifter til Efteruddannelsesudvalgene, jf.  

 § 19.
 Stk. 2. Staten indskyder årligt 2.854.000.000 kr. til  

 finansiering af udgifter til de i stk. 1 nævnte formål.
 Stk. 3. Den samlede tilskudsramme, jf. stk. 1, inklusiv  

 eventuelt over- eller underskud fra tidligere år, for den  

 erhvervsrettede voksen- og efteruddannelse fremgår af  

 anmærkningerne til finansloven.
 Stk. 4. Forskellen mellem den samlede tilskudsramme, jf.  

 stk. 3, og statens indskud efter stk. 2 dækkes ved  

 opkrævning af bidrag hos arbejdsgiverne i henhold til særskilt  

 lov.
 Stk. 5. Hvis de faktisk afholdte udgifter overstiger den i  

 stk. 3 nævnte tilskudsramme, dækkes underskuddet  

 midlertidigt af staten.
 Stk. 6. Statens udlæg efter stk. 5 forrentes  

 årligt med 1 pct. over den til enhver tid fastsatte officielle  

 diskonto.
 Stk. 7. I år 2001 indskyder staten ekstraordinært  

 50 mill. kr. til uddannelsesplanlægning ud over beløbet efter  

 stk. 2.
§ 5. Der er frit optag på uddannelser, der er formelt  

 kompetencegivende, jf. dog stk. 2. Ved frit optag forstås, at  

 optagelsestallet fastlægges af det enkelte uddannelsessted.  

 Uddannelsesstedet kan optage alle ansøgere indenfor målgruppen  

 for den pågældende uddannelse, som uddannelsesstedet finder  

 kvalificerede til at gennemføre uddannelserne.
Uddannelsesstederne kan  

 ikke optage flere, end de har mulighed for at give undervisning i  

 overensstemmelse med uddannelsesplanernes mål og rammer på  

 arbejdsmarkedsuddannelserne, samt bekendtgørelser herom på  

 Undervisningsministeriets område.
 Stk. 2. Arbejds- og undervisningsministrene kan i  

 særlige tilfælde fastsætte aktivitetslofter på  

 enkeltuddannelser, der er formelt kompetencegivende, dog bortset fra på  

 uddannelser efter § 3, stk. 1, nr. 2.
 Stk. 3. Arbejdsministeren kan i særlige tilfælde  

 fastsætte aktivitetsloft på enkeltuddannelser, der giver  

 anerkendt kompetence.
Kapitel 3 Rådgivende organer Bestyrelsen for Arbejdsmarkedets  

 UddannelsesFinansiering § 6. Arbejdsministeren nedsætter en bestyrelse for  

 Arbejdsmarkedets UddannelsesFinansiering.
Arbejdsministeren udpeger efter  

 forhandling med undervisningsministeren bestyrelsens formand og efter  

 indstilling fra de i bestyrelsen repræsenterede organisationer  

 bestyrelsens medlemmer således: 7 fra Landsorganisationen i Danmark, 1  

 fra Funktionærenes og Tjenestemændenes Fællesråd, 5  

 fra Dansk Arbejdsgiverforening, 1 fra Sammenslutningen af Landbrugets  

 Arbejdsgiverforeninger og 2 repræsentanter for de offentlige  

 arbejdsgivere efter forhandling med finansministeren, Kommunernes  

 Landsforening og Amtsrådsforeningen.
Stk. 2. Arbejdsministeren udpeger på samme måde 1  

 suppleant for hver af de i bestyrelsen repræsenterede organisationer og  

 myndigheder, der udpeger medlemmer, dog således at der udpeges 2  

 suppleanter for organisationer med flere end 3 pladser.
Under et medlems  

 midlertidige forfald indtræder en suppleant i medlemmets sted.
I  

 perioder, hvor en suppleant ikke er indtrådt i et medlems sted, kan  

 suppleanten deltage i bestyrelsens møder uden stemmeret.
 Stk. 3. Til bestyrelsen udpeger arbejdsministeren og  

 undervisningsministeren hver 2 tilforordnede uden stemmeret.
Stk. 4. Formanden, medlemmerne, suppleanterne og  

 repræsentanterne uden stemmeret udpeges for en 4-årig periode.  

 Udpegningen finder første gang sted 1. september 2000 med udløb  

 den 31. maj 2002. Herefter vil udpegningen finde sted den 1. juni efter  

 begyndelsen af den kommunale valgperiode.
Finder udpegning sted i  

 løbet af en periode, gælder den til periodens udløb.
Stk. 5. Bestyrelsen kan nedsætte et forretningsudvalg  

 blandt medlemmerne.
Arbejdsministeren udarbejder efter forhandling med  

 undervisningsministeren en forretningsorden for bestyrelsen og for  

 forretningsudvalget.
 Stk. 6. Arbejdsministeren kan efter forhandling med  

 undervisningsministeren og bestyrelsen fastsætte nærmere regler  

 om bestyrelsens virksomhed.
 Stk. 7. Arbejdsministeriet varetager sekretariatsfunktionen  

 for bestyrelsen og forretningsudvalget.
§ 7. Bestyrelsen for Arbejdsmarkedets UddannelsesFinansiering  

 indstiller til arbejds- og undervisningsministrene i spørgsmål  

 om finansiering af den erhvervsrettede voksen- og efteruddannelse og udtaler  

 sig om lovforslag og bekendtgørelser herom.
Ministrene indhenter i  

 øvrigt bestyrelsens udtalelse i spørgsmål af principiel  

 betydning på området.
 Stk. 2. Bestyrelsen kan på eget initiativ drøfte  

 og afgive udtalelse til ministrene om spørgsmål, der efter  

 bestyrelsens opfattelse har generel eller principiel betydning for  

 finansiering af den erhvervsrettede voksen- og efteruddannelse.
 § 8. Bestyrelsen for Arbejdsmarkedets UddannelsesFinansiering  

 kan til brug for Efteruddannelsesudvalgenes indstilling, jf. § 20 om det  

 kommende års aktivitetsbehov, vælge at udmelde den samlede  

 forventede ramme for tilskud til arbejdsmarkedsuddannelser til fordeling  

 på Efteruddannelsesudvalgenes områder.
 Stk. 2. Hvis bestyrelsen vælger at melde rammer ud efter  

 stk. 1, skal bestyrelsen samtidig orientere Undervisningsministeriet om  

 udmeldingen med henblik på ministeriets vurdering af behovet til brug  

 for bestyrelsens indstilling efter § 9.
 § 9. Bestyrelsen for Arbejdsmarkedets UddannelsesFinansiering  

 afgiver 1 gang årligt en indstilling til arbejds- og  

 undervisningsministrene om:
 1)	Det samlede behov for erhvervsrettet voksen- og efteruddannelse,  

 herunder en vurdering af uddannelsesbehovet for henholdsvis formelt  

 kompetencegivende uddannelse, arbejdsmarkedsuddannelse, der giver anerkendt  

 kompetence, Individuel Kompetenceafklaring på  

 arbejdsmarkedsuddannelserne og kompetenceafklarende forløb m.v.  

 på Undervisningsministeriets område i forbindelse med  

 grunduddannelse for voksne.
 2)	De samlede drifts- og godtgørelsesudgifter, herunder udgifter  

 til kost og logi, befordring og skolehjem, og vurdering af udgifterne til  

 henholdsvis formelt kompetencegivende uddannelse, arbejdsmarkedsuddannelse,  

 der giver anerkendt kompetence, Individuel Kompetenceafklaring på
arbejdsmarkedsuddannelserne og kompetenceafklarende forløb m.v.  

 på Undervisningsministeriets område i forbindelse med  

 grunduddannelse for voksne.
 3)	Aktivitetsloft på de formelt kompetencegivende uddannelser i  

 særlige tilfælde.
 4)	Aktivitetsloft i særlige tilfælde på uddannelser,  

 der giver anerkendt kompetence.
 5)	Størrelse af en økonomisk reserve.
 6)	Takstgrupper for uddannelserne, såvel  

 fællesudgiftstakster som undervisningstakster og  

 voksentillægstaxameter på voksen erhvervsuddannelse.
 7)	Forslag til størrelse af et eventuelt arbejdsgiverbidrag fra  

 alle arbejdsgivere til opkrævning efter særskilt lov  

 herom.
 Stk. 2. Statstilskuddet samt et eventuelt arbejdsgiverbidrag  

 på området skal som minimum svare til de udgifter til  

 erhvervsrettet voksen- og efteruddannelse inklusiv et eventuelt over- eller  

 underskud fra tidligere finansår, som bestyrelsen indstiller efter  

 stk. 1.
 Stk. 3. Bestyrelsen for Arbejdsmarkedets  

 UddannelsesFinansiering kan vælge at indhente en udtalelse fra  

 Uddannelsesrådet for arbejdsmarkedsuddannelserne om uddannelsesbehovet  

 på arbejdsmarkedsuddannelserne, herunder Individuel Kompetenceafklaring  

 til brug for deres årlige indstilling.
 § 10. Bestyrelsen for Arbejdsmarkedets UddannelsesFinansiering  

 afgiver herudover 1 gang årligt en indstilling til  

 undervisningsministeren om bygningstakster på institutioner under  

 Undervisningsministeriet, der udbyder Undervisningsministeriets uddannelser  

 efter § 3, stk. 3.
 § 11. Bestyrelsen for Arbejdsmarkedets UddannelsesFinansiering  

 afgiver endvidere 1 gang årligt en indstilling til arbejdsministeren  

 om:
 1)	Hvilke grupper af arbejdsmarkedsuddannelser, der giver anerkendt  

 kompetence, der skal have reducerede statstilskud samt størrelsen  

 heraf.
 2)	Hvilke grupper af arbejdsmarkedsuddannelser, der giver anerkendt  

 kompetence, der skal have reduceret godtgørelse samt størrelsen  

 heraf.
 3)	Rammer for udvikling af arbejdsmarkedsuddannelse,  

 læreruddannelse og forsøgs- og udviklingsaktiviteter.
 4)	Rammer for analyser og kvalitetsmålinger.
 5)	Ramme for større udstyrsanskaffelser.
 6)	Ramme til AMU-centrenes bygningsudgifter, herunder udgifter til  

 større vedligeholdelsesarbejder og mindre bygningsmæssige  

 ændringer.
 7)	Vurdering af behovet for at tilpasse AMU-centrenes fysiske rammer  

 til aktivitetsomfanget.
 8)	Eventuelt forslag til muligheder for uddannelsesstederne til at  

 etablere en variabel virksomhedsbetaling på arbejdsmarkedsuddannelser,  

 der giver anerkendt kompetence.
 § 12. Efter finanslovsforslagets fremsættelse foretager  

 bestyrelsen for Arbejdsmarkedets UddannelsesFinansiering  

 følgende:
 1)	En foreløbig udmelding af et eventuelt aktivitetsloft  

 på arbejdsmarkedsuddannelserne, jf. § 9, stk. 1, nr. 3 og 4,  

 til Efteruddannelsesudvalgene.
 2)	En foreløbig fordeling af bevillingsrammer til  

 Efteruddannelsesudvalgene med angivelse af størrelse af  

 bevillingsrammen og tilhørende aktivitetsforudsætninger til  

 arbejdsmarkedsuddannelser, der giver anerkendt kompetence.
 3)	En foreløbig orientering af Efteruddannelsesudvalgene om de  

 på finanslovsforslaget opførte bevillings- og  

 aktivitetsforudsætninger for så vidt angår de  

 arbejdsmarkedsuddannelser, der er formelt kompetencegivende.
 § 13. Efter finanslovens vedtagelse foretager bestyrelsen for  

 Arbejdsmarkedets UddannelsesFinansiering følgende:
 1)	Udmelder et eventuelt aktivitetsloft på  

 arbejdsmarkedsuddannelserne, jf. § 9, stk. 1, nr. 3 og 4, til  

 Efteruddannelsesudvalgene.
 2)	Varetager fordelingen af bevillingsrammer til  

 Efteruddannelsesudvalgene med angivelse af størrelse af  

 bevillingsrammen og tilhørende aktivitetsforudsætninger til  

 arbejdsmarkedsuddannelser, der giver anerkendt kompetence.
 3)	Orienterer Efteruddannelsesudvalgene om de på finansloven  

 opførte bevillings- og aktivitetsforudsætninger for så  

 vidt angår de arbejdsmarkedsuddannelser, der er formelt  

 kompetencegivende.
 Stk. 2. Udmeldte bevillingsrammer til  

 Efteruddannelsesudvalgene efter stk. 1, nr. 2, kan ikke ændres i  

 løbet af et finansår.
 Stk. 3. Arbejdsministeren varetager fordelingen af  

 bevillingsrammer til Individuel Kompetenceafklaring på  

 arbejdsmarkedsuddannelserne til uddannelsesstederne.
 Stk. 4. Undervisningsministeren varetager udmeldingen af et  

 eventuelt aktivitetsloft, jf. § 9, stk. 1, nr. 3, til uddannelser  

 efter § 3, stk. 1, nr. 3-8, til uddannelsesstederne og udmeldingen  

 af bevillingsrammen til kompetenceafklarende forløb m.v. på  

 Undervisningsministeriets område.
§ 14. Bestyrelsen for Arbejdsmarkedets UddannelsesFinansiering  

 træffer beslutning om anvendelse af den afsatte reserve.
Bestyrelsen  

 kan vælge at udmelde reserven helt eller delvist sammen med udmeldingen  

 efter § 13, stk. 1, nr. 2, til Efteruddannelsesudvalgene.
 Stk. 2. Den af bestyrelsen foretagne udmelding af reserven til  

 Efteruddannelsesudvalgene kan ikke ændres i løbet af et  

 finansår.
 § 15. Arbejdsministeren kan til brug for vurdering af  

 udviklingen på området anmode bestyrelsen for Arbejdsmarkedets  

 UddannelsesFinansiering om at få oplyst fordelingen af rammerne til  

 Efteruddannelsesudvalgene til uddannelse, der giver anerkendt kompetence.
 Stk. 2. Arbejdsministeren kan henstille, at bestemte  

 uddannelsesområder tilgodeses ved fordeling af reserven efter  

 § 14.
 § 16. Bestyrelsen for Arbejdsmarkedets UddannelsesFinansiering  

 kan ud over den årlige indstilling efter § 9, stk. 1, nr. 3  

 og 4, løbende indstille om aktivitetsloft på uddannelserne i  

 særlige tilfælde.
 Stk. 2. Bestyrelsen kan indstille til arbejds- og  

 undervisningsministrene om indskrænkning eller udvidelse i adgangen til  

 kost, logi, befordring og ophold på skolehjem.
 Stk. 3. Bestyrelsen kan i forbindelse med den årlige  

 indstilling efter § 9 indstille til arbejds- og undervisningsministrene,  

 at der afsættes en pulje på finansloven til  

 uddannelsesplanlægning.
 Stk. 4. Bestyrelsen kan i forbindelse med den årlige  

 indstilling efter § 9 indstille til arbejds- og undervisningsministrene,  

 at der afsættes en pulje på finansloven til godtgørelse i  

 forbindelse med brancheskift.
 Stk. 5. Bestyrelsen kan indstille til undervisningsministeren,  

 at andre uddannelser under lov om åben uddannelse, jf. § 3,  

 stk. 6, kan medtages under finansieringen.
 Stk. 6. Bestyrelsen kan indstille til arbejdsministeren om  

 inddragelse af voksen- og efteruddannelse under andre ministerier end  

 Arbejds- og Undervisningsministerierne samt uddannelser udbudt af offentlige  

 instanser under finansieringen, jf. § 3, stk. 7.
 Stk. 7. Bestyrelsen kan indstille til undervisningsministeren,  

 at deltagerbetaling på uddannelser efter § 3, stk.1, nr. 4, 6, 7  

 og 8, bortfalder.
Puljer § 17. Bestyrelsen for Arbejdsmarkedets UddannelsesFinansiering  

 fastlægger retningslinier for anvendelsen af:
1)	en eventuel pulje til uddannelsesplanlægning, som i år  

 2001 skal anvendes til mindre virksomheder og 2)	en eventuel pulje til godtgørelse ved brancheskift.
Stk. 2. Arbejdsministeren træffer afgørelse om  

 ansøgninger til puljerne.
Arbejdsministerens afgørelse kan ikke  

 indbringes for anden administrativ myndighed.
Efteruddannelsesudvalg § 18. Arbejdsgiver- og arbejdstagerorganisationerne inden for  

 større faglige brancher opretter Efteruddannelsesudvalg, dog maksimalt  

 15 udvalg.
Et udvalg kan normalt have maksimalt 20 medlemmer og skal have et  

 lige stort antal medlemmer udpeget af arbejdstagernes og arbejdsgivernes  

 hovedorganisationer inden for brancheområderne.
Udvalgene vælger  

 blandt sine medlemmer en formand og en næstformand.
Stk. 2. Efteruddannelsesudvalgene kan nedsætte  

 underudvalg med repræsentation fra de brancher og faglige  

 områder, der er repræsenteret i udvalget.
Underudvalgene  

 refererer til Efteruddannelsesudvalgene.
Stk. 3. Efteruddannelsesudvalgenes oprettelse og  

 nedlæggelse godkendes af Uddannelsesrådet.
Medlemmerne udpeges  

 for en periode af 4 år.
Finder udpegningen sted i løbet af en  

 periode, gælder den indtil periodens udløb.  

 Uddannelsesrådet kan nedlægge et Efteruddannelsesudvalg.
 Stk. 4. Arbejdsministeren kan henstille til  

 Uddannelsesrådet, at der godkendes oprettelse eller nedlæggelse  

 af Efteruddannelsesudvalg.
 § 19. Udgifterne til Efteruddannelsesudvalgenes arbejde  

 afholdes i forening af de organisationer, der er repræsenteret i  

 udvalgene.
 Stk. 2. Arbejdsministeren kan yde tilskud til  

 Efteruddannelsesudvalgenes arbejde.
 § 20. Efteruddannelsesudvalgene afgiver 1 gang årligt,  

 bl.a. på baggrund af oplysninger fra uddannelsesstederne, en udtalelse  

 til bestyrelsen for Arbejdsmarkedets UddannelsesFinansiering til brug for  

 bestyrelsens årlige indstilling til ministrene om  

 følgende:
 1)	Uddannelsesbehov inden for arbejdsmarkedsuddannelserne i form af  

 behovsredegørelser, der beskriver udviklingstendenser samt indeholder  

 en vurdering af den hidtidige udvikling inden for udvalgenes  

 områder.
 2)	Forslag til grupper af arbejdsmarkedsuddannelser, der giver  

 anerkendt kompetence med reducerede statstilskud.
 3)	Forslag til grupper af arbejdsmarkedsuddannelser, der giver  

 anerkendt kompetence med reduceret godtgørelse.
 4)	Forslag til aktivitetslofter i særlige tilfælde, jf.  

 § 9, stk. 1, nr. 3 og 4.
 Stk. 2. Efteruddannelsesudvalgene kan løbende indstille  

 til bestyrelsen for Arbejdsmarkedets UddannelsesFinansiering om  

 aktivitetslofter i særlige tilfælde.
 § 21. Efteruddannelsesudvalgene afgiver endvidere en  

 årlig udtalelse til Uddannelsesrådet om forslag til rammer for  

 udvikling af arbejdsmarkedsuddannelser, til læreruddannelse og til  

 forsøgs- og udviklingsaktiviteter.
 § 22. Efter finanslovsforslagets fremsættelse foretager  

 Efteruddannelsesudvalgene følgende:
 1)	En foreløbig udmelding af et eventuelt aktivitetsloft  

 på arbejdsmarkedsuddannelserne, jf. § 9, stk. 1, nr. 3 og 4,  

 til uddannelsesstederne.
 2)	En foreløbig fordeling af bevillingsrammer til  

 uddannelsesstederne med angivelse af størrelse af bevillingsrammen og  

 tilhørende aktivitetsforudsætninger til  

 arbejdsmarkedsuddannelser, der giver anerkendt kompetence.
 3)	En foreløbig orientering af uddannelsesstederne om de  

 på finanslovsforslaget opførte bevillings- og  

 aktivitetsforudsætninger for så vidt angår de  

 arbejdsmarkedsuddannelser, der er formelt kompetencegivende.
 § 23. Efter finanslovens vedtagelse foretager
Efteruddannelsesudvalgene følgende:
 1)	Udmelder et eventuelt aktivitetsloft på  

 arbejdsmarkedsuddannelserne, jf. § 9, stk. 1, nr. 3 og 4, til  

 uddannelsesstederne.
 2)	Varetager fordelingen af bevillingsrammer til uddannelsesstederne  

 med angivelse af størrelse af bevillingsrammen og tilhørende  

 aktivitetsforudsætninger til arbejdsmarkedsuddannelser, der giver  

 anerkendt kompetence.
3)	Varetager fordelingen til uddannelsesstederne af den af bestyrelsen  

 for Arbejdsmarkedets UddannelsesFinansiering udmeldte reserve.
Reserven skal  

 være udmeldt til uddannelsesstederne senest 1. juni i et givet  

 finansår.
 4)	Orienterer uddannelsesstederne om de på finansloven  

 opførte bevillings- og aktivitetsforudsætninger for så  

 vidt angår de arbejdsmarkedsuddannelser, der er formelt  

 kompetencegivende.
 Stk. 2. Udmeldte bevillingsrammer efter stk. 1, nr. 2,  

 kan ikke ændres i løbet af et finansår, jf. dog  

 stk. 3.
 Stk. 3. Efteruddannelsesudvalgene kan vælge i  

 løbet af finansåret at anmode uddannelsesstederne om at oplyse  

 om et forventet mindreforbrug i forhold til udmeldingen efter stk. 1,  

 nr. 2, med henblik på at foretage omfordeling heraf til andre  

 uddannelsessteder.
 § 24. Arbejdsministeren kan til brug for vurdering af  

 udviklingen på området anmode Efteruddannelsesudvalgene om at  

 få oplyst fordelingen af rammerne til uddannelsesstederne til  

 uddannelse, der giver anerkendt kompetence.
 Stk. 2. Arbejdsministeren kan henstille, at bestemte  

 uddannelser eller uddannelsessteder tilgodeses ved fordeling af reserven  

 efter § 14.
 § 25. Efteruddannelsesudvalgene afgiver indstilling til  

 arbejdsministeren om forslag til indplacering af uddannelsesplaner under en  

 takstgruppe, jf. lov om arbejdsmarkedsuddannelser.
Uddannelsesstederne § 26. Uddannelsesstederne kan omfordele op til 15 procent af  

 den af et Efteruddannelsesudvalg udmeldte bevillingsramme, jf. § 23,  

 stk. 1, nr. 2, til uddannelsesaktiviteter indenfor andre  

 Efteruddannelsesudvalg.
Uddannelsesstedet skal efterfølgende orientere  

 de berørte Efteruddannelsesudvalg herom.
Uddannelsesstedet kan under  

 forudsætning af Efteruddannelsesudvalgets accept heraf foretage en  

 yderligere omfordeling af de udmeldte bevillingsrammer.
 Stk. 2. Uddannelsesstederne skal oplyse om  

 uddannelsesaktivitet og tilhørende forbrug på bevillingsrammerne  

 til Efteruddannelsesudvalgene ved forespørgsel herfra.
 Stk. 3. Arbejdsministeren kan fastsætte nærmere  

 regler for uddannelsesstedernes indberetning og forbrugsopgørelse.
Kapitel 4 Ikrafttrædelses- og overgangsbestemmelser § 27. Loven træder i kraft den 1. januar 2001.
 Stk. 2. § 6 og § 18 træder i kraft den 1.  

 september 2000.
 § 28. Loven gælder ikke for Færøerne og  

 Grønland.
Bemærkninger til lovforslaget Almindelige bemærkninger 1. Baggrunden for lovforslaget Forslaget om nedsættelse af en bestyrelse for  

 Arbejdsmarkedets UddannelsesFinansiering og et begrænset antal nye  

 Efteruddannelsesudvalg med indflydelse på finansiering af den samlede  

 erhvervsrettede voksen- og efteruddannelse skal ses i sammenhæng med en  

 højere grad af målretning mod kompetencegivende uddannelse for  

 kortuddannede.
Forslaget er en del af finanslovsaftalen for år 2000  

 mellem regeringen (Socialdemokratiet og Det Radikale Venstre), Socialistisk  

 Folkeparti og Centrum Demokraterne om en voksen- og efteruddannelsesreform.  

 Enhedslisten har tilsluttet sig aftalen.
Aftaleparterne var enige om, at det offentlige har et  

 overordnet ansvar for at sikre relevant videre- og efteruddannelsestilbud til  

 alle.
Finansieringen bør imidlertid stærkere end i dag  

 prioritere de grupper, som ikke i ungdomsårene har fået en god  

 uddannelse, således at virksomhederne får et større ansvar  

 i forhold til finansieringen af indsatsen for de bedre uddannede og i forhold  

 til den mere virksomhedsrettede undervisning.
 I den fortsatte udvikling af voksen- og efteruddannelserne  

 skal der sættes ind over en bred kam for stærkere end i dag at  

 understøtte de arbejdsmarkeds- og uddannelsespolitiske mål.
Arbejdsmarkedets parter har i fællesskab et ansvar  

 for den fremtidige kompetenceudvikling på arbejdsmarkedet.
Udvikling af  

 kompetencer kan prioriteres i sammenhæng med andre investeringer og  

 løbende forbrugsmuligheder.
Dialogen mellem ledelse og medarbejdere om  

 opkvalificering på den enkelte arbejdsplads i såvel den  

 offentlige som den private sektor kan blive omdrejningspunkt for dette, for  

 eksempel gennem øget anvendelse af uddannelsesplanlægning.
 Systematisk uddannelsesplanlægning vil også  

 bidrage til at fremme virksomheders og medarbejderes motivation for  

 efteruddannelse samt kvalificere efterspørgslen og den  

 efterfølgende anvendelse af det tillærte.
 De nærmere initiativer efter aftalen  

 indebærer:
At den offentlige finansiering i højere grad målrettes  

 kompetencegivende uddannelse for kortuddannede.
Flere kortuddannede skal  

 opkvalificeres til faglært niveau, blandt andet for at tage  

 højde for de kommende års mindre ungdomsårgange.
Der skal  

 samtidig sikres mulighed for, at kortuddannede fortsat kan kvalificeres  

 gennem efteruddannelse, der giver anerkendt kompetence med jobfunktioner for  

 øje.
Etablering af et videreuddannelsessystem for voksne med  

 grunduddannelse for voksne (GVU), videregående voksenuddannelser (VVU),  

 diplomuddannelser, som svarer til mellemlangt videregående niveau og  

 masteruddannelser, som svarer til langt videregående niveau.
Med GVU  

 indføres fælles rammer for anerkendelse af erhvervede  

 kompetencer og supplerende uddannelse m.h.p. at give de kortuddannede  

 mulighed for at opnå kompetence på ungdomsuddannelsesniveau.  

 Arbejdsmarkedsuddannelserne (AMU) forudsættes at udgøre en stor  

 del af GVU rammen.
 Etablering af forberedende voksenundervisning i grundlæggende  

 færdigheder i dansk og regning.
Et bedre samspil mellem erhvervsrettet voksen- og efteruddannelse til  

 og med erhvervsuddannelsesniveau.
AMU udvikles primært med et  

 arbejdsmarkedspolitisk sigte, men der er behov for en stærkere  

 samordning af erhvervs- og arbejdsmarkedsuddannelserne, så fagligt  

 relevante kompetencer anerkendes og synliggøres på tværs  

 af systemerne.
En ændring af de statslige tilskud, således at  

 uddannelser, der giver formel kompetence har frit optag og fuld  

 driftsfinansiering, og uddannelser, der giver anerkendt kompetence, får  

 hel eller delvis tilskud til driften indenfor en på finansloven fastsat  

 ramme.
Uddannelser, der giver anerkendt kompetence, er uddannelser inden for  

 arbejdsmarkedsuddannelser.
En enstrenget godtgørelsesordning for den erhvervsrettede  

 voksen- og efteruddannelse undtagen de uddannelser, der er omfattet af  

 refusionsordningen efter lov om Arbejdsgivernes Elevrefusion.
Ordningen skal  

 bl.a. sikre, at der til den enkelte uddannelse alene kan ydes  

 godtgørelse efter eet regelsæt, og ordningen skal ses i  

 sammenhæng med den ordning, der etableres for undervisning i almene  

 færdigheder på grundskoleniveau og til videreuddannelse ud over  

 faglært niveau under lov om statens voksenuddannelsesstøtte.  

 Godtgørelsesordningen indeholder mulighed for at reducere  

 godtgørelsen til de uddannelser, der giver anerkendt kompetence.
 En aftrapning af godtgørelse på uddannelser, der giver  

 anerkendt kompetence, men som enten ligger over erhvervsuddannelsesniveau,  

 som er stærkt specialiseret eller som ikke har en tilstrækkelig  

 bredde.
Et ændret partsstyresystem for den erhvervsrettede voksen- og  

 efteruddannelse, hvor ansvar for indholdet af uddannelserne, også i  

 forhold til målet om at opnå mere formel kompetence, er knyttet  

 tættere sammen med et større ansvar for arbejdsmarkedets parter  

 og virksomhederne i forhold til finansiering af indsatsen.
Der  

 nedsættes en bestyrelse for Arbejdsmarkedets UddannelsesFinansiering og  

 et begrænset antal Efteruddannelsesudvalg.
At arbejdsmarkedets parter gennem det ændrede styresystem  

 indstiller til arbejds- og undervisningsministrene, hvis der skønnes  

 at være behov for midler til aktivitet, der ligger ud over aktivitet  

 finansieret over det statslige tilskud.
Denne aktivitet dækkes ved et  

 arbejdsgiverbidrag.
 Mulighed for etablering af en pulje til uddannelsesplanlægning  

 og en pulje til godtgørelse ved brancheskift inden for de afsatte  

 statstilskud og eventuelle arbejdsgiverbidrag.
 Som en del af aftalen indgik en omlægning af  

 arbejdsmarkedsuddannelser med høj specialiseringsgrad og snæver  

 branchemæssig tilknytning til Indtægtsdækket Virksomhed  

 (IDV), som er vedtaget ved lov nr. 1079 af 29. december 1999. Endvidere  

 indgik et generelt takstloft på undervisningsudgifterne og  

 genindførelse af betaling på certifikatuddannelser  

 vedrørende uddannelser til opfyldelse af myndighedskrav.
II.
Lovforslagets indhold 1. Uddannelser Erhvervsrettede voksen- og efteruddannelser, der er  

 omfattet af lovforslaget, er med udgangspunkt i finanslovsaftalen uddannelse  

 til og med erhvervsuddannelsesniveau og til beskæftigede voksne d.v.s.  

 beskæftigede lønmodtagere og selvstændige  

 erhvervsdrivende, til ledige med ret til 6 ugers selvvalgt uddannelse og til  

 personer, der ikke er dagpengeberettigede eller oppebærer  

 kontanthjælp eller er i aktivering efter lov om aktiv  

 socialpolitik.
Hertil kommer enkelte uddannelser på  

 videregående niveau inden for arbejdsmarkedsuddannelserne til  

 laboranter omfattet af lov om Erhvervsskoler, til videregående  

 teknikere og personer med en erhvervsakademiuddannelse, der kan sidestilles  

 hermed.
Merkonomer, datanomer og teknonomer samt personer med en anden og  

 højere uddannelse, som ikke har haft beskæftigelse inden for  

 uddannelsens område i længere tid, har adgang til  

 arbejdsmarkedsuddannelserne.
Arbejdsmarkedsuddannelserne, bortset fra dem,  

 der er omlagt til IDV efter lov nr. 1079 af 29. december 1999, overgår  

 samlet til den ændrede finansiering og styring, jf. nedenfor.
 Uddannelserne omfattet af loven er således:
1)	Kompetencegivende arbejdsmarkedsuddannelser, som giver formel  

 kompetence til erhvervsuddannelserne, til landbrugsuddannelserne og til  

 social- og sundhedsuddannelser.
Arbejdsmarkedsuddannelser, der giver  

 anerkendt landsdækkende kompetence, herunder  

 arbejdsmarkedsuddannelsernes kontraktuddannelser.
Hertil kommer Individuel  

 Kompetenceafklaring på arbejdsmarkedsuddannelserne.
2)	Voksenerhvervsuddannelse (VEUD). Deltageren skal være fyldt 25  

 år.
Der skal være tale om særligt tilrettelagte  

 forløb som beskrevet i uddannelsesbekendtgørelsen, eller hvor  

 skoleuddannelsen er afkortet som følge af meritgivning.
 3)	Enkeltfag på erhvervsuddannelserne (EUD): EUD teknik, EUD  

 teknik fjernundervisning, EUD tekniske enkeltfag, EUD tekniske enkeltfag  

 fjernundervisning, EUD merkantile og EUD merkantile fjernundervisning og  

 enkeltfag på landbrugsuddannelserne og uddannelsen for fodterapeuter  

 efter lov om åben uddannelse.
 4)	Deltidsuddannelser efter lov om åben uddannelse og enkeltfag  

 herfra: TF-kurser, kurser for ledere af håndværksvirksomheder,  

 arbejdsstudieassistent, blomsterbinder, tilsynsassistent, opskoling for  

 fodplejere, faglært landmand og IT-administratoruddannelsen.
 5)	Enkeltfag på social- og sundhedsuddannelserne samt  

 følgende meritforløb under lov om åben uddannelse:  

 opskoling plejehjemsassistent, opskoling plejer, opskoling sygehjælper  

 og opskoling hjemmehjælper.
 6)	Den grundlæggende pædagogiske uddannelse til dagplejer,  

 omsorgshjælper m.v. (PGU- merit) under lov om åben  

 uddannelse.
 7)	Kompetenceafklarende forløb på  

 Undervisningsministeriets område som led i en kompetencevurdering samt  

 vejledning, udarbejdelse af uddannelsesplaner og svendeprøver på  

 grunduddannelse for voksne (GVU).
8)	Forløb, der udbydes med tilskud fra Den Europæiske  

 Socialfond.
Der kan være tale om mange forskellige typer af  

 uddannelsesforløb, som sammensættes af elementer af både  

 offentlige og private uddannelser.
Dog skal forløbene ligge inden for  

 Den Europæiske Socialfonds rammer, som er at støtte  

 foranstaltninger til forebyggelse og bekæmpelse af ledighed,  

 støtte udvikling af de menneskelige ressourcer og af social  

 integration på arbejdsmarkedet, støtte ligestillingen mellem  

 mænd og kvinder, og virke for en bæredygtig udvikling og  

 økonomisk og social samhørighed.
 Det statslige tilskud til uddannelserne, indholdet af  

 uddannelserne og udviklingen heraf er reguleret i de respektive lovgivninger  

 ligesom tilrettelæggelse, udbud og adgang til de enkelte  

 uddannelser.
Uddannelsesrådet for arbejdsmarkedsuddannelserne og  

 Erhvervsuddannelsesrådet m.fl. vil have de samme opgaver som hidtil,  

 når bortses fra Uddannelsesrådets hidtidige indstillinger om  

 bevillinger på arbejdsmarkedsuddannelserne.
Kompetencer  

 vedrørende disse bevillinger overgår til bestyrelsen for  

 Arbejdsmarkedets UddannelsesFinansiering og Efteruddannelsesudvalgene.  

 Uddannelsesrådet indstiller dog fortsat om rammer til udvikling af  

 uddannelser, læreruddannelse og til forsøgs- og  

 udviklingsaktiviteter, men efter forslaget til bestyrelsen for  

 Arbejdsmarkedets UddannelsesFinansiering.
Uddannelsesrådet kan  

 endvidere inddrages vedrørende aktivitetsbehovet på  

 arbejdsmarkedsuddannelserne efter beslutning i bestyrelsen for  

 Arbejdsmarkedets UddannelsesFinansiering.
Voksen- og efteruddannelse inden for andre  

 ministerområder på samme niveau som uddannelser efter forslaget  

 er foreløbigt ikke lagt ind under loven, idet samordningshensynet  

 på disse områder ikke er det samme som mellem Arbejds- og  

 Undervisningsministeriernes områder og derfor drøftes mellem de  

 berørte ministerier.
I forslaget er der åbnet mulighed for, at  

 uddannelserne, i givet fald og efter indstilling fra bestyrelsen for  

 Arbejdsmarkedets UddannelsesFinansiering kan indgå under  

 finansieringsordningen på voksen- og efteruddannelsesområdet.  

 Tilsvarende gælder for forløb på Den Kommunale  

 Højskole og på Dansk Kommunalkursus, som indgår i de  

 kommende kommuneforhandlinger.
 Samordningshensynet mellem Arbejds- og  

 Undervisningsministeriernes områder er forstærket af den seneste  

 ændring af lov om erhvervsuddannelser, der giver adgang til, at  

 arbejdsmarkedsuddannelserne kan indgå som specialefag eller dele heraf  

 i erhvervsuddannelserne.
2. Finansiering Det følger af finanslovsaftalen, at der skal ske en  

 omlægning af principperne for finansiering af voksen- og  

 efteruddannelsen, således at ansvaret for indholdet i uddannelserne,  

 herunder merit, kædes stærkere sammen med ansvaret for  

 finansieringen af uddannelserne.
Det foreliggende forslag tager således sigte  

 på at regulere den statslige finansiering af erhvervsrettet voksen- og  

 efteruddannelse samt arbejdsmarkedets parters rolle i forbindelse hermed.
I  

 tilknytning hertil sigter forslaget på konstatering af et muligt behov  

 for og en efterfølgende indstilling til arbejds- og  

 undervisningsministrene om arbejdsgiverbidrag til forøgelse af  

 aktiviteten på området eller til evt. dækning af underskud  

 fra tidligere finansår.
Samtidig gives der arbejdsmarkedets parter  

 mulighed for at indstille om forskellige muligheder for effektivisering af de  

 uddannelser, der er omfattet af lovforslaget som et alternativ til eller som  

 et supplement til et evt. arbejdsgiverbidrag, jf. nedenfor.
Staten indskyder årligt 2.854.000.000 kr. i år  

 2001 og frem svarende til de budgetterede udgifter til uddannelser og  

 godtgørelse omfattet af lovforslaget og det samtidig fremsatte  

 lovforslag til godtgørelser på finanslov 2000, jf. aftalen om  

 finansloven for år 2000. Statens indskud reguleres ikke for pris- og  

 lønstigninger.
Evt. udgifter herudover er forudsat finansieret gennem  

 et kollektivt opkrævet arbejdsgiverbidrag og/eller gennem yderligere  

 effektivisering.
 Det er forudsat, at uforbrugte midler videreføres  

 til kommende finansår.
 Udgifterne til de uddannelser, der efter forslaget er  

 omfattet af loven, vil fortsat være opført på finansloven.  

 Det tilsvarende gælder for så vidt angår de  

 indtægter, der følger af et evt. arbejdsgiverbidrag.  

 Arbejdsministeren og undervisningsministeren vil således fortsat have  

 et ansvar for de respektive uddannelsers indhold og økonomi.
Et arbejdsgiverbidrag vil i givet fald omfatte alle  

 arbejdsgivere efter samme principper som i lov om Arbejdsgivernes  

 Elevrefusion.
Det er en betingelse for, at bidraget kan udskrives, at  

 Folketinget har vedtaget en særskilt lov herom med angivelse af  

 beløb, beregning og opkrævning.
Den statslige finansiering på det erhvervsrettede  

 voksen- og efteruddannelsesområde er efter forslaget forskellig under  

 hensyn til ønsket om at prioritere indsatsen for de kortuddannede og  

 de uddannelser, der giver formel kompetence.
Det vil sige, at finansieringen  

 er med til at prioritere de uddannelsesaktiviteter, der skaber mulighed for,  

 at også voksne arbejdstagere uden en erhvervsuddannelse kan opnå  

 faglig anerkendelse på ungdomsuddannelsesniveau.
Uddannelser, der giver formel kompetence, vil som  

 udgangspunkt få fuldt statstilskud til driften, idet der dog fortsat  

 opretholdes en vis deltagerbetaling på deltidsuddannelser på  

 niveau med erhvervsuddannelser og enkeltfag herfra efter lov om åben  

 uddannelse og ved enkeltfag på fodterapeutuddannelsen.
Endvidere  

 opretholdes der en vis deltagerbetaling på social- og  

 sundhedsområdet, herunder på PGU-merit, indtil der foreligger en  

 nyordning af de ordinære uddannelser.
Deltagerbetalingen indgår i  

 drøftelser mellem Finansministeriet, Arbejdsministeriet,  

 Undervisningsministeriet og de kommunale organisationer.
Der er ikke  

 deltagerbetaling på erhvervsuddannelses- og landbrugsområdet  

 bortset fra de omtalte deltidsuddannelser på niveau med  

 erhvervsuddannelser og ved enkeltfag på fodterapeutuddannelsen.
Der vil være frit optag på uddannelser, der  

 giver formel kompetence med mulighed for visse begrænsninger.
Det er  

 således muligt løbende at fastsætte aktivitetslofter  

 på enkelte uddannelser for at sikre, at der ikke sker en uønsket  

 og ukontrollerbar udvikling på enkelte områder.
Uddannelser, der giver formel kompetence, er uddannelserne  

 under Undervisningsministeriets område og en del af  

 arbejdsmarkedsuddannelserne.
I forlængelse af  

 erhvervsuddannelsesreformen udarbejdes der et specialefagskatalog, der er  

 fælles for erhvervs- og arbejdsmarkedsuddannelserne, og der foretages  

 en gennemgang af samtlige arbejdsmarkedsuddannelser for at fastslå, om  

 de kan udgøre en del af indholdet (meritgodkendes) i en  

 erhvervsuddannelse.
Hertil kommer den løbende meritgodkendelse til  

 erhvervsuddannelser som hidtil gennem de faglige udvalg og meritgodkendelse  

 til anden uddannelse, der giver formel kompetence, f.eks. på social- og  

 sundhedsområdet.
Uddannelser, der giver anerkendt kompetence, er  

 uddannelser inden for arbejdsmarkedsuddannelserne.
Udgifterne til disse  

 arbejdsmarkedsuddannelser afholdes indenfor de på finansloven fastsatte  

 tilskudsrammer.
Også her kan der fastsættes aktivitetsloft  

 på enkeltuddannelser.
Indenfor finansieringen af disse uddannelser vil  

 der blive mulighed for differentiering af tilskuddet både f.s.v.a.  

 drift og godtgørelse - efter det samtidig fremsatte lovforslag - som  

 grundlag for et fleksibelt system, der kan tilpasses behovet og give den  

 størst mulige aktivitet inden for de rammer, der lægges på  

 dette område.
Statstilskuddene kan således reduceres inden for  

 grupper af uddannelser under hensyn til uddannelsens målgruppe, bredde,  

 struktur, brancheforhold og andre forhold, som man ud fra arbejdsmarkeds- og  

 uddannelsespolitiske grunde finder kan være afgørende i forhold  

 til en prioritering af indsatsen.
Der vil tilsvarende være mulighed for  

 at reducere godtgørelsesniveauet på udvalgte uddannelser.
Individuel Kompetenceafklaring på  

 arbejdsmarkedsuddannelserne og kompetenceafklarende forløb m.v.  

 på Undervisningsministeriets område i forbindelse med  

 grunduddannelse for voksne giver ikke formel eller anerkendt kompetence, og  

 et differentieret statstilskud efter samme principper som til de uddannelser,  

 der giver anerkendt kompetence, vil ikke kunne anvendes på dette  

 område.
Uddannelserne har generelt til formål at afklare den  

 enkeltes situation i forhold til uddannelsesmuligheder, og staten giver  

 tilskud hertil til fuld dækning af udgifterne inden for fastsatte  

 tilskudsrammer.
 De effektiviseringsmuligheder, som bestyrelsen for  

 Arbejdsmarkedets UddannelsesFinansiering kan foreslå bragt i anvendelse  

 på uddannelserne i forbindelse med bestyrelsens indstilling til brug  

 for udarbejdelse af finanslovsforslaget, er følgende:
 Aktivitetslofter i særlige tilfælde på  

 enkeltuddannelser indenfor de uddannelser, der giver formel kompetence og  

 på enkeltuddannelser på de uddannelser, der giver anerkendt  

 kompetence.
 Niveauet for takstgrupper opført på finansloven.
 Reducerede statstilskud for grupper af uddannelser på de  

 uddannelser, der giver anerkendt kompetence.
 Reduceret godtgørelse for grupper af uddannelser på de  

 uddannelser, der giver anerkendt kompetence.
 Indskrænkning (eller evt. udvidelse) af adgangen til kost,  

 logi, befordring og skolehjem.
 Eventuelt forslag til muligheder for uddannelsesstederne til at  

 etablere en variabel virksomhedsbetaling på uddannelser, der giver  

 anerkendt kompetence.
 Endelig vil bestyrelsen løbende   efter indstilling  

 fra Efteruddannelsesudvalgene f.s.v.a. arbejdsmarkedsuddannelserne - kunne  

 indstille om fastlæggelse af aktivitetslofter på enkelt  

 uddannelser, f.eks. hvis aktiviteten indenfor en uddannelse stiger  

 væsentligt ud over, hvad der er forudsat på finansloven.
Ud over samling og omlægning af finansieringen  

 på det erhvervsrettede voksen- og efteruddannelsesområde  

 indeholder lovforslaget også forslag til etablering af en pulje til  

 uddannelsesplanlægning.
I år 2001 vil der være 50 mill. kr.  

 til rådighed fra staten til denne pulje, som forudsættes at  

 vedrøre uddannelsesplanlægning i mindre virksomheder.
I  

 årene herefter vil arbejdsmarkedets parter kunne vælge at  

 indstille til arbejds- og undervisningsministrene, at der inden for den  

 samlede ramme af såvel statstilskud som et eventuelt arbejdsgiverbidrag  

 kan afsættes penge til en uddannelsesplanlægningspulje.
Det er hensigten, at parterne skal kunne disponere frit  

 over puljen, idet anvendelsen heraf i år 2001 dog som nævnt skal  

 ligge inden for uddannelsesplanlægning i mindre virksomheder.
Det er  

 som konsekvens af den fri disposition foreslået, at parterne  

 fastsætter retningslinier for anvendelse af puljemidlerne.  

 Administrationen af retningslinierne varetages af arbejdsministeren.
 Det er endelig forudsat, at certifikatbetaling på  

 arbejdsmarkedsuddannelserne indført ved lov nr. 1079 af 29. december  

 1999, fastholdes.
3. Styring Bestyrelsen for Arbejdsmarkedets UddannelsesFinansiering Som noget nyt nedsættes der en fælles  

 bestyrelse for finansieringen af den erhvervsrettede voksen- og  

 efteruddannelsesindsats: Bestyrelsen for Arbejdsmarkedets  

 UddannelsesFinansiering.
Bestyrelsen sammensættes med  

 repræsentation fra hovedorganisationerne på arbejdsmarkedet og  

 fra de offentlige arbejdsgivere svarende til sammensætningen af  

 Uddannelsesrådet.
Bestyrelsen for Arbejdsmarkedets  

 UddannelsesFinansiering får til opgave at rådgive arbejds- og  

 undervisningsministrene vedrørende finansieringen på de  

 respektive uddannelsesområder.
Bestyrelsen indstiller samtidig til  

 ministrene om nødvendigheden af et evt. kollektivt opkrævet  

 arbejdsgiverbidrag.
Bestyrelsen vil til brug for finansloven have en  

 række opgaver i forhold til såvel arbejdsministeren som  

 undervisningsministeren vedrørende det samlede behov på det  

 erhvervsrettede voksen- og efteruddannelsesområde herunder behovet for  

 Individuel Kompetenceafklaring på arbejdsmarkedsuddannelserne og  

 kompetenceafklarende forløb m.v. på Undervisningsministeriets  

 område i forbindelse med grunduddannelse for voksne.
Den Individuelle  

 Kompetenceafklaring på arbejdsmarkedsuddannelserne forventes også  

 at kunne indgå i forbindelse med grunduddannelse for voksne efter  

 Undervisningsministeriets udfyldende regler om kompetenceafklarende  

 forløb.
Hertil kommer behovet for aktivitetslofter på enkelte  

 uddannelser.
Det forudsættes, at bestyrelsen indstiller til ministrene,  

 at der afsættes en økonomisk reserve for at sikre, at der i  

 løbet af finansåret kan ske justering i forhold til udviklingen  

 i aktiviteten og behovet.
I forhold til arbejdsmarkedsuddannelserne vil bestyrelsen  

 have en række opgaver alene i forhold til arbejdsministeren.
Der vil  

 være tale om indstilling om reducerede takster på grupper af  

 uddannelser, der giver anerkendt kompetence og reduceret godtgørelse  

 efter den samtidig fremsatte lov om godtgørelse.
Hertil kommer en  

 række opgaver, som i dag varetages af Uddannelsesrådet i forhold  

 til finansiering af administration, bygningsudgifter, udgifter til  

 større udstyrsanskaffelser og udgifter til udvikling af uddannelser,  

 til læreruddannelse, til forsøgs- og udviklingsaktiviteter og  

 til analyser og kvalitetsmålinger.
Disse områder er en del af den  

 samlede finansiering af arbejdsmarkedsuddannelserne.
 Det fremgår af aftalen, at effektiviseringsgevinster  

 i forhold til de uddannelser, der giver formel kompetence og de uddannelser,  

 der giver anerkendt kompetence, indgår i Arbejdsmarkedets  

 UddannelsesFinansierings samlede ramme.
 Bestyrelsen for Arbejdsmarkedets UddannelsesFinansiering  

 vil derfor i forbindelse med indstillingen til ministrene om det samlede  

 aktivitetsbehov og finansieringen heraf skulle tage stilling til, om den  

 effektiviseringsgevinst, der fremkommer som følge af  

 Efteruddannelsesudvalgenes forslag om reducerede statstilskud til henholdsvis  

 drift og godtgørelse, kan anvendes til aktivitetsforøgelse  

 på de pågældende udvalgs område eller, om  

 effektiviseringsgevinsten i stedet skal anvendes til nedbringelse af det  

 samlede finansieringsbehov.
 Bestyrelsen for Arbejdsmarkedets UddannelsesFinansiering  

 tager tilsvarende stilling til, om et Efteruddannelsesudvalgs evt. uforbrugte  

 midler efter afslutningen af et finansår skal videreføres til  

 aktiviteter på udvalgets område i et kommende finansår,  

 eller evt. skal tilbageføres, f.eks. med henblik på at  

 medgå til finansiering af et merforbrug indenfor de uddannelser, der  

 giver formel kompetence.
 Det fremgår desuden af aftalen, at det overvejes, om  

 der evt. på sigt bør være friere rammer for  

 virksomhedsbetaling på institutionsniveau, f.eks. ved at give  

 institutionerne mulighed for under visse betingelser at variere betalingen  

 med op til f.eks. 10 pct. af taksten.
 Som følge heraf vil bestyrelsen have mulighed for  

 at indstille om eventuel fastlæggelse af en adgang for  

 uddannelsesstederne til at kræve variabel virksomhedsbetaling på  

 uddannelser, der giver anerkendt kompetence.
 Bestyrelsen udmelder aktivitetslofter på  

 arbejdsmarkedsuddannelserne til Efteruddannelsesudvalgene og fordeler  

 bevillingsrammerne til arbejdsmarkedsuddannelser, der giver anerkendt  

 kompetence til udvalgene med angivelse af størrelse af  

 bevillingsrammen og tilhørende aktivitetsforudsætninger.  

 Bestyrelsen orienterer endvidere Efteruddannelsesudvalgene om de bevillings-  

 og aktivitetsforudsætninger, der er opført på finansloven  

 i forhold til de arbejdsmarkedsuddannelser, der giver formel kompetence.  

 Udmeldingen til Efteruddannelsesudvalgene er forudsat at skulle ske  

 umiddelbart efter finanslovens vedtagelse.
Hvis bestyrelsen vælger at anvende  

 effektiviseringsgevinsten ved reducerede statstilskud til øget  

 aktivitet, jf. ovenfor, er det forudsat, at det i udmeldingen til  

 Efteruddannelsesudvalget fremgår, om udvalgets indstilling om  

 reducerede statstilskud har bidraget til udvalgets forøgede  

 aktivitetsmuligheder.
Dermed sikres et incitament til, at udvalgene bidrager  

 til den fortsatte effektivisering.
Der kan ikke foretages en ændret fordeling af  

 midlerne fra uddannelse, der giver formel kompetence, til uddannelse, der  

 giver anerkendt kompetence.
Der er endvidere ikke adgang til omfordeling af  

 allerede udmeldte midler til Efteruddannelsesudvalgene i årets  

 løb. Ændrede behov må tilgodeses ved fordeling af  

 reserven.
Bestyrelsen træffer beslutning om anvendelse af den  

 afsatte reserve og kan vælge at udmelde reserven til  

 Efteruddannelsesudvalgene helt eller delvist i forbindelse med udmeldingen af  

 aktivitets- og bevillingsrammer.
Fordeling af den udmeldte reserve kan ikke  

 ændres i løbet af et finansår.
 Bestyrelsen vil herudover kunne indstille om en pulje til  

 uddannelsesplanlægning og en pulje til brancheskift.
Efteruddannelsesudvalg Også som noget nyt nedsættes  

 Efteruddannelsesudvalgene på arbejdsmarkedsuddannelsesområdet  

 efter denne lov.
Udvalgene er i dag nedsat i henhold til lov om  

 arbejdsmarkedsuddannelser.
Der er p.t. ca. 50 Efteruddannelsesudvalg, og det  

 er hensigten med loven, at antallet reduceres pr. 1. september 2000 til max.  

 15 for at skabe grundlag for en mere sammenhængende  

 tværgående vurdering af uddannelsesbehovet inden for brancherne i  

 de færre udvalg og skabe grundlag for en mere sammenhængende  

 tværgående udvikling.
Uddannelsesrådet, der varetager  

 opgaverne i forhold til rådgivning om indholdet af  

 arbejdsmarkedsuddannelserne efter lov om arbejdsmarkedsuddannelser, godkender  

 Efteruddannelsesudvalgenes oprettelse og nedlæggelse u.h.t.  

 sammenhæng i uddannelsesområderne og udvalgenes  

 størrelse.
 Efteruddannelsesudvalgene vil, bl.a. under hensyn til  

 deres udviklingsopgaver efter lov om arbejdsmarkedsuddannelser, kunne  

 nedsætte underudvalg svarende til eksisterende Efteruddannelsesudvalg.  

 Disse underudvalg vil ikke kunne tillægges opgaver på  

 Efteruddannelsesudvalgenes vegne, men refererer til disse.
 Efteruddannelsesudvalgenes opgaver efter lovforslaget vil  

 være at give grundlag for, at bestyrelsen for Arbejdsmarkedets  

 UddannelsesFinansiering kan afgive en indstilling til arbejds- og  

 undervisningsministrene om finansiering af den erhvervsrettede voksen- og  

 efteruddannelse, herunder finansiering ved arbejdsgiverbidrag.
De effektiviseringsmuligheder, som  

 Efteruddannelsesudvalgene har til rådighed, foreligger i forbindelse  

 med udvalgenes årlige udtalelse om uddannelsesbehovet indenfor  

 arbejdsmarkedsuddannelserne.
Udvalgene kan stille forslag til grupper af  

 uddannelser med reduceret statstilskud inden for arbejdsmarkedsuddannelserne  

 og forslag til reducerede godtgørelser efter den samtidig fremsatte  

 lov om godtgørelser.
Efteruddannelsesudvalgene kan indstille om  

 aktivitetslofter i særlige tilfælde i forbindelse med den  

 årlige indstilling og løbende.
 Hertil kommer, at det fortsat er  

 Efteruddannelsesudvalgene, der udvikler forslag til uddannelsesplaner, og  

 herigennem påvirker planens samlede udgiftsniveau.
 Hvis bestyrelsen for Arbejdsmarkedets  

 UddannelsesFinansiering beslutter, at Efteruddannelsesudvalgenes forslag om  

 reducerede statstilskud på grupper af uddannelser m.v. kan anvendes til  

 øget aktivitet indenfor udvalgets område, vil det fremgå  

 af udmeldingen til Efteruddannelsesudvalget, jf. afsnittet om bestyrelsens  

 opgaver og kompetencer.
 Efteruddannelsesudvalget får herefter indenfor  

 rammerne af den af bestyrelsen foretagne udmelding og lovgivningen i  

 øvrigt adgang til at disponere over udmeldte midler.
Efteruddannelsesudvalgene udmelder således  

 aktivitetslofter på arbejdsmarkedsuddannelserne og fordeler  

 statstilskuddet til arbejdsmarkedsuddannelser, der giver anerkendt kompetence  

 til uddannelsesstederne med angivelse af størrelse af bevillingsramme  

 og aktivitetsforudsætninger.
Udmeldte bevillingsrammer kan ikke  

 ændres i løbet af et finansår.
Efteruddannelsesudvalgene  

 orienterer samtidig uddannelsesstederne om de bevillings- og  

 aktivitetsforudsætninger, der er opført på finansloven i  

 forhold til de arbejdsmarkedsuddannelser, der giver formel kompetence.
 Det er forudsat, at hele den af bestyrelsen for  

 Arbejdsmarkedets UddannelsesFinansiering udmeldte bevillingsramme, bortset  

 fra en evt. udmeldt reserve, fordeles til uddannelsesstederne ved  

 finansårets start.
Efteruddannelsesudvalgene fordeler reserven senest 1. juni  

 i et givet finansår og kan efter en høring af  

 uddannelsesstederne foretage en omfordeling af eventuelle uforbrugte midler.  

 Af hensyn til at sikre fleksibiliteten på det enkelte uddannelsessted,  

 herunder skabe mulighed for en tilpasning til lokale arbejdsmarkedspolitiske  

 behov, er det forudsat, at uddannelsesstedet kan foretage en omfordeling af  

 op til 15 pct. af den udmeldte bevillingsramme fra et udvalg til aktiviteter  

 på andre udvalgs områder.
Omfordeling herudover skal  

 forelægges det/de berørte Efteruddannelsesudvalg.
 For at give Efteruddannelsesudvalget et indblik i den  

 samlede gennemførte aktivitet og forbrug på udvalgets  

 område, er det forudsat, at arbejdsministeren efter udgangen af  

 finansåret orienterer udvalget herom.
 Lovforslaget vil umiddelbart efter fremsættelsen i  

 Folketinget blive tilsendt Uddannelsesrådet for  

 arbejdsmarkedsuddannelserne, Erhvervsuddannelsesrådet, Rådet for  

 social- og sundhedsuddannelserne og Rådet for åben uddannelse med  

 henblik på, at rådenes bemærkninger vil kunne indgå i  

 Folketingets behandling af lovforslaget.
Administrative og økonomiske konsekvenser Forslaget skønnes ikke i sig selv at have  

 administrative konsekvenser, idet man i forbindelse med den konkrete  

 administration og tilskudsudbetaling m.v. så vidt mulig  

 viderefører de ordninger, man har i dag på de uddannelser, der i  

 medfør af lovforslagets § 3 lægges ind under  

 Arbejdsmarkedets UddannelsesFinansiering.
Det samme gør sig  

 gældende for godtgørelsen, hvor det som i dag vil være  

 Arbejdsformidlingen og arbejdsløshedskasserne, der står for  

 udbetaling af godtgørelsen.
Der kan dog komme en mindre administrativ  

 merbelastning på uddannelsesstederne og i henholdsvis  

 Arbejdsformidlingen og arbejdsløshedskasserne som følge af en  

 evt. indførelse af reducerede statstilskud til drift og  

 godtgørelse.
Forslaget indebærer, at staten årligt  

 indskyder ca. 2.854.000.000 kr. svarende til de budgetterede udgifter til  

 drift og godtgørelse i år 2000 på finanslov 2000 for de  

 uddannelser, der omfattes af lovforslaget.
Ud over beløbet på  

 2.854.000.000 kr. indskyder staten ekstraordinært 50 mill. kr. i  

 år 2001 til uddannelsesplanlægning.
Disse midler er forudsat  

 finansieret af de afsatte midler til lokale rådgivningsenheder.
Der er således ikke tale om væsentlige  

 merudgifter ved forslaget.
De samlede statslige nettomerudgifter kan  

 opgøres til 26 mill. kr. som følge af en række  

 ændrede vilkår m.m., herunder en besparelse på 2 mill. kr.  

 som følge af, at man ophæver muligheden for støtte til  

 deltagerbetaling på social- og sundhedsuddannelserne.
De samlede merudgifter fordeler sig med 8 mill. kr. som  

 følge af, at man ophæver deltagerbetalingen på  

 enkeltfagene på erhvervs- og landbrugsuddannelserne.
Endvidere er  

 udgiftstallene justeret som følge af forventede merudgifter på  

 14 mill. kr., da lovforslaget om godtgørelse ved deltagelse i  

 erhvervsrettet voksen- og efteruddannelse giver mulighed for  

 deltidsgodtgørelse for alle uddannelser på linje med den  

 hidtidige AMU-uddannelse, og at aldersgrænsen som hovedregel  

 fastsættes til 20 år i modsætning til orlovsydelsen, hvor  

 aldersgrænsen er 25 år.
Endelig skønnes der merudgifter  

 til kompetenceafklarende forløb m.v. under grundlæggende  

 voksenuddannelse (GVU) og Individuel Kompetenceafklaring på  

 arbejdsmarkedsuddannelserne på i alt 6 mill. kr.
Disse justeringer er  

 opført under ændrede vilkår nedenfor.
Udgifterne til en ny  

 IT-administratoruddannelse under åben uddannelse er medtaget med den  

 forventede udgift på 31 mill. kr. opført i år 2001, fordi  

 der er tale en ny uddannelse, hvor der må forventes en vis  

 indkøringstid, før man når den fulde volumen.  

 Godtgørelsen på ca. 4 mill. kr. til IT-administratoruddannelsen  

 overføres fra henholdsvis VUS og uddannelsesorlov og indgår i  

 beløbet under nye vilkår nedenfor.
 Det samlede statslige tilskud til Arbejdsmarkedets  

 UddannelsesFinansiering er nærmere specificeret i tabel 1.
 Tabel 1. Det statslige tilskud til Arbejdsmarkedets  

 UddannelsesFinansiering.
Uddannelser og godtgørelse Udgifter (mill. kr.) Drift:
VEUD (incl. skolehjem) 179 AMU 1.314 Åben uddannelse (incl.
IT-administrator) 124 Ændrede vilkår 15 Drift i alt 1.632 Godtgørelse:
AMU-godtgørelse 1.007 Uddannelsesorlov 161 VUS 39 Ændrede vilkår 15 Godtgørelse i alt 1.222 Arbejdsmarkedets UddannelsesFinansiering i  

 alt 2.854 For så vidt angår de  

 anførte udgifter under henholdsvis VUS og uddannelsesorlov er de  

 overført til Arbejdsmarkedets UddannelsesFinansiering med udgangspunkt  

 i en skønnet fordelingsnøgle over de uddannnelser, der i dag  

 giver adgang til henholdsvis orlovsydelse og VUS, og som fremover giver  

 adgang til godtgørelse ved deltagelse i erhvervsrettet voksen- og  

 efteruddannelse, jf. det samtidig fremsatte lovforslag herom.  

 Fordelingsnøglen er skønnet ud fra en række  

 kørsler om uddannelsesoplysninger i skoleåret 1997/1998.
I tabel 1 ovenfor er der indeholdt udgifter til  

 afløb på henholdsvis den eksisterende VUS-ordning og den  

 eksisterende orlovsordning.
Afløbsudgifterne hertil vil dog fortsat  

 skulle budgetteres på de hidtidige konti på finansloven og  

 forventes for orloven at klinge af i løbet af år 2002 og for VUS  

 i år 2003. Eventuelle mer- eller mindreudgifter i forhold til det  

 budgetterede på finansloven er forudsat at indgå i  

 opgørelsen af det samlede finansieringsbehov i Arbejdsmarkedets  

 UddannelsesFinansiering efter den fordelingsnøgle, der er anvendt til  

 fordeling af uddannelsesorloven og VUS.
Der forventes ingen administrative og økonomiske  

 konsekvenser i forhold til amter og kommuner, idet det dog er forudsat, at  

 spørgsmålet om de lønnede social- og sundhedsuddannelser  

 skal indgå i en arbejdsgruppe med deltagelse af Kommunernes  

 Landsforening, Amtsrådsforeningen, Arbejdsministeriet,  

 Finansministeriet og Undervisningsministeriet med henblik på en  

 beskrivelse af de økonomiske vilkår for kommuner og amters  

 ansættelse af elever på social- og sundhedsområdet,  

 således at spørgsmålet kan indgå i aftalerne om  

 kommuner og amters økonomi.
I samme forbindelse skal der  

 tilvejebringes et beslutningsgrundlag i forhold til forløb på  

 Dansk Kommunalkursus og Den Kommunale Højskole, der i dag giver adgang  

 til uddannelsesorlov.
Administrative og økonomiske konsekvenser for  

 erhvervslivet I forhold til erhvervslivet forventes umiddelbart ingen  

 administrative og økonomiske konsekvenser.
I det omfang bestyrelsen  

 for Arbejdsmarkedets UddannelsesFinansiering vælger at indstille, at  

 der skal opkræves et arbejdsgiverbidrag vil dette indebære  

 øgede udgifter for erhvervslivet.
Tilsvarende vil det indebære  

 øgede udgifter  for erhvervslivet og den enkelte arbejdsgiver, hvis  

 bestyrelsen indstiller at gøre brug af muligheden for reducerede  

 statstilskud til henholdsvis drift og/eller godtgørelse, i det omfang  

 arbejdsgiverne fortsat vælger at gøre brug af uddannelserne.
 Det vil dog være en forudsætning for  

 opkrævningen af det kollektive arbejdsgiverbidrag, at der ligger en  

 vedtaget lov i Folketinget herom.
Reducerede statstilskud til driften vil indebære, at  

 arbejdsgiveren skal bidrage til finansiering af de samlede driftsudgifter til  

 gennemførelse af uddannelsen.
Reducerede statstilskud til  

 godtgørelse indebærer, at arbejdsgiveren i de tilfælde,  

 hvor der udbetales løn under uddannelsen, kun modtager en tilsvarende  

 reduceret refusion (svarende til den godtgørelse, deltageren ellers  

 ville være berettiget til), eller at arbejdsgiveren vil skulle foretage  

 en større lønopfyldning, end det ellers ville have været  

 tilfældet.
Ligestillingsmæssige konsekvenser Lovforslaget har ikke ligestillingsmæssige  

 konsekvenser.
Miljømæssige konsekvenser Lovforslaget har ikke miljømæssige  

 konsekvenser.
Forholdet til EU-retten Lovforslaget indeholder ikke EU-retlige aspekter.
Vurdering af konsekvenser af  

 lovforslaget Positive konsekvenser/ Mindreudgifter Negative konsekvenser/Merudgifter Økonomiske konsekvenser for stat, kommuner og  

 amtskommuner - Der skønnes statslige merudgifter på 26 mill.  

 kr. årligt.
Administrative konsekvenser for stat, kommuner og  

 amtskommuner - - Økonomiske konsekvenser for erhvervslivet - - Administrative konsekvenser for erhvervslivet - - Miljømæssige konsekvenser - - Administrative konsekvenser for borgerne - - Forholdet til EU-retten Lovforslaget indeholder ikke EU-retlige aspekter Bemærkninger til de enkelte  

 bestemmelser Til § 1 Forslaget regulerer arbejdsmarkedets parters kompetencer i  

 forhold til den statslige finansiering af uddannelsesindsatsen på det  

 erhvervsrettede voksen- og efteruddannelsesområde for  

 beskæftigede lønmodtagere og selvstændige  

 erhvervsdrivende, for personer med ret til 6 ugers selvvalgt uddannelse og  

 for personer, der hverken er dagpengeberettigede eller  

 kontanthjælpsmodtagere.
Finansiering ud over det statslige bidrag, som  

 vil være 2.854.000.000 kr., sker ved arbejdsgiverbidrag omfattende alle  

 arbejdsgivere og reguleres i særskilt lovgivning.
Uddannelsesindsatsen forudsættes at lægge  

 øget vægt på, at flere voksne kortuddannede opnår  

 formel kompetence samtidig med, at der fortsat sikres relevante  

 arbejdsmarkedsuddannelser, der giver anerkendt kompetence til kortuddannede i  

 relation til konkrete jobfunktioner.
Formålet er en samordnet indsats  

 indenfor såvel arbejdsmarkeds- som uddannelsespolitiske mål.  

 Uddannelserne vil derfor både kunne være uddannelser, der  

 fører til formel erhvervskompetence som uddannelser, der kan opfylde  

 behov for kvalifikationer i forhold til aktuelle behov på  

 arbejdsmarkedet samt en kombination heraf.
Uddannelserne vil endvidere  

 medvirke til løsning af flaskehalsproblemer.
Til § 2 Bestemmelsen er en samlet omtale af de myndigheder og  

 rådgivende organer, der findes inden for styring og finansiering af den  

 erhvervsrettede voksen- og efteruddannelse.
Til § 3 Der henvises til de generelle bemærkninger om de  

 konkrete uddannelser omfattet af loven.
Der er tale om erhvervsrettede  

 voksen- og efteruddannelser til og med erhvervsuddannelsesniveau.
Inden for  

 arbejdsmarkedsuddannelserne, der som helhed omfattes af forslaget, er der  

 enkelte uddannelser på videregående niveau.
Det drejer sig om  

 uddannelse for videregående teknikere, herunder  

 erhvervsakademiuddannelse, der kan sidestilles hermed.
Med forslaget er det fastlagt, hvilke konkrete uddannelser  

 der er omfattet af finansieringen af den erhvervsrettede voksen- og  

 efteruddannelse.
Det er ikke hensigten med forslaget, at der skal ske en  

 væsentlig udvidelse med nyudvikling inden for f.eks. enkeltfagene, hvor  

 der som hovedregel er frit optag, til erstatning for uddannelser, der  

 opfylder kvalifikationer i forhold til aktuelle behov på  

 arbejdsmarkedet.
Dette indbærer dog ikke samtidig, at aktiviteten  

 mellem formelt kompetencegivende uddannelse og uddannelser med en anerkendt  

 kompetence forventes at være statisk.
Der vil kunne ske en tilpasning  

 til behov for nye kompetencer og udvikling i arbejdsmarkedets  

 efterspørgsel efter kvalifikationer gennem bestyrelsen for  

 Arbejdsmarkedets UddannelsesFinansiering.
Det forudsættes, at der  

 opretholdes en vis balance i indsatsen, og at der bliver tale om en  

 arbejdsdeling, der på en gang giver mulighed for en indsats i forhold  

 til uddannelse, der kan føre til formel kompetence og mulighed for, at  

 kortuddannede kan kvalificeres gennem anerkendt arbejdsmarkedsuddannelse,  

 herunder kortere uddannelser med jobfunktioner for øje.
Hvis området ønskes udvidet med nye  

 uddannelser, som især kan tænkes på åben uddannelse,  

 kan undervisningsministeren forelægge forslag om sådanne for  

 bestyrelsen for Arbejdsmarkedets UddannelsesFinansiering.
Bestyrelsen  

 indstiller i alle sager om udvidelse af uddannelsesområderne - herunder  

 efter eget initiativ - til undervisningsministeren, der skal forhandle  

 spørgsmålet med arbejdsministeren.
Til § 4 Bestemmelsen vedrører den overordnede finansiering  

 af udgifterne ved gennemførelse af de erhvervsrettede voksen- og  

 efteruddannelser.
 Tilskud til kompetencegivende forløb i forbindelse  

 med grunduddannelse for voksne omfatter også udgifter som vejledning,  

 udarbejdelse af uddannelsesplaner, svendeprøver m.v., som er  

 nødvendige elementer for at kunne gennemføre en grunduddannelse  

 for voksne.
Staten stiller hvert år 2.854.000.000 kr. til  

 rådighed for indsatsen, svarende til de budgetterede udgifter på  

 finanslov 2000, for de uddannelser, der er omfattet af lovforslaget, jf.  

 § 3, og det samtidig fremsatte lovforslag om godtgørelse.
Staten  

 stiller herudover særskilt i år 2001 et beløb på 50  

 mill. kr. til rådighed for en pulje til  

 uddannelsesplanlægning.
Udgifter herudover skal finansieres gennem effektivisering  

 og/eller gennem et kollektivt opkrævet arbejdsgiverbidrag, jf.  

 også de almindelige bemærkninger.
Der fremsættes evt.  

 lovforslag for Folketinget om opkrævning af arbejdsgiverbidrag.
Evt.  

 over- eller underskud fra tidligere år indgår i det samlede  

 finansieringsbehov.
 Det er forudsat, at staten dækker eventuelle  

 merudgifter eller mindreindtægter udover det statslige indskud og et  

 evt. arbejdsgiverbidrag i et givet finansår mod en efterfølgende  

 finansiering i forbindelse med udarbejdelse af finanslovsforslaget for det  

 pågældende år + 2. D.v.s. at en evt. merudgift i år  

 2001, som mellemfinansieres af staten i år 2002, vil skulle finansieres  

 i forbindelse med udarbejdelse af finanslovsforslaget for år 2003.
 Statens finansiering i den pågældende periode  

 forrentes årligt med 1 pct. over den til enhver tid fastsatte  

 officielle diskonto.
Til § 5 Der vil være frit optag på de uddannelser, der  

 giver formel kompetence.
Det frie optag indebærer, at godkendte  

 uddannelsessteder, inden for visse nærmere definerede rammer, frit kan  

 udbyde de uddannelser, som uddannelsesstedet er godkendt til at  

 gennemføre.
Arbejdsministeren og undervisningsministeren vil dog i  

 særlige tilfælde kunne fastsætte aktivitetslofter på  

 enkeltuddannelser, der er formelt kompetencegivende, f.eks. hvis der kan  

 forudses eller forekommer en stor og uhensigtsmæssig stigning i  

 aktiviteten, og/eller hvis det vurderes, at niveauet for aktiviteten ligger  

 ud over, hvad man skønner arbejdsmarkedspolitisk og/eller  

 uddannelsespolitisk nødvendigt.
Til § 6 Bestyrelsen for Arbejdsmarkedets UddannelsesFinansiering  

 er et nyt organ for det samlede erhvervsrettede voksen- og  

 efteruddannelsesområde.
Bestyrelsens sammensætning, der svarer  

 til sammensætningen af Uddannelsesrådet, afspejler de relevante  

 organisationers og offentlige arbejdsgiveres ansvar i forhold til den  

 tættere sammenknytning mellem prioritering af uddannelsesindsats og  

 investeringer.
 Det forudsættes, at den ene af DA s  

 repræsentanter i bestyrelsen indstilles af Ledernes  

 Hovedorganisation.
 Ved den første nedsættelse af bestyrelsen  

 bliver der tale om en kortere periode fra 1. september 2000 til 31. maj 2002.  

 Herefter vil udpegningen finde sted den 1. juni efter begyndelsen af den  

 kommunale valgperiode for en fireårig periode.
Indstilling og udpegning af medlemmer skal ske efter  

 bestemmelserne i lovgivningen om ligestilling mellem kønnene.
Hvis  

 indstillingerne ikke følger ligestillingslovens bestemmelser, kan  

 arbejdsministeren efter forhandling med undervisningsministeren beslutte, at  

 bestyrelsen kan fungere uden det pågældende medlem.
Til § 7 Bestyrelsen for Arbejdsmarkedets UddannelsesFinansiering  

 udtaler sig om principielle finansieringsmæssige spørgsmål  

 og vil også på eget initiativ kunne tage spørgsmål  

 op til forelæggelse for arbejds- og undervisningsministrene.
Det  

 indebærer et ansvar for bestyrelsen for - ud over de i forslaget  

 fastsatte kompetencer - at indgå i dialog om udvikling, behov m.v.  

 inden for den erhvervsrettede voksen- og efteruddannelse.
Til § 8 Bestemmelsen indebærer, at bestyrelsen for  

 Arbejdsmarkedets UddannelsesFinansiering kan beslutte at udmelde samlede  

 forventede rammer til Efteruddannelsesudvalgene, således at udvalgene  

 har et grundlag for deres vurdering af det kommende finansårs behov  

 m.v.
En sådan foreløbig udmelding vil kunne bidrage til at  

 kvalificere arbejdet i Efteruddannelsesudvalgene og skabe realistiske  

 forventninger omkring behovsindmeldelserne.
Det forudsættes, at der  

 samtidig, når det vælges at benytte denne procedure, som er op  

 til bestyrelsen for Arbejdsmarkedets UddannelsesFinansiering, sker en  

 orientering af Undervisningsministeriet, som udarbejder grundlaget for  

 bestyrelsens senere indstilling til brug for finansloven om behovet og f.eks.  

 aktivitetslofter på uddannelser, som er formelt kompetencegivende.
Til § 9 Bestyrelsens indstilling til arbejds- og  

 undervisningsministrene vil hvile på en udtalelse fra  

 Efteruddannelsesudvalgene, som foretager en behovsvurdering i form af en  

 behovsredegørelse.
Efteruddannelsesudvalgenes behovsredegørelse  

 indgår også som grundlag for Uddannelsesrådets indstilling  

 til bestyrelsen om, inden for hvilke konkrete uddannelsesområder  

 herunder tværgående områder   udviklingen på  

 arbejdsmarkedsuddannelserne bør ske.
Denne indstilling vedrører  

 således udviklingen i forhold til uddannelsesindhold, men bestyrelsen  

 for Arbejdsmarkedets UddannelsesFinansiering kan herudover vælge at  

 inddrage Uddannelsesrådet gennem forelæggelse af  

 spørgsmål om aktivitetsbehov for Uddannelsesrådet.
 Uddannelsesrådet indstiller endvidere - på  

 grundlag af udtalelse fra Efteruddannelsesudvalgene   til bestyrelsen for  

 Arbejdsmarkedets UddannelsesFinansiering om rammer til udvikling af  

 uddannelser, læreruddannelse, forsøgs- og udviklingsaktiviteter  

 og analyser og kvalitetsmålinger.
Til § 10 På arbejdsmarkedsuddannelserne giver staten et  

 direkte tilskud til dækning af AMU-centrenes bygningsudgifter.  

 Udgifterne hertil vil indgå i bestyrelsen for Arbejdsmarkedets  

 UddannelsesFinansierings indstilling efter § 11. På  

 Undervisningsministeriets område fastsættes  

 aktivitetsafhængige bygningstaksametre.
Bestyrelsen for  

 Arbejdsmarkedets UddannelsesFinansiering vil derfor 1 gang årligt have  

 en opgave i forhold til undervisningsministeren med at indstille om  

 bygningstakster i processen op til finanslovens vedtagelse.
Til §11 Bestemmelsen regulerer bestyrelsen for Arbejdsmarkedets  

 UddannelsesFinansierings opgaver i relation til indstilling til  

 arbejdsministeren 1 gang årligt i processen op til finanslovens  

 vedtagelse.
Som en del af indstillingen indgår indstilling om  

 reducerede tilskud til drift til grupper af arbejdsmarkedsuddannelser.
De  

 reducerede statstilskud for grupper af uddannelser, der giver anerkendt  

 kompetence, vil som udgangspunkt følge en række kriterier  

 fastsat i lov om arbejdsmarkedsuddannelser.
Kriterierne er:
 1) Uddannelsens målgruppe: Uddannelser, der  

 primært tilgodeser ikkefaglærte og ajourførende uddannelse  

 for faglærte, er forudsat at skulle have højere statsligt  

 tilskud, mens uddannelser på et videregående niveau prioriteres  

 inden for gruppen med lavere tilskud.
 2) Uddannelsens bredde: Uddannelser, der har et  

 bredt indhold, og som giver deltagerne færdigheder, som er bredt  

 anvendelige indenfor en branche eller på tværs af brancher, gives  

 højere statstilskud end smalle uddannelser, som giver begrænsede  

 anvendelsesmuligheder på arbejdsmarkedet.
 3) Uddannelser, der indgår i en struktur for  

 arbejdsmarkedsuddannelser: Uddannelser, som indgår i en beskrevet  

 uddannelsesstruktur for et område, er forudsat at skulle have  

 højere statsligt tilskud end uddannelser, som ikke indgår i en  

 (faglig) struktur.
 4) Brancheforhold: Uddannelser inden for  

 brancheområder med relativt mange små og mellemstore virksomheder  

 er forudsat at skulle have højere statsligt tilskud end uddannelser  

 inden for brancheområder med primært store virksomheder.
 Hertil kommer, at en række andre forhold vil  

 indgå i overvejelserne om, hvornår en uddannelse skal have fuldt  

 statsligt tilskud, f.eks. er det forudsat, at uddannelser, der giver  

 certifikat på baggrund af myndighedskrav, gives fuldt statsligt  

 driftstilskud.
For de uddannelser, hvor der er indført reducerede  

 statstilskud, er det forudsat, at virksomheden dækker  

 uddannelsesstedets resterende udgift op til den fulde takst.
Der er dog  

 mulighed for arbejdsministeren til evt. at fastsætte nærmere  

 regler om, at uddannelsesstederne vil kunne variere virksomhedsbetalingen  

 efter indstilling fra bestyrelsen for Arbejdsmarkedets  

 UddannelsesFinansiering.
Til § 12 Bestemmelsen omhandler den foreløbige fordeling af  

 midler til Efteruddannelsesudvalgene fra bestyrelsen for Arbejdsmarkedets  

 UddannelsesFinansiering på baggrund af det fremsatte  

 finanslovsforslag.
Til § 13 Bestemmelsen regulerer udmelding fra bestyrelsen for  

 Arbejdsmarkedets UddannelsesFinansiering efter finanslovens vedtagelse til  

 Efteruddannelsesudvalgene.
Der henvises til de almindelige bemærkninger  

 herom.
Til § 14 Efter bestemmelsen træffer bestyrelsen for  

 Arbejdsmarkedets UddannelsesFinansiering beslutning om anvendelse af den  

 afsatte reserve.
Bestyrelsen kan således vælge at udmelde  

 reserven helt eller delvist til Efteruddannelsesudvalgene, der herefter  

 disponerer over de pågældende udmeldte reservemidler.
Det er dog  

 forudsat i § 23, at reservemidler udmeldt til Efteruddannelsesudvalgene  

 skal være videreudmeldt til uddannelsesinstitutionerne senest 1. juni i  

 et givet finansår.
Bestyrelsen kan også vælge at  

 tilbageholde reserven - helt eller delvist - med henblik på en  

 efterfølgende finansiering af merudgifter i forhold til den vedtagne  

 finanslov.
Bestyrelsen bør således tage stilling til en  

 udmelding til Efteruddannelsesudvalgene så betids, at udvalgene  

 efterfølgende vil kunne udmelde reservemidler til  

 uddannelsesinstitutionerne inden den 1. juni.
Ufordelte reservemidler vil dog  

 altid kunne anvendes til at dække et akut merfinansieringsbehov  

 på uddannelsesstederne.
Til § 15 Udmeldingen til Efteruddannelsesudvalgene foretages  

 direkte af bestyrelsen for Arbejdsmarkedets UddannelsesFinansiering på  

 baggrund af den vedtagne finanslov.
Der gives derfor efter bestemmelsen  

 arbejdsministeren mulighed for at få oplyst den udmeldte fordeling med  

 henblik på f.eks. at sikre, at udmeldingerne til  

 Efteruddannelsesudvalgene er i overensstemmelse med forudsætningerne  

 på finansloven og med henblik på evt. at kunne henstille, at  

 f.eks. mindre fagområder i særlig grad tilgodeses ved anvendelsen  

 af reserven.
Til § 16 Bestemmelsen indeholder mulighed for en række  

 indstillinger fra bestyrelsen for Arbejdsmarkedets UddannelsesFinansiering  

 til arbejds- og undervisningsministrene vedrørende  

 uddannelsesfinansieringen.
I forbindelse med de årlige indstillinger  

 kan det f.eks. indstilles, at der afsættes en pulje på  

 finansloven til uddannelsesplanlægning.
I år 2001 vil der blive  

 afsat en pulje på 50 mill. kr., som ligger ud over den statslige  

 finansiering i øvrigt, og det er derfor forudsat, at puljen i år  

 2001 anvendes til mindre virksomheder.
 Den særlige pulje til brancheskift, som ligger inden  

 for statens tilskud, er omfattet af den samtidig hermed fremsatte lov om  

 godtgørelse ved deltagelse i erhvervsrettet voksen- og  

 efteruddannelse.
Bestyrelsen for Arbejdsmarkedets UddannelsesFinansiering  

 kan endelig indstille om bortfald af deltagerbetaling på  

 deltidsuddannelser på niveau med erhvervsuddannelser og enkeltfag  

 herfra efter lov om åben udddannelse, ved enkeltfag på  

 fodterapeutuddannelsen, på merituddannelsen på pædagogisk  

 grunduddannelse og enkeltfag på social- og sundhedsuddannelserne,  

 herunder deltidsuddannelse efter lov om åben uddannelse på niveau  

 med erhvervsuddannelse og enkeltfag herfra.
Der vil i givet fald blive tale  

 om en merudgift i forhold til den med lovforslaget forudsatte statslige  

 finansiering.
Spørgsmålet om deltagerbetaling og samspillet med  

 de ordinære grunduddannelser på social- og sundhedsområdet  

 vil blive søgt løst gennem de kommende  

 kommuneforhandlinger.
 Bestyrelsen for Arbejdsmarkedets UddannelsesFinansiering  

 indstiller om andre ministeriers uddannelsers og om forløb på  

 Den Kommunale Højskole og på Dansk Kommunalkursus eventuelle  

 inddragelse under loven efter de afsluttede drøftelser herom, jf. de  

 almindelige bemærkninger.
Til § 17 I år 2001 skal puljen til  

 uddannelsesplanlægning anvendes til mindre virksomheder, og der er  

 afsat midler hertil, jf. også bemærkningerne til § 4 og  

 § 16. Fra år 2002 vil en eventuel pulje være en del af den  

 samlede finansiering til erhvervsrettet voksen- og efteruddannelse og vil  

 kunne anvendes bredere efter parternes indstilling.
 Puljen forudsættes udmøntet i retningslinier  

 fra bestyrelsen for Arbejdsmarkedets UddannelsesFinansiering, og  

 administrationen varetages af arbejdsministeren.
Til § 18 Med forslaget vil Efteruddannelsesudvalgenes opgaver og  

 struktur ændres.
Efteruddannelsesudvalgene vil efter forslaget medvirke  

 i tilvejebringelsen af aktivitetsgrundlaget vedrørende  

 arbejdsmarkedsuddannelserne til brug for bestyrelsen for Arbejdsmarkedets  

 UddannelsesFinansierings indstilling til arbejdsministeren i forbindelse med  

 udarbejdelse af finansloven.
Endvidere foretager Efteruddannelsesudvalgene  

 udmeldingen til uddannelsesstederne af bevillingen til  

 arbejdsmarkedsuddannelser, der giver anerkendt kompetence.  

 Efteruddannelsesudvalgene nedsættes derfor efter denne lov, og antallet  

 af udvalg ændres fra de nuværende ca. 50 til maksimalt 15.
Efteruddannelsesudvalgene bevarer deres hidtidige  

 udviklingsopgaver, jf. det samtidig fremsatte forslag til lov om  

 arbejdsmarkedsuddannelser.
Uddannelsesrådet kan efter lov om  

 arbejdsmarkedsuddannelser endvidere delegere spørgsmål om  

 indstillinger til arbejdsministeren om godkendelse af planer og om  

 godkendelse til udbud til udvalgene.
Delegationen vil være til  

 udvalgene og kan ikke gå til evt. underudvalg.
Nedsættelsen af Efteruddannelsesudvalgene skal ske  

 under hensyn til sammenhæng i uddannelsesområder og til, at  

 udvalgene alle må have en vis størrelse.
Det er en betingelse  

 efter loven, at der maksimalt nedsættes 15 udvalg.
Til § 19 Bestemmelsen er flyttet fra lov om  

 arbejdsmarkedsuddannelser til dette forslag som konsekvens af, at  

 Efteruddannelsesudvalgene nedsættes i henhold til denne lov.
Til § 20 Bestemmelsen omhandler Efteruddannelsesudvalgenes  

 indstilling 1 gang årligt til bestyrelsen for Arbejdsmarkedets  

 UddannelsesFinansiering til brug for bestyrelsens indstilling til arbejds- og  

 undervisningsministrene til finansloven, jf. § 9. Der henvises til de  

 almindelige bemærkninger om styring.
Til § 21 Bestemmelsen fastslår, at Efteruddannelsesudvalgene  

 indstiller til Uddannelsesrådet om rammer for udvikling af uddannelser,  

 til læreruddannelse, til forsøgs- og udviklingsaktiviteter samt  

 til analyse og kvalitetsmåling, jf. bemærkningerne til  

 § 9.
Til § 22 Bestemmelsen omhandler Efteruddannelsesudvalgenes  

 foreløbige fordeling af midler til uddannelsesstederne på  

 baggrund af det fremsatte finanslovsforslag.
Efteruddannelsesudvalgets  

 udmelding sker i form af en samlet aktivitets- og bevillingsramme.
Der  

 foretages ikke en opdeling på uddannelsesplansniveau.
Til § 23 Bestemmelsen omhandler Efteruddannelsesudvalgenes  

 fordeling af midler til uddannelsesstederne, herunder reserven.  

 Efteruddannelsesudvalgets udmelding sker i form af en samlet aktivitets- og  

 bevillingsramme.
Der foretages ikke en opdeling på  

 uddannelsesplansniveau.
Der henvises i øvrigt til de almindelige  

 bemærkninger og bemærkningerne til § 14.
Til § 24 Arbejdsministeren kan henstille, at bestemte  

 uddannelsesområder eller uddannelsessteder tilgodeses økonomisk,  

 og bestemmelsen fastslår derfor, at ministeren kan indhente de  

 nødvendige oplysninger til brug herfor fra  

 Efteruddannelsesudvalgene.
Til § 25 Fastsættelsen af takster til de direkte  

 undervisningsudgifter forudsættes som i dag at ske på finansloven  

 for større grupper af arbejdsmarkedsuddannelser.
Taksten vil  

 være den samme, uanset hvilket uddannelsessted, der gennemfører  

 uddannelsen.
Ved lov nr. 1079 af 29. december 1999 blev det vedtaget,  

 at placeringen af arbejdsmarkedsuddannelserne under en takst ikke  

 længere skulle ske under hensyn til det direkte omkostningsniveau, jf.  

 anbefalingerne fra arbejdsmarkedets parter i rapporten om »Revision af  

 AMU-konceptet«.
Dette vil muliggøre en opblødning af den  

 nuværende forholdsvise stramme styring af vilkårene i  

 uddannelsesplanerne, og dermed give uddannelsesstederne mulighed for at  

 tilrettelægge uddannelserne mere fleksibelt i forhold til bl.a. det  

 lokale arbejdsmarkeds behov og i forhold til at skabe mulighed for en bedre  

 ressourceudnyttelse, og dermed opnå en øget produktivitet.
 Ændringerne vil samtidig betyde en tilnærmelse  

 til principperne for takstfastlæggelsen på  

 Undervisningsministeriets område, sådan som det er forudsat i  

 aftalen om Voksen- og efteruddannelsesreformen.
 Pr. 1. januar 2001 vil indplaceringen af de enkelte  

 uddannelser i de respektive takstgrupper ikke længere ske på  

 baggrund af en detaljeret omkostningsanalyse af uddannelsesplanens krav til  

 lærerkvalifikationer, materialer og udstyr, samt forudsætninger  

 om holdstørrelse, varighed m.v.
Man går således bort fra at fastlægge  

 deltagerantallet i den enkelte uddannelsesplan.
I stedet vil der blive  

 fastsat vejledende normer for deltagerantallet på grupper af  

 uddannelser.
Det er tilsvarende forudsat, at der ikke længere med  

 uddannelsesplanen følger en detaljeret angivelse af ressourseforbruget  

 til materialer og udstyr.
Disse ændringer indebærer et  

 takstsystem med færre og mere rummelige takstgrupper end de 25, der er  

 opført på finansloven i dag.
Det er forventningen, at antallet  

 af takstgrupper på finansloven kan fastsættes til mellem 5 og  

 9.
 Omkostningerne i forbindelse med gennemførelsen af  

 den enkelte plan vil fortsat blive fulgt med henblik på evt. revidering  

 af takstgrupperne og evt. ændring af den enkelte plans indplacering  

 under en takst.
Som noget nyt er det endvidere forudsat, at der kan gives  

 reducerede statstilskud til grupper af uddannelser, der giver anerkendt  

 kompetence.
Der henvises til de almindelige bemærkninger og  

 bemærkningerne til § 11.
Til § 26 Bestemmelsen fastlægger uddannelsesstedernes  

 muligheder for at omfordele inden for de udmeldte rammer, som beskrevet  

 nærmere i de almindelige bemærkninger.
Til § 27 Efter forslaget skal bestyrelsen for Arbejdsmarkedets  

 UddannelsesFinansiering og Efteruddannelsesudvalgene være nedsat den 1.  

 september 2000.
 Bestyrelsen for Arbejdsmarkedets UddannelsesFinansiering  

 skal kunne foretage en samlet vurdering af det foreliggende finanslovsforslag  

 for år 2001 og evt. indstille til arbejds- og undervisningsministrene  

 om nødvendige ændringsforslag indenfor rammerne af denne lov og  

 det samtidig fremsatte lovforslag om godtgørelse ved deltagelse i  

 erhvervsrettet voksen- og efteruddannelse.
Som led i bestyrelsens vurdering af finanslovsforslaget  

 for 2001 vil bestyrelsen kunne rådføre sig med  

 Efteruddannelsesudvalgene.
Efteruddannelsesudvalgene vil skulle  

 påbegynde forberedelserne til behovsredegørelserne 2001 og skal  

 udmelde bevillingsrammer for 2001.
