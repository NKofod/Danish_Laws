 Spørgsmålet om indeholdelse af A-skat i vederlag til udenlandske artister  

 i medfør af kildeskattelovens § 2, stk. 1a, sammenholdt med § 43, stk. 1, har  

 i to tilfælde været forelagt højesteret til påkendelse, først ved højesterets  

 dom af 23. januar 1973 (UfR 1973, side 151 f.f.) og senere ved dom af 14.  

 april 1975 (UfR 1975, side 511 f.f.).
 På baggrund af højesteretsdommene har statsskattedirektoratet ved  

 afgørelsen af, om vederlaget til de omhandlede artister m.v. skulle betragtes  

 som A-indkomst, lagt afgørende vægt på varigheden af artistens engagement.
Østre landsret har den 14. juli 1980 (4. afd. nr. 220/1978) truffet  

 afgørelse i en sag vedrørende indeholdelse af A-skat hos artister.
I dommen  

 udtaler landsretten følgende:
"Efter indholdet af de indgåede kontrakter og det i øvrigt oplyste om  

 forholdet mellem sagsøgeren og artisterne findes disse honorarer ikke at  

 kunne betegnes som vederlag for personligt arbejde i tjenesteforhold.
Da  

 varigheden af de omhandlede engagementer ikke kan bevirke nogen ændring heri,  

 har sagsøgeren ikke efter kildeskattelovens § 46, jf. § 43, stk. 1, været  

 forpligtet til at indeholde A-skat".
 Landsrettens dom er ikke påanket til højesteret.
 Der skal herefter i almindelighed ikke indeholdes A-skat i honorarer, der  

 oppebæres for virksomhed som udøvende artist og solist.
Der må ikke indsendes rettelsesredegørelser vedrørende de skete  

 indeholdelser.
Eventuelle krav om tilbagebetaling af indeholdt A-skat skal  

 forelægges statsskattedirektoratet.
Udenlandske artister og solister uden bopæl i Danmark bliver herefter i  

 almindelighed ikke skattepligtige af honorarer oppebåret i Danmark, medmindre  

 deres ophold strækker sig over mindst 6 måneder.
Det tilføjes, at der i  

 folketingsåret 1981-82, forventes fremsat lovforslag om beskatning af  

 artister m.v.
