Ved tilbud om betalingskort krævede det kortudstedende selskab  

 bankoplysninger vedrørende kunderne.
Efter angivelse af bankoplysningerne på  

 kunderne fik disse ofte favorable modtilbud fra det pengeinstitutejede  

 konkurrende selskab.
Fremgangsmåden anset for at være i strid med  

 principperne for loyal konkurrence og god markedsføringsskik, jfr.  

 markedsføringslovens § 1.
 3.5.10. Fremsættelse af modtilbud i forbindelse med indhentelse af  

 bankoplysninger - illoyal markedsføring.
Et internationalt betalingskortselskab henledte FO's opmærksomhed på, at  

 selskabet i forbindelse med indhentelse af bankoplysninger på nye kunder i  

 stigende omfang oplevede, at disse kunder mødtes med modtilbud fra det  

 pengeinstitutejede Eurocardselskab fra de banker og sparekasser, hvor  

 bankoplysningerne indhentedes.
Ofte lød disse tilbud på meget favorable  

 vilkår, som slet ikke kunne udledes af prisblad eller kortbestemmelser.
Der blev over for FO nævnt et konkret tilfælde fra Jylland, hvor  

 selskabets kunde henvendte sig personligt for på stedet at få udstedt et  

 kort.
Da udstedelsen af kortet blev betinget af, at kunden kunne få sin bank  

 til at afgive en telefonisk bankoplysning, rettede kunden telefonisk  

 henvendelse til banken og blev herefter overtalt til at få et Eurocard til en  

 pris betydeligt under den normale, og kortet kunne udstedes med det samme  

 gennem den pågældende bank.
 FO tilkendegav over for Eurocard, at en sådan adfærd ikke kan anses for  

 stemmende med principperne for loyal konkurrence og god markedsføringsskik,  

 jfr. markedsføringslovens § 1. FO lagde navnlig vægt på, at man fra  

 pengeinstitutternes side udnyttede den - tilfældige - situation, at en  

 konkurrerende erhvervsdrivende benytter sig af bankoplysninger som et  

 sædvanligt led i sin virksomhed til at fremsætte modtilbud på andre og  

 betydeligt mere favorable vilkår, end man almindeligvis markedsfører sit eget  

 produkt på.
 En sådan »oplysningsvirksomhed« fra pengeinstituttets side om  

 sit eget produkt overskrider under disse omstændigheder grænserne for loyal  

 konkurrence.
 Det er i denne forbindelse af underordnet betydning, at Eurocard Danmark  

 A/S ikke selv direkte er involveret i denne markedsføring, da det enkelte  

 pengeinstitut i den givne situation må anses for at optræde på vegne af  

 selskabet.
 FO orienterede Den Danske Bankforening og Danmarks Sparekasseforening om  

 sine synspunkter vedrørende denne form for markedsføring.
 Der kan i øvrigt henvises til Forbrugerombudsmandens årsberetning 1987,  

 side 49-50.
 (* 1) Offentliggjort i Forbrugerstyrelsens Juridiske Årbog 1989, s. 37.
