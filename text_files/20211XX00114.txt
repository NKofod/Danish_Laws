Skriftlig fremsættelse (27. oktober 2021) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til lov for Grønland om identifikation af aktionærer, videregivelse af oplysninger og lettelse af udøvelsen af aktionærrettigheder (Lovforslag nr.
L 54) Nærværende lovforslag sikrer, at Kommissionens gennemførelsesforordning (EU) 2018/1212 af 3. september 2018 om fastsættelse af minimumskrav vedrørende gennemførelsen af bestemmelserne i Europa-Parlamentets og Rådets direktiv 2007/36/EF for så vidt angår identifikation af aktionærer, videregivelse af oplysninger og lettelse af udøvelsen af aktionærrettigheder samt senere ændringer af forordningen, kan gennemføres på Grønland.
Forslag til lov for Grønland om identifikation af aktionærer, videregivelse af oplysninger og lettelse af udøvelsen af aktionærrettigheder skal give hjemmel til ved bekendtgørelse at gennemføre bestemmelser for Grønland svarende til gennemførelsesforordningen, der har til formål at forhindre en uensartet gennemførelse af bestemmelserne i aktionærrettighedsdirektivet.
Forordningen har fundet anvendelse i EU- / EØS-medlemsstater fra den 3. september 2020. Grønland er ikke medlem af EU, og bestemmelser svarende til bestemmelserne i gennemførelsesforordningen kan derfor kun gennemføres for Grønlands vedkommende ved dansk lov.
 Inatsisartut (Landstinget) har den 20. oktober 2021 vedtaget »Forslag til Inatsisartutbeslutning om, at Grønlands Selvstyre tilslutter sig forslag til lov for Grønland om identifikation af aktionærer, videregivelse af oplysninger og lettelse af udøvelsen af aktionærrettigheder«.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
