Fremsat den 1. marts 2022 af Christoffer Aagaard Melson (V), Erling Bonnesen (V), Ulla Tørnæs (V) og Anne Honoré Østergaard (V) Forslag til folketingsbeslutning om at nedsætte en arbejdsgruppe med henblik på at forbedre transportreglerne for hesteejere Folketinget pålægger regeringen at nedsætte en arbejdsgruppe, der inden udgangen af folketingsåret 2021/22 skal komme med forslag til justeringer af reglerne for transport af heste, da bl.a. implementeringen af EUs transportforordning giver store udfordringer for hesteejere og hestenes velfærd.
Bemærkninger til forslaget For forslagsstillerne er det vigtigt, at vi har gode rammer for dyrevelfærd i Danmark, og at vi ikke pålægger danske virksomheder unødigt bureaukrati.
Det kræver, at de regler, der gælder, fungerer hensigtsmæssigt i forhold til den virkelighed, som både private og erhvervsdrivende dyreejere befinder sig i hver dag i Danmark.
 I forlængelse af implementeringen af EUs transportforordning (Rådets forordning (EF) nr. 1/2005 af 22. december 2004 om beskyttelse af dyr under transport), der er implementeret i dansk ret ved bekendtgørelse nr. 26 af 13. januar 2020 om beskyttelse af dyr under transport, er der opstået en række uhensigtsmæssige forhold, som hestebranchen finder både går ud over dyrevelfærden og pålægger branchen uhensigtsmæssige og meningsløse byrder.
I hestebranchen er der udbredt frustration over reglerne for transport af heste og den måde, som reglerne håndhæves på.
Der er desuden en række eksempler på, at domstolene er gået i rette med myndighederne vedrørende deres praksis.
Forslagsstillerne ønsker derfor at pålægge regeringen at nedsætte en arbejdsgruppe, der ud over myndighederne på området består af aktører fra hestebranchen.
Arbejdsgruppen skal analysere de nuværende regler på området, og hvordan de påvirker hesteejere i praksis, samt komme med forslag til justering af den nuværende lovgivning, så den kommer til at virke efter hensigten.
Målet er, at der i højere grad tages udgangspunkt i hestenes velfærd og ikke pålægges branchen unødige byrder.
 Arbejdsgruppen pålægges som minimum følgende:
 At undersøge, om transportforordningen, som implementeret i Danmark, omfatter de rette fysiske og juridiske personer, og om danske hesteejere, hvis heste er udelukket fra konsum, bliver uhensigtsmæssigt ramt af reglerne for slagtedyr.
Hvis det ikke er muligt at undtage registrerede heste fra forordningen, bør det konkretiseres, hvilke transporter der betragtes som omfattet.
 At undersøge, om kravene i forhold til uddannelse og autorisation for opnåelse af kompetencebevis for hestetransport i Danmark svarer til kravene i andre EU-lande, eller om disse krav kan harmoniseres, så de ikke er væsentlig strengere i Danmark.
I Danmark kræves f.eks. et kursus af 2 dages varighed for at opnå autorisation til transport af heste (»Transportforordningen: Krav om autorisation og kursus for at køre med heste«, SEGES, den 28. april 2015), men i andre nærliggende EU-lande, eksempelvis Sverige, kan man blot tage et internetbaseret kursus af 8 timers varighed (»Kompetensbevis för hästtransportörer«, Sveriges Lantbruksuniversitet, den 4. februar 2022). Det bør derfor undersøges, om man kan harmonisere det med et lignende krav i Danmark.
  At analysere, om der udøves kontrol med hestetransporter på en hensigtsmæssig måde, og om bøder reelt gives på steder, hvor der er problemer med dyrevelfærden (»Transportforordningen  Domstole er ikke enige i bødestørrelser ved hestetransport«, SEGES, den 28. maj 2015).
  At analysere, hvorvidt de nuværende bødestørrelser er rimelige i forhold til den aktuelle domstolspraksis, og om der i bødeudmålingen kan skelnes mellem overtrædelser af henholdsvis ordensmæssig karakter og materiel karakter (»Transportforordningen  Domstole er ikke enige i bødestørrelser ved hestetransport«, SEGES, den 28. maj 2015).
  At undersøge, hvorvidt det er et problem, at hesteejere ikke adviseres ved udløb af kompetencebeviser og transportmiddelgodkendelser, når disse udløber efter 5 år, og i så fald om dette bør ændres med en varsling  eksempelvis  6 måneder inden udløb.
 Arbejdsgruppen skal finansieres inden for ministeriets ressort.
Skriftlig fremsættelse Christoffer Aagaard Melson (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at nedsætte en arbejdsgruppe med henblik på at forbedre transportreglerne for hesteejere.
(Beslutningsforslag nr.
B 131) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
