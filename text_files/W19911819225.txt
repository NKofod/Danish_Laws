For en landbrugsejendom var ved ejendomsvurderingen fastsat en  

 stuehusværdi, der var mindre end 10% af vurderingen for den erhvervsmæssigt  

 benyttede del af ejendommen.
Landsskatteretten fandt, at der ved beregningen  

 af formuenedslag efter ligningslovens § 18 B, stk. 2-4, skulle beregnes  

 nedslag af ejendomsværdien inkl. stuehusværdien.
 Godsejer A klagede over de for ham ansatte skattepligtige formuer for  

 indkomstårene 1986, 1987, 1988 og 1989. Ansættelserne beroede på, at der  

 alene var beregnet formuenedslag på 40% efter ligningslovens § 18 B, stk. 3,  

 på grundlag af ejendomsvurderingen af klagerens ejendom - en landbrugsejendom  

 - med fradrag af stuehusets ejendomsværdi.
 Det var klagerens opfattelse, at formuenedslag på 40% efter ligningslovens  

 18 B skulle ske med udgangspunkt i den samlede ejendomsværdi, idet kun en  

 uvæsentlig del af ejendommen var anvendt til ikke-erhvervsmæssige formål, jf.  

 § 18 B, stk. 4.
Stuehusets værdi udgjorde for indkomstårene 1986, 1987 og 1988 580.000 kr.  

 af den samlede ejendomsværdi på 6.650.000 kr., og der blev nedlagt påstand om  

 en nedsættelse af de skattepligtige formuer med 40% af 580.000 kr. eller  

 232.000 kr.
Stuehusets værdi udgjorde for indkomståret 1989 550.400 kr. af  

 den samlede ejendomsværdi på 6.310.000 kr., og der blev påstået godkendt en  

 nedsættelse af den skattepligtige formue for dette indkomstår med 40% af  

 550.400 kr. eller 220.160 kr.
 Det fremgik af sagens oplysninger, at Landsskatteretten ved kendelse af  

 12. juli 1990 havde ændret ejendomsværdien ved den 18. almindelige vurdering  

 pr. 1. januar 1986 fra i alt 7.800.000 kr. til 6.650.000 kr. - herunder en  

 nedsættelse af stuehusets ejendomsværdi fra 700.000 kr. til 580.000 kr.
 Ejendomsværdien pr. 31. december 1989 var nedsat fra 7.410.000 kr. til  

 6.310.000 kr. - heraf stuehusværdi 550.400 kr.
 Klageren havde efter denne landsskatteretskendelse anmodet om en  

 korrektion af de selvangivne formuenedslag efter § 18 B, og denne blev  

 imødekommet af de stedlige myndigheder, dog blev der ikke givet nedslag på  

 værdien af stuehuset.
 De stedlige myndigheder havde anført, at den pågældende landbrugsejendom  

 ikke kunne anses at falde ind under § 18 B, stk. 4, hvorefter der udelukkende  

 blev godkendt formuenedslag vedrørende den erhvervsmæssigt anvendte del af  

 ejendommen, selv om stuehusets værdi udgjorde en mindre del end 10% af den  

 samlede vurdering.
 Myndighederne havde udtalt, at det fremgik af § 18 B, stk. 2, at denne  

 bestemmelse drejede sig om ejendomme, der udelukkende blev anvendt  

 erhvervsmæssigt, og af § 18 B, stk. 3, at denne bestemmelse drejede sig om  

 ejendomme, der blev anvendt såvel erhvervsmæssigt som til andet formål, og  

 endelig, at § 18 B, stk. 4, henviste til stk. 2 og ikke stk. 3, når det  

 drejede sig om anden anvendelse end anvendelse til erhvervsmæssig virksomhed  

 og dermed konsekvenserne for omfanget af nedslagets størrelse ved en sådan  

 anden anvendelse.
Der var tale om en landbrugsejendom, hvor vurderingsmyndighederne havde  

 foretaget en fordeling af ejendomsværdien på den del, der tjente til bolig  

 o.lign. og på den øvrige del af ejendommen.
Beregningen af formuenedslaget  

 skulle ifølge de stedlige myndigheder ske efter bestemmelsen i stk. 3,  

 således at der ikke forelå den i stk. 4 nævnte mulighed for at bortse fra en  

 anvendelse i uvæsentligt omfang til ikke-erhvervsmæssigt formål.
Klagerens repræsentant henviste til bestemmelserne i cirkulære nr. 206 af  

 16. december 1981 og anførte bl.a., at det af § 18 B, stk. 4, fremgik, at  

 stk. 3 ikke skulle anvendes, når den erhvervsmæssige anvendelse var  

 uvæsentlig.
Der kunne drages den modsætningsslutning, at der skulle gives  

 fuldt nedslag, når der var tale om, at en anden anvendelse end anvendelse til  

 erhvervsmæssig virksomhed var uvæsentlig.
Han påstod herefter, at der blev  

 imødekommet formuenedslag inkl. værdien af stuehuset.
 Landsskatteretten bemærkede, at der i tilknytning til ligningslovens § 18  

 B var givet nærmere redegørelse for denne bestemmelse i Skattedepartementets  

 cirkulære nr. 206 af 16. december 1981, punkt 13.
Det fremgik heraf bl.a., at der for ejendomme, der benyttedes til landbrug  

 m.m., skulle foretages en fordeling af ejendomsværdien efter vurderingslovens  

 § 33, stk. 4, på stuehus med grund og have og den øvrige ejendom.
Denne  

 vurderingsfordeling kunne anvendes som udgangspunkt for fordeling af  

 ejendomsværdien i forbindelse med en opgørelse af den skattepligtige formue  

 efter § 18 B, stk. 3.
Det fremgik endvidere, at der for alle erhvervsejendomme, der kun i  

 uvæsentligt omfang anvendtes til ikke-erhvervsmæssige formål, skulle ske  

 nedslag i hele ejendomsværdien, idet der skulle bortses fra den  

 ikke-erhvervsmæssige anvendelse.
Denne kunne i almindelighed anses  

 uvæsentlig, når den svarede til mindre end 10% af den erhvervsmæssige  

 anvendelse af ejendommen.
 Landsskatteretten bemærkede dernæst, at der ikke hverken i lovteksten  

 eller i nævnte cirkulærebestemmelse var gjort særlige undtagelser for  

 landbrugsejendomme, hvor vurderingsmyndighederne havde foretaget en fordeling  

 af ejendomsværdierne efter vurderingslovens § 33, stk. 4.
 Retten fandt herefter, at de i ligningslovens § 18 B, stk. 2-4 fastsatte  

 regler for nedslag ved formueopgørelsen for erhvervsmæssigt benyttede  

 ejendomme for landbrugsejendomme med særskilt stuehusvurdering, jf.  

 vurderingslovens § 33, stk. 4, måtte forstås således, at såfremt en  

 uvæsentlig del af den samlede ejendomsværdi var henført til stuehus med grund  

 og have, og såfremt den faktiske erhvervsmæssige anvendelse ikke var  

 anderledes end forudsat ved vurderingen, skulle der ved beregningen af  

 formuenedslaget efter stk. 2 bortses herfra, jf. stk. 4, 1. pkt., således at  

 formuenedslaget i dette tilfælde skulle beregnes af ejendommens fulde  

 ejendomsværdi.
 Retten fandt herefter, at der efter det oplyste om den ansatte  

 stuehusværdi, der for samtlige indkomstår udgjorde mindre end 10% af den  

 samlede ejendomsværdi, måtte gives klageren medhold i den nedlagte påstand om  

 godkendelse af formuenedslag i ejendomsværdien inkl. stuehusværdien med  

 hjemmel i § 18 B, stk. 2, jf. stk. 4, punkt 1.
 LV 1990, N 3.5.2.
