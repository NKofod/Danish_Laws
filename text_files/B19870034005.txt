 I medfør af § 2a, stk. 1, og § 6, stk. 4, i lov om administration af Det  

 europæiske økonomiske Fællesskabs forordninger om etablering af en fælles  

 strukturpolitik for fiskerisektoren og om den fælles markedsordning for  

 fiskerivarer m.v., jf. lovbekendtgørelse nr. 661 af 25. september 1986,  

 fastsættes:
 § 1.  For laks, som bringes i land af danske fiskere,  

 skal der betales en afgift på 1 kr. pr. kg til Laksefonden, Dansk  

 Fiskeriforenings kontor, Studiestræde 3, 1455 København K., girokontonr.  

 3519910.
 Stk. 2.  Afgiftsbeløb under 5 kr. skal dog ikke  

 indbetales.
 § 2.  Den i § 1 nævnte afgift skal indbetales for  

 hvert kvartals landinger inden 1 måned efter kvartalets udløb med angivelse  

 af den landede mængde.
 § 3.  Afgiftspligtig er enhver fysisk eller juridisk  

 person, der lander laks eller modtager landinger af laks.
 Stk. 2.  Afgiftspligten omfatter ikke levende laks, som  

 landes med henblik på genudsætning.
 § 4.  Afgiftspligtige personer og virksomheder er  

 pligtige at afgive alle de til beregning af skyldig afgift nødvendige  

 oplysninger.
 Stk. 2.  Fiskeriministeriet eller den, der af  

 Fiskeriministeriet bemyndiges dertil, kan foretage eftersyn og foranstalte  

 revision af regnskaber m.v. hos afgiftspligtige personer og  

 virksomheder.Fiskeriministeriet og den i henhold til ovennævnte lov nedsatte  

 fondsbestyrelse kan kræve rigtigheden af oplysninger, der skal danne grundlag  

 for beregningen af skyldige afgiftsbeløb, bekræftet af en statsautoriseret  

 revisor.
 § 5.  Overtrædelse af §§ 1-2 og § 4, stk. 1, eller  

 forsøg derpå straffes med bøde.
 § 6.  Bekendtgørelsen træder i kraft dagen efter  

 offentliggørelsen i Lovtidende.
