Betænkning afgivet af Miljøudvalget den 12. december 2013 Betænkning over I.
Forslag til lov om vandplanlægning II.
Forslag til lov om ændring af lov om vandforsyning m.v., lov om vurdering og styring af oversvømmelsesrisikoen fra vandløb og søer og forskellige andre love (Konsekvensændringer som følge af lov om vandplanlægning) [begge af miljøministeren (Ida Auken)]:
1. Ændringsforslag Miljøministeren har stillet 9 ændringsforslag til lovforslag nr.
L 71 og 6 ændringsforslag til lovforslag nr.
L 72.
2. Udvalgsarbejdet Lovforslagene blev fremsat den 14. november 2013 og var til 1. behandling den 22. november 2013. Lovforslagene blev efter 1. behandling henvist til behandling i Miljøudvalget.
Møder Udvalget har behandlet lovforslagene i 4 møder.
Høring Et udkast til lovforslagene har inden fremsættelsen været sendt i høring.
Miljøministeren sendte den 13. september 2013 udkastet til L 71 til udvalget, jf.
MIU alm. del  bilag 420, folketingsåret 2012-13, og den 4. oktober 2013 udkastet til L 72, jf.
MIU alm. del  bilag 14. Den 14. november 2013 sendte miljøministeren de indkomne høringssvar og notater herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Danmarks Naturfredningsforening og DANVA, Djursland Landboforening, Fakse Ladeplads Vandværk ApS, Foreningen af Vandværker i Danmark, Foreningen af Vandværker i Danmark Region Nord, Landbrug & Fødevarer, Laurbjerg Vandværk I/S, Svebølle Vandværk a.m.b.a. , Svejstrup Vandværk, Vandforsyningernes Fælleskontor på Samsø v/Einar Mortensen, Vandråd Thy, Vandrådet for Vandværker i Holstebro Kommune, Vandrådet i Høje-Taastrup Kommune og Vandværksforeningen Region Øst.
 Miljøministeren har over for udvalget kommenteret de skriftlige henvendelser til udvalget.
Deputationer Endvidere har følgende mundtligt over for udvalget redegjort for deres holdning til lovforslagene:
Danmarks Naturfredningsforening og DANVA, Djursland Landboforening og Landbrug & Fødevarer.
Samråd Udvalget har stillet 2 spørgsmål til miljøministeren til mundtlig besvarelse, som denne har besvaret i et åbent samråd med udvalget den 12. december 2013. Ministeren har efterfølgende sendt udvalget det talepapir, der dannede grundlag for ministerens besvarelse af spørgsmålene.
Spørgsmål Udvalget har stillet 77 spørgsmål til miljøministeren til skriftlig besvarelse, som denne har besvaret med undtagelse af spørgsmål 74-76, som forventes besvaret inden 2. behandling af lovforslagene.
 Tre af udvalgets spørgsmål og miljøministerens svar herpå er optrykt som bilag 2 til betænkningen.
3. Udtalelse fra miljøministeren Miljøministeren har over for udvalget oplyst følgende:
Dræning I forhold til drøftelserne omkring landbrugsmæssig dræning vil jeg gerne præcisere, at der ikke sker nogen ændringer i forhold til i dag.
Følgende bemærkninger fra den gældende miljømålslov vil således fortsat være gældende, hvis betingelserne i lovens § 9 er opfyldt: »Eksempelvis vil en vandløbsstrækning, der er stærkt reguleret for at sikre dræning af tilstødende jorder, eller en vandløbsstrækning, der er påvirket af opstemning af vand, kunne udpeges som stærkt modificeret«.
Politisk proces og erhvervsøkonomiske konsekvensberegninger Jeg lægger stor vægt på at udarbejde vandområdeplanerne i så stor åbenhed som muligt.
Derfor vil jeg gerne inddrage partierne bag lovforslaget i den politiske proces for vandplanlægning og give partierne bag lovforslaget mulighed for at bidrage til beslutninger om miljømål og indsatser.
Jeg vil gerne give tilsagn om, at jeg, når loven er vedtaget, vil invitere partierne bag lovforslaget til drøftelser henholdsvis forud for 1) udmeldingen af rammerne til kommuner og vandråd, 2) udsendelsen af samlede vandområdeplaner og tilhørende bekendtgørelser om miljømål og indsatsprogrammer i høring samt 3) offentliggørelsen af endelige vandområdeplaner og udstedelsen af bekendtgørelser om miljømål og indsatsprogrammer.
Jeg vil desuden give tilsagn om at invitere partierne bag lovforslaget til drøftelser forud for eventuelle væsentlige ændringer i bekendtgørelserne om mål og indsatsprogrammer i planperioden.
Der har været stor interesse for de økonomiske konsekvenser, som følger af vandplanlægningen.
Da lov om vandplanlægning er en rammelov, indeholder loven ikke i sig selv økonomiske analyser og konsekvensvurderinger vedrørende den konkrete vandplanlægning.
 For at imødekomme interessen for indholdet i de økonomiske analyser og konsekvensvurderinger, der foretages som led i den konkrete vandplanlægning, vil jeg gerne i forbindelse med inddragelsen af partierne bag lovforslaget i den politiske proces for vandplanlægningen invitere partierne bag lovforslaget til en præsentation af gennemførte analyser og økonomiske konsekvensvurderinger.
De gennemførte vurderinger og økonomiske konsekvensvurderinger vil bl.a. indeholde vurderinger af direkte og indirekte økonomiske konsekvenser for erhvervet, herunder oplysning om, i hvilket omfang indsatser gennemføres mod erstatning/kompensation eller som erstatningsfri regulering.
Det vil tillige blive oplyst, hvis og i muligt omfang hvordan indsatser forventes baseret på gennemførelse af lokale konsekvensvurderinger.
Oplysningerne vil omfatte relevante indsatser i bekendtgørelser om indsatsprogrammer og medvirke til at vise, at der i bekendtgørelser om indsatsprogrammer er balance mellem indsatser og den økonomiske ramme.
Oplysningerne vil være ledsaget af en vurdering af indsatsens omfang i forhold til direktivets krav.
Rammer for arbejdet i kommuner og vandråd vedrørende vandløbsforanstaltninger Med forslag til lov om vandplanlægning bliver det muligt at etablere lokale vandråd, der skal bistå kommunerne i at udarbejde forslag til indsatsprogrammer.
For anden planperiode skal kommuner og vandråd udarbejde forslag til supplerende vandløbsforanstaltninger (den aktive indsats, der skal til for at forbedre miljøtilstanden), men kommuner og vandråd må også gerne komme med input til det øvrige indsatsprogram.
 Jeg vil gerne bestræbe mig på, at der, når loven er vedtaget, vil blive udmeldt en ramme for kommuner og vandråds arbejde senest den 1. april 2014. Rammen vil være målrettet det enkelte hovedvandopland og vil bestå af udkast til miljømål for vandløb, herunder en foreløbig vurdering af behovet for anvendelse af undtagelsesbestemmelser, et prissat virkemiddelkatalog, en vejledende økonomisk ramme samt en tidsfrist for arbejdet.
 I udmeldingen vil indgå et samlet antal kilometer målsatte vandløb med indsatsbehov samt oplysning om, hvor mange kilometer kommuner og vandråd skal udarbejde forslag til forbedring af.
 Rammen vil være overordnet, da kommuner og vandråd skal foreslå, hvilke vandløbsstrækninger der skal påføres indsatser, samt hvilke indsatser der skal anvendes.
Kommunerne vil have valgfrihed mellem de relevante virkemidler inden for en indikativ økonomisk ramme og skal på den baggrund udarbejde konkrete forslag til, hvordan de udmeldte målsætninger på vandløbsområdet kan opnås lokalt.
Dermed overlades kommunerne et større spillerum til at fastlægge den lokale indsats for at forbedre leveforholdene for dyr og planter i vandløbene.
Der kan f.eks. være tale om ændret vedligeholdelse af vandløb, restaurering, åbning af rørlagte vandløb og fjernelse af spærringer.
I fastlæggelsen af det endelige virkemiddelkatalog vil resultaterne af arbejdet i Vandløbsforum blive inddraget.
Kommunerne og vandrådene skal ved valg af virkemidler vurdere omkostningseffektivteten.
Kommunernes forslag til indsatser vil ligesom bekendtgørelsen om indsatsprogrammet skulle angives på et sådant overordnet niveau, idet indsatsprogrammet ikke skal foregribe den detaljerede udmøntning og vurdering af konsekvenserne af indsatsen.
 Kommunerne sender herefter forslaget til miljøministeren, som med eventuelle fornødne justeringer indarbejder forslaget i det samlede indsatsprogram (for vandløb, søer, kystvande og grundvand). Hvis ikke kommuner og vandråd leverer tilfredsstillende forslag, vil det være op til miljøministeren at udarbejde indsatsprogrammer på vandløbsområdet.
4. Indstillinger og politiske bemærkninger Udvalget indstiller lovforslagene til vedtagelse med de stillede ændringsforslag.
Politiske bemærkninger fra V, DF, LA og KF Venstres, Dansk Folkepartis, Liberal Alliances og Det Konservative Folkepartis medlemmer af udvalget bemærker, at miljøministeren med lovforslaget fremsætter en ny proces for den fremtidige vandplanlægning i Danmark.
V, DF, LA og KF har i udvalget presset på for at få følgende fire afgørende ændringer ind i lovforslaget fra ministeren;  Klageadgangen beholdes efter samme model som hidtil uden afvigelser.
  Mulighederne for at nedklassificere et vandløb til modificeret vandløb på grund af betydningen for dræning og afvanding af landbrugsjord er fastholdt efter de hidtidige regler.
  Ministeren forelægger tre gange i processen om vandplanernes tilblivelse mål og konsekvenser samt de direkte og indirekte økonomiske konsekvenser for landbrug og fødevareerhverv af de pågældende mål og beslutninger for partierne bag lovforslaget.
 Bekendtgørelserne til implementeringen af målsætningerne skal udformes i vide, løst definerede rammer, som giver mulighed for lokal indflydelse på den nøjagtige implementering.
Rammerne skal være så overordnede, at kommuner og vandråd skal foreslå, hvilke vandløbsstrækninger der skal påføres vandløbsindsatsen, og hvilke indsatser der skal anvendes.
 Hvis ministeren under planperioden ændrer i en bekendtgørelse, lægger partierne vægt på, at ministeren har lovet at præsentere Folketingets partier for en begrundelse og konsekvensberegning af den påtænkte ændring.
 Der lægges afgørende vægt på, at en vandløbsstrækning, der er stærkt reguleret for at sikre dræning af tilstødende jorde, altid udpeges som »stærkt modificeret«, da dette er et krav i EUs direktiver på området.
V, DF, LA og KF lægger vægt på Folketingets partiers inddragelse i debatten om ministerens målsætninger og beregning af de økonomiske konsekvenser.
Hertil noterer blå blok, at ministeren inviterer partierne med til debatten om proces og vandplanlægning.
Det er dog vigtigt, at også borgerne får kendskab til de økonomiske konsekvenser, idet dette fremgår af vandrammedirektivet.
Partierne understreger samtidig, at i forbindelse med ministerens tre forelæggelser for partierne bag lovforslaget af indsats og konsekvenser er det partierne frit stillet at kommentere og forholde sig til ministerens udmeldte mål, indsatser og konsekvensberegninger.
Hertil er det ligeledes vigtigt at understrege, at V, DF, LA og KF vægter, at der skal være sammenhæng mellem de afsatte økonomiske midler og de miljømæssige mål.
Ligeledes anses det for centralt, at de endelige miljømål er målbare, således at statens godkendelse af de kommunale indsatser er transparent.
 Sluttelig er det vigtigt for V, DF, LA og KF at understrege, at denne lov udelukkende omhandler processen for vandplansindsatsen, og partierne noterer sig med tilfredshed ministerens svar på spørgsmål 72 og 73 til L71, som er optrykt som bilag 2 til betænkningen.
 På baggrund af ministerens indrømmelser har V, DF, LA og KF derfor besluttet at støtte lovforslagene.
Politiske bemærkninger fra S, RV og SF Socialdemokraternes, Radikale Venstres og Socialistisk Folkepartis medlemmer af udvalget er meget tilfredse med, at der skabes en bedre proces for tilvejebringelse af vandplanerne.
For os er det helt afgørende, at vi gør op med den lukkethed, der tidligere har præget tilblivelsen af vandplanerne.
Med oprettelsen af vandråd sikres en formaliseret og konsekvent inddragelse af de lokale interesser og erfaringer.
 S, RV og SF glæder sig over, at der kan skabes en enighed på tværs af partierne, der sikrer, at ministeren tre gange i løbet af processen med vandplanerne vil forelægge mål og konsekvensberegninger til drøftelse med partierne bag loven.
 Lovforslagene vil være en klar demokratisk forbedring i forhold til de nuværende processer og sikrer samtidig en smidighed, der gør, at man fremover vil kunne indføre nye og effektive virkemidler hurtigere.
Lovforslagene gør også op med den overimplementering, der tidligere har været, og går kun på et enkelt punkt videre end EU-reglerne kræver.
Det er indførelsen af vandråd, og det skyldes netop, at vi har lagt afgørende vægt på, at der skal sikres mere demokrati og inddragelse i en afgørende indsats for både miljø og landbrug.
 Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
5. Ændringsforslag med bemærkninger Ændringsforslag til I.
Forslag til lov om vandplanlægning Til § 25 Af miljøministeren, tiltrådt af udvalget:
 1) Stk. 5 affattes således:
»Stk. 5. Kommunalbestyrelserne træffer inden for en af miljøministeren fastsat frist beslutning om, hvilken kommunalbestyrelse inden for hovedvandoplandet der skal varetage sekretariatsbetjeningen af vandrådet.
Uenighed mellem kommunalbestyrelserne afgøres af miljøministeren.« [Sekretariat for vandråd] Nyt kapitel 2) Efter § 35 indsættes som nyt kapitel:
»Kapitel 01 Klage § 01. Vandområdeplaner efter § 26 kan påklages til Natur- og Miljøklagenævnet som sammensat efter § 5, stk. 1, nr. 2, i lov om Natur- og Miljøklagenævnet, for så vidt angår vandområdeplanernes tilvejebringelse.
 § 02. Klageberettiget er:
 1) Enhver, der har en individuel, væsentlig interesse i sagens udfald.
 2) Offentlige myndigheder.
 3) Lokale foreninger og organisationer, som har en væsentlig interesse i sagen.
 4) Landsdækkende foreninger og organisationer, hvis hovedformål er beskyttelse af natur og miljø.
 5) Landsdækkende foreninger og organisationer, som efter deres formål varetager væsentlige rekreative interesser, når afgørelsen berører sådanne interesser.
 Stk. 2. Ved klage efter stk. 1, nr. 4 og 5, kan Natur- og Miljøklagenævnet kræve, at foreningerne eller organisationerne dokumenterer deres klageberettigelse ved indsendelse af vedtægter.
§ 03. Klage skal være indgivet skriftligt, inden 4 uger efter at vandområdeplanen er offentliggjort.
Hvis klagefristen udløber på en lørdag eller en helligdag, forlænges fristen til den følgende hverdag.
Stk. 2. Klage til Natur- og Miljøklagenævnet indgives skriftligt til den myndighed, der har offentliggjort vandområdeplanen.
Myndigheden skal, hvis den vil fastholde vandområdeplanen, snarest og som udgangspunkt ikke senere end 3 uger efter klagefristens udløb videresende klagen til Natur- og Miljøklagenævnet.
Klagen skal ved videresendelsen være ledsaget af den påklagede vandområdeplan og en udtalelse fra myndigheden med myndighedens bemærkninger til sagen og de anførte klagepunkter.
Stk. 3. Når myndigheden videresender klagen til Natur- og Miljøklagenævnet, sender den samtidig en kopi af sin udtalelse til de i klagesagen involverede med en frist for at afgive bemærkninger til Natur- og Miljøklagenævnet på 3 uger fra modtagelsen.« [Indførelse af klageadgang] Til § 36 3) I stk. 1 ændres »den 22. december 2013« til: »dagen efter bekendtgørelsen i Lovtidende«.
[Ændring af lovens ikrafttræden] 4) I stk. 2 ændres »§ 38, nr. 1, 2, og 4-9« til: »§ 38, nr. 1-4 og 6-10,«.
[Konsekvens af ændringsforslag nr. 8 og 9 samt korrektion] 5) Stk. 4 affattes således:
»Stk. 4. Offentliggørelse af en revideret og ajourført basisanalyse for anden planperiode, der er udarbejdet efter miljømålslovens § 6 og regler udstedt med hjemmel heri, opfylder kravet i § 6.« [Udarbejdelse af basisanalyse efter miljømålslovens regler opfylder lovens krav] 6) Stk. 5 affattes således:
»Stk. 5. Offentliggørelse af foreløbig oversigt over væsentlige vandforvaltningsmæssige opgaver, der er udarbejdet efter miljømålslovens § 5, nr. 3, opfylder kravet i § 27, stk. 4.« [Udarbejdelse af foreløbig oversigt efter miljømålsloven opfylder lovens krav] Til § 37 7) I stk. 1 udgår »ved lovens ikrafttræden«.
[Konsekvens af ændringsforslag nr. 3] Til § 38 8) Nr. 4 affattes således:
»4. Kapitel 2-5, §§ 10-12 og 14-21 og kapitel 7-11 ophæves.« [Præcisering af de bestemmelser, der vil blive ophævet på et senere tidspunkt] 9) Efter nr. 5 indsættes som nyt nummer:
»01. § 13 ophæves.« [Præcisering af, at miljømålslovens § 13 ophæves ved lovens ikrafttræden] Bemærkninger Til nr. 1 Med ændringsforslaget indføres en udtrykkelig bestemmelse om, at kommunalbestyrelserne inden for en af miljøministeren fastsat frist træffer beslutning om, hvilken kommunalbestyrelse inden for hovedvandoplandet der skal varetage sekretariatsbetjeningen af vandrådet.
I tilfælde af uenighed mellem kommunalbestyrelserne afgør miljøministeren, hvilken kommunalbestyrelse inden for hovedvandoplandet der skal varetage sekretariatsbetjeningen af vandrådet.
 I tilfælde af at kommunalbestyrelserne ikke træffer beslutning om, hvilken kommunalbestyrelse der skal varetage sekretariatsbetjeningen af vandrådet inden for den af miljøministeren fastsatte frist, træffer miljøministeren beslutning herom.
 Der kan med hjemmel i lovforslagets § 25, stk. 6, fastsættes nærmere regler om udmøntning af bestemmelsen.
Til nr. 2 Med ændringsforslaget etableres en adgang til at klage til Natur- og Miljøklagenævnet over vandområdeplanernes tilvejebringelse.
Natur- og Miljøklagenævnet kan således efterprøve, om offentliggjorte vandområdeplaner indeholder de elementer, som ifølge loven skal være i planerne, og om vandområdeplanerne har været i offentlig høring som foreskrevet i loven, jf. lovforslagets § 26 og § 27, stk. 6. Nævnet kan ikke efterprøve omfanget, kvaliteten og det materielle indhold af vandområdeplanerne, herunder foretagne analyser m.v., men alene vurdere, om de formelle og processuelle krav i loven og regler udstedt i medfør heraf til vandområdeplanerne er opfyldt.
Da miljømål og indsatsprogrammer for planperioden fastlægges i bekendtgørelser, vil udmøntningen af vandplanlægningen, herunder gennemførelsen af fastlagte foranstaltninger, kunne fortsætte uændret, selv om der indbringes en klage over vandområdeplanernes tilvejebringelse.
Såfremt nævnet underkender vandområdeplanerne grundet en tilvejebringelsesmangel, vil der skulle foretages en politisk vurdering af betydningen heraf i forhold til bekendtgørelserne.
Det bør indgå i denne vurdering, at vandområdeplanen er et dokument, der formidler et samlet overblik over vandplanlægningen og således ikke har retlig betydning over for borgere, kommunerne eller andre.
 Bestemmelsen om klageberettigelse svarer i det væsentlige til lignende bestemmelse i miljømålsloven.
 Bestemmelsen om indgivelse af klage svarer i det væsentlige til lignende bestemmelse i miljømålsloven.
Til nr. 3 Lovens ikrafttræden ændres med henblik på at give Folketinget bedre tid til udvalgsbehandling.
Til nr. 4 Der er tale om en ændring og præcisering af, hvilke ændringer af miljømålsloven ministeren sætter i kraft, og dermed også af, hvilke ændringer der træder i kraft umiddelbart ved lovens ikrafttræden (ændringen af miljømålslovens § 3, stk. 3, og ophævelsen af § 13). Forslaget indebærer ikke ændringer i lovforslagets materielle indhold.
Til nr. 5 og 6 Der er tale om en præcisering af, at henholdvis basisanalyser og oversigt over væsentlige vandforvaltningsmæssige opgaver opfylder lovens krav, hvis de er udarbejdet efter de hidtil gældende regler.
Til nr. 7 Der er tale om en konsekvens af ændringsforslag nr. 3.
Til nr. 8 og 9 Der er tale om en præcisering af ikrafttrædelsesbestemmelser.
Ændringsforslag til II.
Forslag til lov om ændring af lov om vandforsyning m.v., lov om vurdering og styring af oversvømmelsesrisikoen fra vandløb og søer og forskellige andre love (Konsekvensændringer som følge af lov om vandplanlægning) Til § 1 Af miljøministeren tiltrådt af udvalget:
 1) Før nr. 1 indsættes som nyt nummer:
»01. I § 5 a, stk. 3, ændres »§ 11 e, stk. 1, nr. 8,« til: »§ 11 e, stk. 1, nr. 9,«.« [Konsekvensændring] Til § 14 2) Før nr. 1 indsættes som nyt nummer:
»01. I § 7, nr. 1, ændres »jf. § 8,« til: »jf. § 10 i lov om vandforsyning,«.« [Konsekvensændring] 3) I nr. 1 og 2 ændres »kapitel 2« til: »kapitel 5«.
[Fejl i teksten] 4) Efter nr. 2 indsættes som nye numre:
 »02. § 28, stk. 1, nr. 1, ophæves.
 Nr. 2-5 bliver herefter nr. 1-4.
 03. I § 28, stk. 2, ændres »stk. 1, nr. 5« til: »stk. 1, nr. 4«.
 04. I § 29, stk. 1, ændres »§ 28, stk. 1, nr. 1-4,« til: »§ 28, stk. 1, nr. 1-3,«.
 05. I § 29, stk. 3, ændres »§ 28, stk. 1, nr. 1 og 2,« til: »§ 28, stk. 1, nr. 1,«.
06. I § 29, stk. 5 og 6, ændres »§ 28, stk. 1, nr. 1-5,« til: »§ 28, stk. 1, nr. 1-4,«.« [Konsekvensændringer] Til § 17 5) I stk. 1 ændres »den 22. december 2013« til: »dagen efter bekendtgørelsen i Lovtidende«.
[Ændring af lovens ikrafttræden] 6) I stk. 2 ændres »§ 14, nr. 1,« til: »§ 14, nr. 01, 1, 02, 03, 04, 05 og 06,«.
[Ikrafttrædelse af konsekvensændringer] Bemærkninger Til nr. 1-4 Der er alene tale om redaktionelle ændringer, som ikke indebærer ændringer i lovforslagets materielle indhold.
Til nr. 5 Det foreslås, at ikrafttrædelsesdatoen i lighed med ikrafttrædelsesdatoen for lov om vandplanlægning (L 71) ændres til dagen efter bekendtgørelsen i Lovtidende.
Til nr. 6 Det foreslås, at ministeren også bemyndiges til at fastsætte tidspunktet for ikrafttrædelse af de i nr. 01-06 foreslåede konsekvensændringer, da dette skal ske samtidig med ikraftsættelsen af lovforslagets § 14, nr. 1.
Annette Lind (S) Flemming Møller Mortensen (S) Jens Joel (S) John Dyrby Paulsen (S) Mette Reissmann (S) Torben Hansen (S) Per Husted (S) Lone Loklindt (RV) fmd.
Lotte Rod (RV) Karina Lorentzen Dehnhardt (SF) Steen Gade (SF) Per Clausen (EL) Lars Dohn (EL) Sara Olsvig (IA) Uffe Elbæk (UFG) Erling Bonnesen (V) Anne-Mette Winther Christiansen (V) Henrik Høegh (V) Esben Lunde Larsen (V) Hans Christian Schmidt (V) Anni Matthiesen (V) nfmd.
Hans Christian Thoning (V) Eyvind Vesselbo (V) Jørn Dohrmann (DF) René Christensen (DF) Mette Hjermind Dencker (DF) Hans Kristian Skibby (DF) Villum Christensen (LA) Vivi Kier (KF) Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 71 Bilagsnr.
Titel Oversigt over bilag vedrørende L 72 Bilagsnr.
Titel Oversigt over bilag vedrørende L 71 og L 72 Bilagsnr.
Titel Oversigt over spørgsmål og svar vedrørende L 71 Oversigt over spørgsmål og svar vedrørende L 71 og L 72 Oversigt over samrådsspørgsmål vedrørende L 71 og L 72 Bilag 2 Tre af udvalgets spørgsmål til miljøministeren og dennes svar herpå Spørgsmålene og ministerens svar er optrykt efter ønske fra V, DF, LA og KF.
Spørgsmål 72 (L71) Kan ministeren bekræfte, at partiernes tilslutning til lovforslaget alene har den konsekvens, at man støtter op om processen for vandplanindsatsen og ikke de konkrete målsætninger og indsatser? Svar Ja, forslag til lov om vandplanlægning fastsætter den overordnede ramme og proces for vandplanlægningen og ikke de konkrete målsætninger og indsatser.
Spørgsmål 73 (L71) Kan ministeren bekræfte, at et overfladevandområde skal udpeges som kunstigt eller stærkt modificeret vandløb, hvis de ændringer af områdets fysiske udformning, som er nødvendige for at opnå god økologisk tilstand, vil have negativ indvirkning på beskyttelse mod oversvømmelse, dræning eller andre bæredygtige menneskelig udviklingsaktiviteter? Svar Ja, givet det opfylder betingelserne.
Efter forslag til lov om vandplanlægning kan et vandløb udpeges som stærkt modificeret, hvis de ændringer af vandløbets hydromorfologiske (fysiske) karakteristika, som er nødvendige for at opnå god økologisk tilstand, vil have betydelige negative indvirkninger på f.eks. dræning, beskyttelse mod oversvømmelse eller andre lige så vigtige bæredygtige menneskelige udviklingsaktiviteter.
 Det er dog en betingelse efter direktivet, at formålet med dræning m.v. ikke med rimelighed på grund af tekniske vanskeligheder eller uforholdsmæssigt store omkostninger kan nås med andre midler, som miljømæssigt er en væsentlig bedre løsning.
Spørgsmål 77 (L 71) Kan ministeren bekræfte, at den foreslåede klageadgang i lovforslaget er identisk med den klageadgang, man havde i den tidligere ordning? I den forbindelse ønskes oplyst, om dette er sikret ved konsekvensrettelser i bemærkningerne til lovforslaget? Svar Med lovforslaget etableres et nyt koncept, hvor miljømål og indsatser fastsættes i bekendtgørelser, og vandområdeplanen er et dokument, der informerer om den samlede vandplanlægning og indeholder resumé af bl.a. miljømål og indsatser.
Efter reglerne (i miljømålsloven) i dag fastsættes miljømål og indsatsprogrammer i vandplaner, som er bindende.
Der er med andre ord tale om to forskellige reguleringskoncepter, der ikke direkte lader sig sammenligne.
 Hvis man isoleret kigger på klageadgangen over vandplanerne efter miljømålsloven og klageadgangen over vandområdeplanerne efter ændringsforslaget, er det den samme klageadgang, idet der i begge tilfælde kan klages over planernes tilvejebringelse.
