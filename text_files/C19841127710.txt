 1. Indledning.
 Ved lov nr. 299 af 6. juni 1984, som trådte i kraft den 1. juli 1984, er  

 bl.a. færdselsloven ændret således, at der som noget nyt er mulighed for, at  

 sager om spiritus- og promillekørsel, hvor der er spørgsmål om bødestraf, kan  

 afgøres udenretligt ved vedtagelse af en bøde og betinget eller ubetinget  

 frakendelse af førerretten.
 Det er en forudsætning for, at de pågældende sager kan afgøres  

 udenretligt, at den sigtede erkender sig skyldig og samtykker i, at sagen kan  

 afgøres på denne måde.
Af bemærkningerne til lovforslaget fremgår bl.a., at forslaget alene angår  

 vedtagelse af førerretsfrakendelse i sager om spiritus- og promillekørsel og  

 således ikke omfatter andre sager om fortabelse af førerret, herunder de i  

 færdselslovens § 126, stk. 1, nr. 1, anførte sager om frakendelse af førerret  

 på grund af væsentlige kørselsfejl.
På tilsvarende forudsættes det, at sager  

 om promille- og spirituskørsel indbringes for retten, hvis der påstås  

 skærpelse af frakendelsestiden under hensyn til kørselsfejl eller -uheld.
 2. Fremgangsmåden.
a.
Justitsministeriet forudsætter, at der anvendes en skriftlig procedure.  

 Blanketter m.v. hertil udsendes af rigspolitichefen.
 Af loven fremgår bl.a., at politimesteren til den sigtede udfærdiger en  

 tilkendegivelse, der opfylder kravene til et anklageskrift, jfr.  

 færdselslovens § 119 a, stk. 1 og stk. 2.
 I forbindelse med tilkendegivelsen vejledes den sigtede om, at han, inden  

 han tager stilling til spørgsmålet om vedtagelse, kan få bistand af en  

 offentlig forsvarer, jfr. færdselslovens § 119 b.
 Justitsministeriet vil snarest fastsætte regler om forsvarerens vederlag i  

 de pågældende sager.
 I forbindelse med tilkendegivelsen oplyses den sigtede endvidere om, at  

 han ved personlig henvendelse til politikontoret kan blive vejledt om  

 indholdet af tilkendegivelsen og om retsvirkningerne af en eventuel  

 vedtagelse.
 Iøvrigt vil en af rigspolitichefen udsendt vejledning udover promillen  

 bl.a. indeholde oplysning om hjemmelen og betingelserne for den udenretlige  

 afgørelse, bødens størrelse, den betingede eller ubetingede  

 førerretsfrakendelse samt en angivelse af, at sigtede, såfremt han ønsker at  

 afgøre sagen udenretligt, skal tilbagesende tilkendegivelsen i underskrevet  

 stand inden 20 dage.
 2.b.
 Justitsministeriet forudsætter, at den nævnte procedure med udfærdigelse  

 af en skriftlig tilkendegivelse i overensstemmelse med færdselslovens § 119 a  

 og b finder anvendelse efter beslutning enten af politimesteren eller dennes  

 juridiske repræsentant (vicepolitimester, politiassessor eller  

 politifuldmægtig), der påser at tilkendegivelsen kan anvendes på det  

 foreliggende tilfælde og er i overensstemmelse med gældende praksis, herunder  

 vedrørende bødens størrelse og frakendelsesperiodens længde.
 3. Fuldbyrdelsestidspunktet og frakendelsestidsrum.
Ifølge færdselslovens § 119a, stk. 4 har en vedtagen tilkendegivelse med  

 hensyn til fuldbyrdelse og gentagelsesvirkning samme virkning som en dom.  

 Bestemmelsen indebærer, at fuldbyrdelsestidspunktet og begyndelsestidspunktet  

 for gentagelsesvirkning i disse sager knyttes til det tidspunkt, hvor  

 tilkendegivelsen vedtages.
En vedtagen tilkendegivelse har således  

 gentagelsesvirkning fra det tidspunkt, hvor politimesteren modtager  

 underretning om, at tilkendegivelsen vedtages.
Tidsrummet for frakendelsen af førerretten fastsættes efter færdselslovens  

 almindelige regler, og tidsrummet skal som nævnt angives i tilkendegivelsen.  

 Hvor der er tale om ubetinget frakendelse uden forudgående administrativ  

 inddragelse af kørekortet, skal frakendelsen ifølge bemærkningerne til  

 lovforslaget regnes fra afgørelsestidspunktet.
På tilsvarende måde skal  

 prøvetiden for en betinget frakendelse regnes fra afgørelsestidspunktet.
Da  

 afgørelsestidspunktet vil være det tidspunkt, hvor politimesteren modtager  

 underretning om vedtagelsen, og da dette tidspunkt afhænger af, hvornår den  

 sigtede reagerer, vil det i disse tilfælde ikke være muligt på forhånd at  

 angive begyndelsestidspunktet for frakendelsesperioden eller prøvetiden i  

 politimesterens tilkendegivelse, men alene denne periodes længde.  

 Politimesteren må derfor straks efter modtagelse af den vedtagne  

 tilkendegivelse sende underretning om frakendelsesperiodens - eller  

 prøvetidens - begyndelses- og ophørstidspunkt.
I bemærkningerne til  

 lovforslaget er det videre forudsat, at det af ordensmæssige hensyn også vil  

 være hensigtsmæssigt, at politimesteren i de tilfælde, hvor førerretten  

 allerede forud for vedtagelsen har været administrativt inddraget efter  

 reglerne i færdselslovens § 130, sender underretning om frakendelsesperiodens  

 begyndelses- og ophørstidspunkt.
 4. Sagsomkostninger.
Ifølge retsplejelovens § 1012, stk. 4 kan tillige spørgsmålet om  

 erstatning af omkostninger afgøres med vedtagelse.
Omkostninger, der er  

 vedtaget, kan inddrives efter samme regler, som gælder for afgørelser om  

 omkostninger, der er truffet ved dom.
Sagsomkostningerne der i  

 overensstemmelse med retsplejelovens almindelige regler afholdes af den  

 (erkendende) sigtede, vil normalt bestå af udgifter i forbindelse med  

 udtagelse af blodprøve og undersøgelse af blodprøven på Retsmedicinsk  

 Institut.
Herudover vil der eventuelt være tale om taktmæssigt bestemte  

 omkostninger til forsvarerbistand.
 5. Overgangsregler.
Som nævnt i indledningen træder loven i kraft den 1. juli 1984. Efter  

 princippet i retsplejelovens § 1039 vil tidspunktet for tiltalerejsning være  

 afgørende for, om en sag kan behandles efter de nye regler.
Dette indebærer,  

 at politimesteren i sager, der er omfattet af lovændringen, og hvori der ikke  

 er rejst tiltale ved lovens ikrafttræden, har mulighed for at anvende den i  

 denne cirkulæreskrivelse beskrevne fremgangsmåde.
 Sager, hvori der er rejst tiltale før lovens ikrafttræden, behandles efter  

 de hidtil gældende regler.
Erik Ninn-Hansen /E.
Linde Jensen Cirkulæreskrivelse til politiet og anklagemyndigheden.
