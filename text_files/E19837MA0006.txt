En ejer af et sommerhus, der som interessent er tilsluttet et vandværk,  

 rejste spørgsmål om den afgiftsmæssige stilling for lån, som interessenterne  

 yder vandværket til finansiering af dets udvidelse.
De omhandlede lån, der  

 skal tilbagebetales af vandværket over en periode på 5 år, er alle indbetalt  

 på frivillig basis i henhold til en generalforsamlingsbeslutning.
 Det har derfor ikke været nødvendigt for vandværkets bestyrelse at  

 overveje, hvilke skridt der skulle tages, såfremt enkelte interessenter  

 nægtede at yde lånene.
 Nævnet traf afgørelse om, at der ikke skal svares merværdiafgift af de af  

 interessenterne frivilligt ydede lån.
 Lånene kan ikke betragtes som tilslutnings og oprettelsesafgifter mv., der  

 efter lovens § 7, stk. 2, punkt c, skal medregnes til den afgiftspligtige  

 værdi, men må anses for lån, der er afgiftsfri efter § 2, stk. 3, punkt j  

 (finansieringsvirksomhed).
 Nævnet bemærkede imidlertid, at der skal svares merværdiafgift af det  

 samlede vandafgiftsbeløb, som afkræves interessenterne til dækning af  

 vandværkets drifts- og anlægsomkostninger, herunder afdrag i forbindelse med  

 tilbagebetalingen af de optagne lån i forbindelse med udvidelsen.
 Se også Mn.471.
