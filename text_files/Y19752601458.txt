Markedsføringsmetoden »vennehvervning«, har givet anledning  

 til en række henvendelser til forbrugerombudsmanden.
Ombudsmanden har udtalt,  

 at der ikke i medfør af markedsføringsloven er grundlag for at forbyde denne  

 markedsføringsform, men at de bestillingskuponer, der anvendes ved  

 vennehvervning, skal affattes således, at det tydeligt på kuponen kræves, at  

 den hvervede person underskriver kuponen.
I tilfælde hvor hvervningskampagner  

 har givet anledning til et større antal klager, har ombudsmanden henstillet,  

 at den erhvervsdrivende efter modtagelse af indmeldelsen, sender et  

 introduktionsbrev, der opfordrer de hvervede til at kontakte firmaet, såfremt  

 der måtte foreligge en fejl.
Ombudsmanden udtalte samtidig, at det er  

 vildledende at kalde betaling, for at skaffe nye kunder, for en  

 »gave«.
 Vennehvervning er en markedsføringsmetode, der består i, at den  

 erhvervsdrivende opfordrer sine kunder til blandt venner og bekendte at  

 hverve nye kunder, og som betaling for denne indsats får de et vederlag i  

 form af varer, der ofte karakteriseres som »gaver«.
 Indledningsvis kan det fastslås, at det er vildledende at kalde betalingen  

 for at skaffe nye kunder for en »gave«.
 Vennehvervningsmetoden har givet anledning til et betydeligt antal  

 henvendelser fra forbrugere, der uden at have givet samtykke, er blevet  

 medlemmer af opskriftklubber, abonnenter på blade, kortserier m.v.  

 Fremgangsmåden anvendes næsten udelukkende af firmaer, der sælger pr.  

 postordre.
Forbrugerombudsmanden har ikke hidtil fundet, at der i medfør af  

 markedsføringsloven er grundlag for generelt at søge at opnå et forbud mod  

 vennehvervningsmetoden.
Derimod er der i forbindelse med de tilfælde, hvor  

 metoden har givet anledning til misbrug, blevet givet udtryk for, at  

 bestillingskuponer, der anvendes ved vennehvervning, skal affattes således,  

 at der er plads til den hvervedes personlige underskrift, og det skal i  

 bestillingskuponen tydeligt oplyses, at der stilles krav herom.
I øvrigt skal  

 bestillingskuponen opfylde de ovennævnte almindelige betingelser med hensyn  

 til udformning og indhold.
 Forbrugerombudsmanden har herudover i tilfælde, hvor enkelte  

 erhvervsdrivendes vennehvervningskampagner har givet anledning til et større  

 antal klager, henstillet til de pågældende erhvervsdrivende, at de efter  

 modtagelse af indmeldelser gennem vennehvervning sender et introduktionsbrev  

 til de hvervede, hvor de opfordres til at kontakte firmaet, såfremt der måtte  

 foreligge misforståelser med hensyn til deres indmeldelse.
 På baggrund af de indhøstede erfaringer er det ikke stillet som et  

 almindeligt krav, at der i alle tilfælde udsendes et introduktionsbrev til  

 nye kunder, som et firma har fået forbindelse med gennem  

 vennehvervningsmetoden.
