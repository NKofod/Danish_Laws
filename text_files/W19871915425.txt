 I en sag om barseldagpenge til en ansøger, der havde modtaget  

 uddannelsesydelse som ledig under 25 år efter lov om arbejdstilbud til ledige  

 til gennemførelse af en uddannelse som teknisk assistent, fandtes  

 uddannelsesydelsen ikke at kunne anses som dagpengegivende indtægt efter  

 dagpengelovens § 2, stk. 1, og § 1 i Socialministeriets bekendtgørelse af 20.  

 december 1982 om dagpengegivende indtægter.
 Ankestyrelsen lagde vægt på, at ydelsen ikke var indtjent i et  

 lønmodtagerforhold i arbejdsretlig forstand, jfr. § 1, stk. 1, nr. 6, i den  

 nævnte bekendtgørelse.
 Ansøgeren fandtes herefter ikke at opfylde betingelserne i  

 dagpengelovens § 34, stk. 1, nr. 2, idet hun ikke havde haft dagpengegivende  

 indtægt eller været tilmeldt arbejdsformidlingen som arbejdssøgende i de  

 sidste 4 uger før fraværsperioden, jfr.
 Sikringsstyrelsens vejledning af 18. december 1985.
 Ansøgeren fandtes heller ikke at have opnået ret til barseldagpenge  

 efter dagpengelovens § 35, da hun havde gennemført uddannelsen til teknisk  

 assistent på mindre end 18 måneder.
 REDEGØRELSE FOR SAGEN:
En ansøger rettede i slutningen af maj 1986 henvendelse til  

 socialforvaltningen med henblik på at få barseldagpenge fra den 23. juni  

 1986. Ansøgeren havde fra 1984 til august 1985 modtaget  

 arbejdsløshedsdagpenge.
Hun modtog herefter uddannelsesydelse efter reglerne  

 om uddannelsesydelse til ledige under 25 år i lov om arbejdstilbud til ledige  

 til en uddannelse som teknisk assistent.
Denne uddannelse er 2-årig.
På grund  

 af tidligere praktiktid fik ansøgeren imidlertid dispensation fra denne del  

 af uddannelsen, således at hun var færdiguddannet den 20. juni 1986.
 Socialforvaltningen gav afslag på barseldagpenge med den begrundelse, at  

 uddannelsesydelse ikke er dagpengegivende indtægt.
Ansøgeren var fra den 23. juni til den 6. juli 1986, hvor fødslen fandt  

 sted, tilmeldt arbejdsformidlingen og modtog arbejdsløshedspenge.
Efter  

 fødslen henvendte ansøgeren sig igen til socialforvaltningen med henblik på  

 at få barseldagpenge fra den 7. juli 1986.
 Det sociale udvalg gav afslag på barseldagpenge og begrundede sin  

 afgørelse med, at ansøgren ikke havde været tilmeldt arbejdsformidlingen som  

 arbejdssøgende eller haft indtægt i de sidste 4 uger før barselfraværet.
 AFGØRELSEN, DER KLAGES OVER:
 Amtsankenævnet tiltrådte socialudvalgets afgørelse med den af udvalget  

 givne begrundelse, idet der er henvist til dagpengelovens § 34, stk. 1, jfr.  

 Sikringsstyrelsens vejledning af 18. december 1985.
 KLAGEN TIL ANKESTYRELSEN:
 Ansøgerens advokat anførte, at ansøgeren måtte være berettiget til  

 barseldagpenge efter dagpengelovens § 35, idet det ikke burde komme ansøgeren  

 til skade, at hun havde gennemført praktikperioden før studiets påbegyndelse.
 Yderligere har ansøgerens advokat anmodet Ankestyrelsen om at tage  

 stilling til, om uddannelsesydelsen er dagpengegivende.
Ansøgerens faglige organisation har anført, at ansøgeren er berettiget til  

 dagpenge efter dagpengelovens § 34, idet hun opfyldte betingelsen i § 34,  

 stk. 1, nr. 1, da hun i 1985 havde haft en dagpengegivende indtægt, der  

 mindst berettigede til 10 % af dagpengenes højeste beløb, ligesom hun  

 opfyldte betingelsen i § 34, stk. 1, nr. 2, da hun i de sidste 4 uger før  

 baselfraværet havde haft en indtægt, der berettigede til mindst 10 % af  

 dagpengenes højeste beløb.
Det anførtes, at bestemmelsen efter sin ordlyd  

 ikke krævede, at der skulle have været indtægt i alle 4 uger.
 LOVGRUNDLAG:
 Lov om dagpenge ved sygdom eller fødsel, § 2, stk. 1, § 33, § 34, stk. 1,  

 og § 35. Socialministeriets bekendtgørelsen nr. 689 af 20. december 1982 om  

 dagpengegivende indtægter, § 1.
 ANKESTYRELSENS AFGØRELSE:
 Ankestyrelsen finder ikke, at uddannelsesydelse til ledige under 25 år  

 efter lov om arbejdstilbud til ledige kan anses for dagpengegivende indtægt  

 efter dagpengelovens § 2, stk. 1, og § 1 i Socialministeriets ovennævnte  

 bekendtgørelse af 20. december 1982.
 Ankestyrelsen har herved lagt vægt på, at ydelsen ikke er indtjent i et  

 lønmodtagerforhold i arbejdsretlig forstand, jfr. § 1, stk. 1, nr. 6, i  

 nævnte bekendtgørelse.
 Ankestyrelsen finder herefter, at ansøgeren ikke opfylder betingelserne i  

 dagpengelovens § 34, stk. 1, nr. 2, idet hun ikke har oppebåret  

 dagpengegivende indtægt eller været tilmeldt arbejdsformidlingen som  

 arbejdssøgende i de sidste 4 uger før fraværsperioden, jfr.  

 Sikringsstyrelsens vejledning af 18. december 1985, hvorefter det ikke  

 kræves, at indtægten er optjent ved beskæftigelse i alle 4 uger, men at den  

 pågældende må anses for tilknyttet arbejdsmarkedet i disse 4 uger.
 Ankestyrelsen tiltræder således Amtsankenævnets afgørelse.
 Ankestyrelsen fandt endvidere ikke, at ansøgeren havde opnået ret til  

 barseldagpenge efer dagpengelovens § 35, da hun havde gennemført uddannelsen  

 til teknisk assistent på mindre end 18 måneder.
