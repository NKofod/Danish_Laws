Betænkning afgivet af Social- og Indenrigsudvalget den 28. maj 2020 Betænkning over Forslag til folketingsbeslutning om økonomisk kompensation i forbindelse med klagesager [af Karina Adsbøl (DF) m.fl.]:
1. Indstillinger Et flertal i udvalget (S, V, SF, RV og KF) indstiller beslutningsforslaget til forkastelse.
 Et mindretal i udvalget (DF, EL, NB, LA og ALT) indstiller beslutningsforslaget til vedtagelse uændret.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialdemokratiet, Venstre, Radikale Venstre og Det Konservative Folkeparti Socialdemokratiets, Venstres, Radikale Venstres og Det Konservative Folkepartis medlemmer af udvalget ønsker flere korrekte afgørelser i kommunerne, så omgørelsesprocenten i Ankestyrelsen nedbringes.
Partierne er bekendt med, at der allerede er taget en række initiativer med henblik på at understøtte kommunernes sagsbehandling, og at der arbejdes på yderligere initiativer med fokus på helhedsorienteret indsats, børns inddragelse i egen sag og styrkelse af retssikkerheden for børn og forældre og personer med handicap.
Herudover er S, V, RV og KF bekendt med, at Ankestyrelsens nye retssikkerhedsenhed har påbegyndt sit arbejde med at belyse retssikkerheden generelt på socialområdet, og at de første analyser forventes færdige i efteråret 2020. Partierne opfordrer derfor social- og indenrigsministeren til løbende at følge udviklingen af kvaliteten af kommunernes sagsbehandling og retssikkerheden og til at undersøge effekten af initiativerne, når disse er gennemført, og efterfølgende give Folketingets Social- og Indenrigsudvalg en orientering om konklusionen af undersøgelsen.
Dansk Folkeparti Dansk Folkepartis medlemmer af udvalget finder det rimeligt, at en borger tilkendes kompensation i de tilfælde, hvor Ankestyrelsen giver borgeren medhold i en klagesag mod kommunen, idet borgeren har måtte undvære hjælp fra kommunen og således har lidt under kommunens forkerte afgørelse.
 Kommunen skal i dag træffe afgørelse ud fra en konkret og individuel vurdering på baggrund af gældende lovgivning.
 DF har ønsket at pålægge regeringen at ændre reglerne og indføre en kompensationsmodel både for at styrke borgernes retssikkerhed og for at øge motivationen til at træffe en korrekt afgørelse i første omgang.
 Desværre har DF ikke mødt opbakning fra et flertal af partierne til at få vedtaget dette beslutningsforslag, som skulle styrke borgernes retssikkerhed, og som er fremsat ad flere omgange i Folketinget.
 DF har noteret sig, at der nu samtidig pågår en prøvelse for Højesteret af den såkaldte »svømmepigesag« pga. af sagens principielle karakter.
Socialistisk Folkeparti Socialistisk Folkepartis medlemmer af udvalget finder det rimeligt, at en borger tilkendes kompensation i de tilfælde, hvor Ankestyrelsen giver borgeren medhold i en klagesag, idet borgeren har måtte undvære hjælp fra kommunen og således har været påført ekstraudgifter som følge af kommunens forkerte afgørelse.
Kommunen skal i dag træffe afgørelse ud fra en konkret og individuel vurdering på baggrund af gældende lovgivning.
SF opfordrer social- og indenrigsministeren til løbende at følge udviklingen af kvaliteten af kommunernes sagsbehandling og retssikkerheden og at undersøge effekten af initiativerne vedrørende Ankestyrelsen, når disse er gennemført.
Regeringen pålægges på denne baggrund at ændre reglerne og indføre en model, der både kan styrke borgernes retssikkerhed og motivere kommunerne til at træffe en korrekt afgørelse i første omgang.
Enhedslisten Enhedslistens medlemmer af udvalget støtter forslaget om at indføre en økonomisk kompensation til borgere i tilfælde, hvor Ankestyrelsen giver borgeren medhold i, at kommunen har truffet en forkert afgørelse efter serviceloven.
Ankestyrelsens mange omgørelser og hjemsendelser af kommunale sagsafgørelser tyder på, at der i mange kommuner foregår en grænsesøgende sagsbehandlingspraksis på servicelovens område, der indebærer, at mange borgere må vente urimeligt længe på at få tilkendt den støtte og hjælp, de har krav på efter lovgivningen.
Der er behov for at styrke borgernes retssikkerhed gennem indførelsen af en økonomisk kompensationsordning, der samtidig må anses for at være en vej til at fremme en bedre og hurtigere sagsbehandling i kommunerne.
3. Udvalgsarbejdet Beslutningsforslaget blev fremsat den 5. november 2019 og var til 1. behandling den 10. december 2019. Beslutningsforslaget blev efter 1. behandling henvist til behandling i Social- og Indenrigsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 8 bilag på beslutningsforslaget.
Skriftlige henvendelser Udvalget har under udvalgsarbejdet modtaget 4 skriftlige henvendelser om beslutningsforslaget.
Spørgsmål Udvalget har under udvalgsarbejdet stillet 4 spørgsmål til social- og indenrigsministeren til skriftlig besvarelse, som ministeren har besvaret.
Birgitte Vind (S) Bjørn Brandenborg (S) Camilla Fabricius (S) Christian Rabjerg Madsen (S) Daniel Toft Jakobsen (S) Malte Larsen (S) Tanja Larsson (S) Flemming Møller Mortensen (S) Rasmus Helveg Petersen (RV) Kathrine Olldag (RV) Trine Torp (SF) Charlotte Broman Mølbæk (SF) Kirsten Normann Andersen (SF) fmd.
Rosa Lund (EL) Jakob Sølvhøj (EL) Torsten Gejl (ALT) Fatma Øktem (V) Anni Matthiesen (V) Karen Ellemann (V) Marlene Ambo-Rasmussen (V) Hans Andersen (V) Stén Knuth (V) Karina Adsbøl (DF) nfmd.
Liselott Blixt (DF) Jens Henrik Thulesen Dahl (DF) Brigitte Klintskov Jerkel (KF) Per Larsen (KF) Mette Thiesen (NB) Ole Birk Olesen (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
