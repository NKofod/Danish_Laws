 Sagen blev afvist af begge kommissioner, idet spørgsmålet om, hvorvidt  

 der foreligger omstændigheder, der kan begrunde, at lodsejeren mod  

 amtskommunens protest ikke er bundet af et forlig, henhører under domstolenes  

 afgørelse, og så længe afgørelse herom ikke foreligger, fandtes  

 erstatningskravet ikke at kunne tages under behandling af  

 taksationsmyndighederne.
År 1991, den 21. maj, blev af Overtaksationskommissionen for Århus  

 amtsrådskreds og en del af Ringkøbing amtsrådskreds i sag 1, lb.nr. 4/1991 anke af taksationsforretning, begæret af Århus amtskommune, hos  

 gårdejer Jens Kristian Olsen, Skærbækvej 72, Silkeborg afsagt sålydende KENDELSE Den af Vejtaksationskommissionen for Århus amtsrådskreds' nordlige del den  

 2. november 1990 afsagte kendelse, hvorved sag om erstatningskrav fra  

 lodsejeren, gårdejer Jens Kristian Olsen, Silkeborg, i anledning af Århus  

 amtskommunes ekspropriation til ombygning af Silkeborg-Farre landevej, blev  

 afvist, er alene påanket af lodsejeren.
 Efter at parterne har haft lejlighed til at redegøre for deres  

 standpunkter i skriftlige indlæg, har Overtaksationskommissionen den 21. maj  

 1991 afholdt møde med parterne, der herunder har kunnet nedlægge deres  

 endelige påstande og nærmere begrunde disse.
Lodsejeren har efter sin seneste påstand krævet en samlet erstatning på  

 40.000 kr. i anledning af den skete ekspropriation, idet han ikke har ment  

 sig bundet af det af ham den 8. juni 1990 indgåede forlig, da han ikke var  

 helt klar over, hvad ekspropriationen omfattede.
Amtskommunen har påstået  

 sagen afvist under henvisning til, at der er indgået et bindende forlig.
 Det er dokumenteret, at lodsejeren den 8. juni 1990 med sin underskrift på  

 det af amtskommunen udarbejdede forligstilbud accepterede forligstilbuddet,  

 hvorefter den samlede erstatning - med forbehold af endelig opmåling -  

 udgjorde 11.160 kr.
 Spørgsmålet om, hvorvidt der foreligger omstændigheder, der kan begrunde,  

 at lodsejeren mod amtskommunens protest ikke er bundet af forliget, henhører  

 under domstolenes afgørelse, og så længe afgørelse herom ikke foreligger,  

 findes erstatningskravet ikke at kunne tages under behandling af  

 taksationsmyndighederne.
 Som følge heraf tiltrædes det, at sagen er afvist af  

 taksationskommissionen.
 Thi bestemmes:
 Den påankede kendelse stadfæstes.
