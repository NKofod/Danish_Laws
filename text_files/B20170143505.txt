Bekendtgørelse om tilskud til institutioner for erhvervsrettet uddannelse og andre skoler og institutioner til praktikpladsopsøgning og vejledning af elever samt formidling af uddannelsesaftaler I medfør af § 12 c, stk. 3, i lov om Arbejdsgivernes Uddannelsesbidrag, jf. lovbekendtgørelse nr. 95 af 26. januar 2017, som ændret ved lov nr. 706 af 8. juni 2017, fastsættes:
 § 1. Arbejdsgivernes Uddannelsesbidrag udbetaler på statens vegne tilskud til institutioner for erhvervsrettet uddannelse og andre skoler og institutioner til praktikpladsopsøgning og vejledning af elever om praktik- og beskæftigelsesmuligheder.
 § 2. Arbejdsgivernes Uddannelsesbidrag udbetaler på statens vegne tilskud til institutioner for erhvervsrettet uddannelse og andre skoler og institutioner for formidling af uddannelsesaftaler med arbejdsgivere, der ikke har haft en uddannelsesaftale med en elev i de seneste 5 år.
 § 3. Tilskud jf. §§ 1 og 2 ydes for institutionens elever, der indgår og påbegynder uddannelsesaftaler inden for lov om erhvervsuddannelser, eller som på skolens foranledning gennemfører praktikophold i udlandet jf. § 5 c, stk. 2 i lov om erhvervsuddannelser.
 Stk. 2. Tilskuddets størrelse fastsættes på de årlige finanslove.
Stk. 3. Der ydes dog ikke tilskud for delaftaler i henhold til § 66 f i lov om erhvervsuddannelser.
Retten til tilskud bortfalder, hvis uddannelsesaftalen eller praktikopholdet i udlandet ikke får en varighed på mindst 3 måneder.
 § 4. Tilskud, jf. §§ 1 og 2, kan tidligst udbetales, når uddannelsesforholdet eller praktikopholdet i udlandet har varet i 3 måneder regnet fra begyndelsen af uddannelsesforholdet i praktikvirksomheden eller praktikopholdet i udlandet.
 § 5. Det er med hensyn til udenlandske elever en betingelse for at opnå tilskud, at eleven opfylder de betingelser, der er nævnt i § 19, stk. 2 og 3, i lov om erhvervsuddannelser og § 15, stk. 5 og 6, i lov om institutioner for erhvervsrettet uddannelse.
 § 6. Styrelsen for It og Læring opgør en gang om måneden størrelsen af tilskud, jf. §§ 1 og 2, for alle tilskudsberettigede institutioner og indberetter tilskudsbeløb pr. institution til Arbejdsgivernes Uddannelsesbidrag.
§ 7. Tilskuddet udbetales som et engangsbeløb.
Arbejdsgivernes Uddannelsesbidrag foretager udbetalinger en gang om måneden.
 § 8. Bekendtgørelsen træder i kraft den 1. januar 2018. Bestemmelsen i § 5 finder dog ikke anvendelse for elever der har indgået uddannelsesaftale inden den 1. januar 2011.
 Stk. 2. Elever omfattet af § 5 c, stk. 2 i lov om erhvervsuddannelser, skal være optaget på en skole den 1. januar 2011 eller senere for at være omfattet af bekendtgørelsen.
 Stk. 3. Bekendtgørelse nr. 126 af 21. februar 2011 om tilskud til institutioner for erhvervsrettet uddannelse og andre skoler og institutioner til praktikpladsopsøgning og vejledning af elever ophæves.
