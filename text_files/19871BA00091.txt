Nr BSF 91 Forslag til folketingsbeslutning om selvforvaltning og demokrati på  

 institutioner, der varetager kortere videregående uddannelser (lærer- og  

 pædagogseminarier, sociale højskoler, biblioteksskoler samt skoler, der  

 varetager sundhedsuddannelser og maritime uddannelser) Fremsat af Aage Frandsen (SF) Birgitte Husmark (SF) Hanne Thanning  

 Jacobsen (SF) Jørn Jespersen (SF) Rahbæk Møller (SF) Holger K.
Nielsen (SF)  

 Stillinger (SF) Ebba Strange (SF) den 26. januar 1988 Folketinget opfordrer regeringen til inden udgangen af 1988 at fremsætte lovforslag, der indebærer:
a) at de pågældende institutioner får øget selvforvaltning på det økonomiske område og på undervisningens tilrettelæggelse og indhold, b) at de studerende får medbestemmelse på undervisningens tilrettelæggelse og indhold og på forvaltningen af institutionernes økonomi og administration, c) at lærerne får medbestemmelse på undervisningens tilrettelæggelse og forvaltningen af institutionernes økonomi og på dispositioner, der vedrører arbejdsforhold og ansættelser, samt på institutionernes administration, d) at det teknisk-administrative personale får medbestemmelse på forvaltningen af institutionernes økonomi og på dispositioner, der vedrører arbejdsforhold og ansættelser, samt på institutionernes administration.
Lovforslagene skal skabe mulighed for en forsøgsordning over 4 år og skal åbne op for forsøg efter følgende retningslinjer:
1. Der oprettes et skoleråd, der er skolens øverste myndighed, og som træffer beslutninger inden for de af lovgivningen, ministeriet, direktorater og bestyrelser fastlagte rammer.
 Skolerådet består af:
a) 4 lærere b)4 studerende c)2 repræsentanter for det teknisk-administrative personale og d)rektor.
2. Skolerådet skal af de bevilgende myndigheder have stillet et beløb til rådighed, inden for hvilket skolerådet kan disponere frit med respekt for de af lovgivningen, ministeriet, direktorater og bestyrelser fastlagte rammer.
3. I forbindelse med udarbejdelse af lovforslagene skal ministeren optage forhandlinger med de faglige organisationer og de studerendes organisationer.
Bemærkninger til forslaget Almindelige bemærkninger SF fremsatte den 26. marts 1980 et beslutningsforslag i Folketinget om demokratisering af uddannelsesinstitutioner, »der varetager kortere videregående uddannelser« (Forslag til folketingsbeslutning om en styrelseslov for institutioner, der varetager kortere videregående uddannelser af Ebba Strange (SF) m.fl. (B 118)).
Dette forslag var en logisk konsekvens af, at vi 10 år tidligere havde fået en styrelseslov for universiteterne, der klart indebar en demokratisering.
SF's beslutningsforslag blev afvist af de fleste ordførere.
Der var ikke tale om en principiel afvisning af, at der skulle ske en demokratisering af de pågældende uddannelsesinstitutioner, men forslaget blev bl.a. afvist med, at det var for vidtgående, at det ikke passede til alle de berørte uddannelsesinstitutioner, og at tiden ikke var inde til en reform for alle uddannelsesinstitutioner.
Derfor er ambitionsniveauet i nærværende forslag sænket.
Forslaget går ud fra, at der skal laves en forsøgsordning, at de implicerede parter skal inddrages i forbindelse med lovforslagenes udarbejdelse, og at der skal være mulighed for forskellige former for selvforvaltning og demokrati.
Bemærkninger til de enkelte punkter Ad 1 Skolerådet skal have tillagt den kompetence, der i øjeblikket ligger hos rektor.
Dertil kommer, at skolerådet naturligt kan få delegeret en del af den kompetence, som i øjeblikket ligger i direktoraterne og i bestyrelserne.
Det må være naturligt, at lærerrådet, de studerendes råd og et tilsvarende råd for det teknisk-administrative personale - hvis et sådant eksisterer - udpeger de respektive repræsentanter for de tre grupper.
Rektor skal fortsat have en udøvende funktion og skal have et koordinerende pædagogisk ansvar, men det skal ske på baggrund af beslutninger truffet i skolerådet.
Det ville være i god overensstemmelse med tankegangen i forslaget, at rektor blev ansat på åremål og blev udpeget blandt de øvrige lærere.
Det ville derfor være naturligt, hvis rektorstillingen på en forsøgsinstitution blev ledig i forsøgsperioden, at rektor blev udpeget af skolerådet for den resterende del af forsøgsperioden.
Ad 2 Graden af selvforvaltning på det økonomiske område kan være fuldstændig ved, at både penge til lønninger, administration, undervisning, bygninger og inventar indgår i en samlet pulje.
Men den kan også være mindre udstrakt.
Graden af selvforvaltning må afhænge af, hvad den pågældende institution finder mest hensigtsmæssigt.
Under alle omstændigheder er det nødvendigt, at der afsættes et beløb til hver institution, der deltager i forsøget, svarende til det beløb, institutionen ellers ville have fået.
Ad 3 Der foregår i dag enkelte forsøg med andre ledelsesformer, hvor studerende og lærere i højere grad er inddraget.
Men da nærværende forslag forudsætter betydelige ændringer i retning af demokrati og selvforvaltning, er det vigtigt, at de implicerede inddrages i forbindelse med udarbejdelse af lovforslagene.
På samme måde er det vigtigt at slå fast, at etablering af konkrete forsøg forudsætter accept hos lærere, studerende, teknisk-administrativt personale og bestyrelserne, hvor sådanne findes.
