Bilag 1 Cirkulære om valg til menighedsråd den 11. november 2008 (Til biskopperne, stiftsadministrationerne, valgbestyrelserne og folkeregistrene) Ifølge § 1, stk. 2, i lov om valg til menighedsråd, jf. lovbekendtgørelse nr. 155 af 4. marts 2008, skal der afholdes ordinært valg til menighedsråd tirsdag den 11. november 2008.
 I medfør af lov om valg til menighedsråd § 5, stk. 3, § 8, stk. 6, § 9, stk. 2, § 12, stk. 2, § 18, § 24 og § 26, stk. 3 og stk. 7 samt § 27, jf. lovbekendtgørelse nr. 155 af 4. marts 2008, samt § 2, stk. 2 i lov nr. 75 af 13. februar 2008 fastsættes følgende om forberedelse, foretagelse, opgørelse m.v. af valget, samt om elektronisk brevstemmeafgivning.
Bestemmelser der er fælles for aftale- og afstemningsvalg 1. Valgret og valgbarhed 1.1. Valgret og valgbarhed Valgret har ethvert medlem af folkekirken, der er fyldt 18 år og har dansk indfødsret eller har haft fast bopæl i riget uafbrudt i et år forud for valgdagen.
 Valgmenighedsmedlemmer har ikke valgret til menighedsråd.
 Personer, der er under værgemål med fratagelse af den retlige handleevne her i landet, jf. værgemålslovens § 6, har ikke valgret.
 Valgbar er enhver, som har valgret og er optaget på en valgliste.
Præster, der er ansat i folkekirken, er dog ikke valgbare.
Der henvises til lov om valg til menighedsråd §§1-3.
 Kirkefunktionærer, hvis ansættelsesforhold er omfattet § 1, stk. 1, i lov om arbejdsgiveres pligt til at underrette lønmodtageren om vilkårene for ansættelsesforholdet, jf. lov om valg til menighedsråd § 3, stk. 3, er ikke valgbare til menighedsrådet i den menighedsrådskreds, hvor de har tjenestested.
 Det betyder, at kirkefunktionærer og andre ansatte ved kirken eller kirkegården, som har et ansættelsesforhold, der har en varighed på 1 måned eller mere, og hvis gennemsnitlige ugentlige arbejdstid overstiger 8 timer ikke er valgbare.
Den, der ved endelig dom eller vedtagelse af bøde er straffet for en handling, der i almindeligt omdømme gør den pågældende uværdig til at være medlem af et menighedsråd, er ikke valgbar.
Med straf sidestilles foranstaltninger efter straffelovens §§ 68  70. Opstilling som kandidat kan dog altid ske uanset indsigelse om manglende valgbarhed på grund af straf.
Indsigelse mod en valgt kandidats valgbarhed skal således fremsættes på menighedsrådets konstituerende møde, hvor menighedsrådet afgør valgbarhedsspørgsmålet.
Indsigelse kan kun fremsættes af medlemmer af menighedsrådet.
Der henvises til lov om valg til menighedsråd § 3, stk. 4  8.
1.2. Sognebåndsløsere En sognebåndsløser skal samtidig med sognebåndsløsningen vælge, om sognebåndsløseren vil udøve valgret i den menighedsrådskreds, hvor sognebåndsløseren bor, eller i en menighedsrådskreds, hvor sognebåndsløserpræsten er ansat, jf. § 5, stk. 1  3, i lov om valg til menighedsråd.
Hvis sognebåndsløserpræsten er ansat i flere menighedsrådskredse, skal sognebåndsløseren tillige meddele, i hvilken af disse menighedsrådskredse valgretten ønskes udøvet, jf. § 2, stk. 3, i bekendtgørelse nr. 356 af 5. maj 2008 om stiftelse og ophør af sognebåndsløsning samt om sognebåndsløseres valgret til menighedsråd.
Det trufne valg er bindende, så længe sognebåndsløsningen består.
Er sognebåndsløsningen etableret af forældremyndighedens indehaver, kan sognebåndsløseren, inden 3 måneder efter at vedkommende er fyldt 18 år, meddele sognebåndsløserpræsten, at valgretten ønskes udøvet i en menighedsrådskreds, hvor sognebåndsløserpræsten er ansat.
Hvis sognebåndsløserpræsten er ansat i flere menighedsrådskredse, skal sognebåndsløseren meddele, i hvilken af disse menighedsrådskredse valgretten ønskes udøvet.
 Hvis sognebåndsløseren ikke giver meddelelse om ønske til udøvelse af valgret senest 3 måneder efter vedkommende er fyldt 18 år, udøver sognebåndsløseren sin valgret i bopælssognet, jf. bekendtgørelse om stiftelse og ophør af sognebåndsløsning samt om sognebåndsløseres valgret til menighedsråd § 6, stk. 3 og 4.
 En aftale om sognebåndsløsning og flytning af de parlamentariske rettigheder skal være registreret senest den 14. oktober 2008, kl. 19.00, hvis sognebåndsløseren skal kunne opstille som kandidat eller være stiller for en kandidat i sognebåndsløserpræstens menighedsrådskreds.
Hvis en sognebåndsløser alene ønsker at afgive stemme i sognebåndsløserpræstens menighedsrådskreds, skal aftalen om sognebåndsløsning og flytning af de parlamentariske rettigheder senest være præsten i hænde den 31. oktober 2008, kl. 12.00 og registreret af præsten i sognebåndsløserprotokollen (herefter SBL-protokollen) senest den 31. oktober 2008, kl. 16.00. Overholdes fristerne ikke kan valgretten ikke udøves i sognebåndsløserpræstens menighedsrådskreds ved menighedsrådsvalget i 2008, men først fra næste valg.
Valgretten vil i det tilfælde kunne udøves i bopælssognet.
 Hvis en sognebåndsløser ønsker at opsige sin aftale om sognebåndsløsning, og derved igen udøve sin valgret i bopælssognet, skal aftalen være opsagt skriftligt ved sognebåndsløserpræsten senest den 31. oktober 2008, kl. 12.00 og være registeret senest den 31. oktober 2008, kl. 16.00.
 Om ophør af sognebåndsløsningen og konsekvenserne heraf for sognebåndsløserens udøvelse af valgret henvises til afsnit 1.2.2.-1.2.4.
1.2.1. Sognebåndsløsningen opsiges En præst kan opsige sognebåndsløsningen, såfremt der foreligger omstændigheder, som gør det urimeligt at fastholde præstens forpligtelser over for sognebåndsløseren, jf. § 11, stk. 2, i lov nr. 352 af 6. juni 1991, som ændret ved lov nr. 941 af 20. december 1999, om medlemskab af folkekirken, kirkelig betjening og sognebåndsløsning.
 Opsigelsen, der skal ske skriftligt med 6 måneders varsel, skal være begrundet samt indeholde oplysning om, at den kan påklages til biskoppen, samt at klagen har opsættende virkning, såfremt den er indgivet inden 4 uger efter, at sognebåndsløseren har modtaget opsigelsen.
 Når en opsigelse af en aftale om sognebåndsløsning er endelig, udøver den tidligere sognebåndsløser igen sine parlamentariske rettigheder i bopælssognet.
Bliver en opsigelse af en aftale om sognebåndsløsning først endelig efter 11. dagen før valgdagen, underretter stiftsadministrationen valgbestyrelserne om det.
Derefter kan valgbestyrelserne manuelt henholdsvis a) slette den tidligere sognebåndsløser af valglisten for sognebåndsløserpræstens menighedsrådsvalgkreds og b) optage vedkommende på valglisten for bopælssognet.
 Der henvises til § 14 i bekendtgørelse om stiftelse og ophør af sognebåndsløsning samt om sognebåndsløseres valgret til menighedsråd.
1.2.2. Sognebåndsløserpræstens død, forflyttelse eller afskedigelse (ophør af sognebåndsløsningen  mulighed for udsættelse) Når den præst, til hvem sognebånd er løst, forflyttes, dør eller afskediges, har vedkommende præsts sognebåndsløsere mulighed for at få udsat ophørstidspunktet, indtil sognebåndsløserpræstens stilling genbesættes eller nedlægges, jf. § 11, stk. 3 i lov om medlemskab af folkekirken, kirkelig betjening og sognebåndsløsning.
Stiftsadministrationen i det pågældende stift giver sognebåndsløseren skriftlig meddelelse om sognebåndsløsningens ophør, samt om sognebåndsløserens rettigheder vedrørende muligheder for at få udsat ophørstidspunktet.
Meddelelsen udsendes til sognebåndsløseren umiddelbart efter, at oplysningen om sognebåndsløserpræstens forflyttelse, afskedigelse eller død er tilgået stiftsadministrationen.
 Sognebåndsløserens anmodning om udsættelse af ophørstidspunktet skal indleveres skriftligt til stiftsadministrationen.
 Såfremt sognebåndsløseren ikke indsender skriftlig anmodning om, at vedkommende ønsker ophørstidspunktet udsat, bringes sognebåndsløsningen til ophør og vedkommende udøver sine parlamentariske rettigheder i bopælssognet.
Modtager stiftsadministrationen anmodningen om udsættelse af ophørstidspunktet senere end 11. dagen før valgdagen, skal stiftsadministrationen underrette valgbestyrelserne herom.
Derefter skal valgbestyrelserne manuelt henholdsvis a) slette vedkommende på valglisten for bopælssognet og b) optage vedkommende på valglisten for den menighedsrådsvalgkreds, hvor vedkommende havde valgt at udøve valgretten.
1.2.3. Sognebåndsløserpræstens stilling genbesættes/nedlægges Ved genbesættelse af en ledig sognepræstestilling samt ved nedlæggelse af en sognepræstestilling bringes alle aftaler om sognebåndsløsning til vedkommende præst til ophør i SBL-protokollen.
 Hvis stillingen genbesættes eller nedlægges på en dato efter den dato, hvor præstens død, forflyttelse eller afskedigelse registreres i KIS, udsender stiftsadministrationen meddelelse til sognebåndsløseren som beskrevet i afsnit 1.2.2.
 Hvis stillingen genbesættes eller nedlægges samme dato som præstens død, forflyttelse eller afskedigelse registreres i KIS, underretter stiftsadministrationen skriftligt sognebåndsløseren om, at aftalen om sognebåndsløsning er blevet bragt til ophør.
 Sker sletningen af aftalerne om sognebåndsløsning efter 11. dagen før valgdagen - altså den 31. oktober 2008 - men før valgdagen, skal stiftsadministrationen underrette de relevante valgbestyrelser om sognebåndsløsningens ophør.
 Valgbestyrelserne skal derefter manuelt henholdsvis a) slette den tidligere sognebåndsløser af valglisten for sognebåndsløserpræstens menighedsrådsvalgkreds og b) optage vedkommende på valglisten for bopælssognet.
1.2.4. Sognebåndsløserpræstens registrering af sognebåndsløseres udøvelse af valgret Det er den præst, der løses sognebånd til, som elektronisk registrerer oplysninger om sognebåndsløsningen og valg af menighedsrådskreds for udøvelse af valgret ved indtastning i SBL-protokollen.
 I tilfælde af, at en sognebåndsløser ønsker at opsige sin aftale om sognebåndsløsning og derved flytte sine parlamentariske rettigheder tilbage til bopælssognet, er det også sognebåndsløserpræsten, der skal registrere dette ved indtastning i SBL-protokollen.
 Sognebåndsløserpræsten gør sognebåndsløseren opmærksom på hvorfor og af hvem registreringen foretages, jf. kapitel 8 i lov nr. 429 af 31. maj 2000 om behandling af personoplysninger.
 Fra SBL-protokollen sendes der automatisk, via e-post, meddelelse om sognebåndsløsningen til alle præster i sognebåndsløserens bopælssogn.
1.3. Parlamentariske rettigheder ved flytning inden for et pastorat (indenpastoratsflyttere) Et medlem af folkekirken, der flytter fra en menighedsrådskreds til en anden i samme pastorat, kan bevare sin valgret og valgbarhed i det tidligere bopælssogn, jf. lov om valg til menighedsråd § 5, stk. 4, nr. 2, og bekendtgørelse nr. 358 af 5. maj 2008 om valgret og valgbarhed ved flytning mellem menighedsrådskredse i et pastorat.
 Medlemmet skal, i forbindelse med flytningen, træffe beslutning om vedkommende vil bevare sine parlamentariske rettigheder i den menighedsrådskreds, hvor vedkommende hidtil har haft bopæl.
Vedkommende skal senest 4 uger efter, at flytningen er anmeldt til kommunen, give en af pastoratets fastansatte sognepræster i det hidtidige bopælssogn, meddelelse herom.
Meddelelsen skal indeholde oplysninger om medlemmets navn, personnummer og såvel den hidtidige som den nuværende bopælsadresse.
 Hvis meddelelsen ikke gives, udøver medlemmet sine parlamentariske rettigheder i det nuværende bopælssogn.
 Et medlems beslutning om at bevare de parlamentariske rettigheder i den menighedsrådskreds, hvor vedkommende hidtil har haft bopæl, skal være registreret senest den 14. oktober 2008, kl. 19.00, hvis medlemmet skal kunne opstille som kandidat eller være stiller.
Hvis et medlem alene ønsker at bevare adgangen til at afgive stemme i den menighedsrådskreds, hvor vedkommende hidtil har boet, skal beslutningen om flytning af de parlamentariske rettigheder være indgivet til en af pastoratets fastansatte sognepræster i det hidtidige bopælssogn senest den 31. oktober 2008, kl. 12.00 og registreret i SBL-protokollen senest den 31. oktober 2008, kl. 16.00. Overholdes fristerne ikke kan valgretten ikke udøves i det hidtidige bopælssogn ved menighedsrådsvalget i 2008, men først fra næste valg.
Valgretten vil i det tilfælde kunne udøves i bopælssognet.
 Hvis en indenpastoratsflytter ønsker at ændre sin beslutning og flytte sine parlamentariske rettigheder tilbage til bopælssognet, skal skriftlig meddelelse herom gives til en af pastoratets fastansatte sognepræster, senest den 31. oktober 2008, kl. 12.00 og være registreret senest den 31. oktober 2008, kl. 16.00.
1.3.1. Sognepræstens registrering af personer, der flytter inden for et pastorat (indenpastoratsflyttere), og som ønsker at udøve valgretten i det hidtidige bopælssogn Det er en af pastoratets fastansatte præster, i det hidtidige bopælssogn, der i SBL-protokollen elektronisk registrerer oplysninger om indenpastoratsflyttere og valg af menighedsrådskreds for udøvelse af valgret.
 I tilfælde af, at en indenpastoratsflytter ønsker at flytte sine parlamentariske rettigheder til bopælssognet, er det også en af pastoratets fastansatte sognepræster, der skal registrere dette ved indtastning i SBL-protokollen.
 Sognepræsten gør indenpastoratsflytteren opmærksom på hvorfor og af hvem registreringen foretages, jf. kapitel 8 i lov nr. 429 af 31. maj 2000 om behandling af personoplysninger.
 Fra SBL-protokollen sendes der automatisk, via e-post, meddelelse om indenpastoratsflytterens flytning af valgret til alle præster i indenpastoratsflytterens nuværende bopælssogn.
2. Forberedelse af valget 2.1. Valgbestyrelsen Valget forberedes og ledes i hver valgkreds af en valgbestyrelse, der består af 3 medlemmer valgt efter forholdstal af og blandt menighedsrådets medlemmer, jf. § 6, stk. 1, i lov om valg til menighedsråd.
2.1.1. Valgbestyrelsens formand og beslutningsprotokol Menighedsrådet vælger valgbestyrelsens formand blandt valgbestyrelsens medlemmer, jf. § 6, stk. 2, i lov om valg til menighedsråd.
 Menighedsrådet underretter stiftsadministrationen om navn og adresse på valgbestyrelsens formand.
 Valgbestyrelsens formand indkalder valgbestyrelsen til møder.
 Valgbestyrelsens beslutninger skal indføres i menighedsrådets beslutningsprotokol, som efter hvert valgbestyrelsesmøde underskrives af samtlige valgbestyrelsesmedlemmer.
2.1.2. Medhjælp til valgbestyrelsen Valgbestyrelsen bistås af de øvrige menighedsrådsmedlemmer.
 Valgbestyrelsen kan antage lønnet medhjælp samt eventuelt leje lokale, hvorfra dens arbejde udføres.
2.2. Kommunalbestyrelsen Kommunalbestyrelsen skal på begæring af valgbestyrelsen bistå denne i forbindelse med valget, jf. § 34 i lov om valg til menighedsråd.
Der kan blandt andet lånes stemmekasser ligesom, der mod betaling kan rekvireres medhjælp til optællingen.
2.3. Stemmelokale  flere afstemningssteder Valgbestyrelsen finder et passende lokale i menighedsrådskredsen, hvor valget kan afholdes.
Et passende lokale kan f.eks. være et menighedslokale, en sognegård, et skolelokale eller kirkens våbenhus, jf. afsnit 6.4.1. og 9.5.
 Såfremt valgbestyrelsen ønsker, at der skal være flere afstemningssteder i sognet, skal valgbestyrelsen senest den 3. oktober 2008 underrette kommunens folkeregister herom, således at kommunens folkeregister kan indrapportere hvert afstemningsområde til CPR.
 Da CPR af tekniske grunde opretter afstemningssteder som kirkedistrikter, kan der ikke oprettes flere afstemningssteder i kirkedistrikter.
2.4. Bekendtgørelse af reglerne for opstilling og indgivelse af kandidatlister Valgbestyrelsen skal foranledige, at reglerne for opstilling og indgivelse af kandidatlister bekendtgøres ved de regelmæssige gudstjenester i menighedsrådskredsen den 7. og 14. september 2008 samt i stedlige dagblade eller lokalaviser i første halvdel af september.
 I flersognspastorater, hvor der ikke er gudstjeneste i kirken hver søndag, skal der ikke afholdes ekstraordinære gudstjenester den 7. og 14. september, men blot bekendtgøres ved de planlagte gudstjenester.
Det skal fremgå af bekendtgørelsen, hvor mange personer, der skal vælges til menighedsrådet, jf. også afsnit 3.2. nr. 5. Menighedsrådet består af mindst 5 medlemmer.
Antallet af valgte medlemmer fastsættes af menighedsrådet efter antallet af folkekirkemedlemmer i menighedsrådskredsen pr. 1. januar i valgåret, som opgjort af Danmarks Statistik.
Antallet udgør fem for det første tusinde (1000 = 5 medlemmer) og yderligere et medlem for hvert påbegyndt tusinde (1001 = 6 medlemmer), dog ikke over femten i alt.
For menighedsråd oprettet i perioden mellem menighedsrådsvalget i 2004 og menighedsrådsvalget i 2008 fastsættes antallet af valgte medlemmer af biskoppen, jf. § 2, stk. 3, i lov om menighedsråd.
Om antallet af valgte medlemmer i fælles menighedsråd, se afsnit 3.5.
 Hvis valgbestyrelsen ønsker at benytte sig af egen indtastning i forbindelse med den maskinelle prøvelse af kandidatlisterne og ved indberetning af antal stemmer ved valget, skal brugernavn og password bestilles via IT-skrivebordet senest 16. september 2008, jf. afsnit 3.6.1. og 24.2.
2.5. Orienteringsmøde Menighedsrådet skal senest den 16. september 2008 holde et offentligt orienteringsmøde, hvor der redegøres for menighedsrådets arbejde i den forløbne periode og for kommende opgaver.
Samtidig gennemgås reglerne for opstilling af kandidater, jf. § 5 a i lov om valg til menighedsråd.
Det er menighedsrådet, der har ansvar for orienteringsmødets tilrettelæggelse og afholdelse.
Menighedsrådet kan overlade det praktiske arbejde med orienteringsmødet til valgbestyrelsen.
Orienteringsmødet er offentligt.
Offentlighed har kun en reel betydning, hvis tid og sted for mødet er bekendtgjort på forhånd.
Menighedsrådet har kompetence til at beslutte, hvordan mødet skal bekendtgøres, og kan her overveje bekendtgørelse i den lokale presse, kirkebladet eller ved opslag på kirkedøren eller i våbenhuset.
Det er ikke tilstrækkeligt, at mødet alene bekendtgøres fra prædikestolen.
Menighedsrådet kan beslutte, at der i forlængelse af orienteringsmødet afholdes et egentligt opstillingsmøde.
Det er ikke et krav, at menighedsrådet tager initiativ til afholdelse af opstillingsmøde, men hvis der afholdes et sådant møde i forlængelse af orienteringsmødet, bør det nævnes ved bekendtgørelsen af orienteringsmødet.
 Kandidatlister udarbejdes uafhængigt af orienteringsmødet, men kan eventuelt udarbejdes i forbindelse med dette.
 Det er ikke en betingelse for udfærdigelse af en kandidatliste, at kandidaterne eller stillerne har deltaget i orienteringsmødet.
3. Kandidatlister 3.1. Indkaldelse af kandidatlister Valgbestyrelsen indkalder kandidatlister, jf. afsnit 2.4.
Valgbestyrelsen udpeger to personer, der er bemyndiget til at modtage kandidatlisterne.
Mindst en af de udpegede personer skal have bopæl i menighedsrådskredsen.
En person kan godt bemyndiges til at modtage kandidatlister, selv om vedkommende forventes at være kandidat/stiller ved valget.
Vedkommende kan således godt modtage en kandidatliste, hvorpå vedkommende er kandidat eller stiller.
3.2. Indhold og indlevering Ved indkaldelsen af kandidatlister skal der gøres opmærksom på følgende:
 Kandidaterne på kandidatlisten skal være angivet i den rækkefølge, som de ønskes opført i på stemmesedlen, uanset om de er opstillet prioriteret eller sideordnet.
Er kandidaterne sideordnet opstillet, og indeholder listen navne på flere kandidater end det antal, der skal vælges, skal stillerne have bestemt, hvilke af listens kandidater, der skal være medlemmer af menighedsrådet, og hvilke der skal være stedfortrædere, i tilfælde af, at afstemningen aflyses som følge af, at der kun er indleveret denne ene kandidatliste til valget.
Stillerne skal ligeledes have bestemt, hvem der skal betragtes som først valgt, hvis afstemningen aflyses.
 Er kandidaterne opstillet i prioriteret rækkefølge, er denne rækkefølge afgørende for, hvilke kandidater der betragtes som medlemmer af rådet og hvilke som stedfortrædere, samt hvem der er først valgt, hvis afstemningen aflyses.
Man kan således ikke opstille som stedfortræder på en kandidatliste, men kun som kandidat.
Er der opstillet flere kandidater end det antal, der skal vælges, er det dog kandidaterne og stillerne selv, der ved tilkendegivelse derom på kandidatlisten, jf. ovenfor, tager stilling til, hvem af kandidaterne, der skal være stedfortrædere i tilfælde af aftalevalg.
3.3. Formular til anmeldelse af kandidatlister Kirkeministeriet har udarbejdet en formular til anmeldelse af kandidatlister.
Formularen skal anvendes, jf. § 12, stk. 2, 4. pkt., i lov om valg til menighedsråd.
 Formularen kan udskrives fra Kirkeministeriets hjemmeside - www.km.dk - eller fra IT-skrivebordet, ligesom formularen kan rekvireres hos Landsforeningen af Menighedsråd, Forlaget, Damvej 17-19, 8471 Sabro, tlf. nr. 87 32 21 33, fax 86 19 80 40, e-post: forlag@menighedsraad.dk.
3.4. Stillere og kandidater Ingen kan være stiller for mere end én kandidatliste eller for en liste, hvorpå den pågældende selv er opført som kandidat.
En stiller for en liste kan derimod godt være kandidat på en anden liste.
Ingen kan opstilles som kandidat på mere end én liste.
En kandidat på en liste kan være stiller for en anden liste.
 Ingen kandidat må anføres på en kandidatliste uden vedkommendes samtykke, der skal foreligge skriftligt for valgbestyrelsen.
3.5. Fælles menighedsråd Er der truffet bestemmelse om, at to eller flere sogne/kirkedistrikter skal have fælles menighedsråd, skal valgbestyrelsen bekendtgøre, at der skal indgives særskilt kandidatliste for hvert af de pågældende sogne/kirkedistrikter.
Det er nødvendigt, da valget skal foretages selvstændigt og med særskilte kandidatlister for hvert af sognene/kirkedistrikterne under ledelse af den fælles valgbestyrelse, uanset at det drejer sig om et fælles menighedsråd.
Antallet af valgte medlemmer i et fælles menighedsråd fastsættes jf. § 2, stk. 3, i lov om menighedsråd, af menighedsrådet på grundlag af det samlede antal folkekirkemedlemmer pr. 1. januar i valgåret, som opgjort af Danmarks Statistik, og fordeles på de enkelte sogne eller distrikter i forhold til folkekirkemedlemstallet i hvert af dem.
Et sogn eller distrikt skal dog have mindst et medlem.
Kirkeministeriet kan have godkendt samarbejdsaftaler i hvilke lovens ordning er fraveget således, at små menighedsråd er berettiget til flere valgte medlemmer.
Disse aftaler gælder som udgangspunkt kun for funktionsperioden 2008-2012.
 Første gang der afholdes valg til fælles menighedsråd fastsættes antallet af valgte medlemmer af biskoppen, jf. § 2, stk. 3, i lov om menighedsråd.
3.6. Prøvelse af kandidatlister Valgbestyrelsen skal ved en kandidatlistes indlevering undersøge, om den er i overensstemmelse med de ovenfor anførte regler, herunder om kandidater og stillere opfylder betingelserne for at deltage i menighedsrådsvalget.
 Det er en forudsætning for at være kandidat til menighedsrådsvalget, at kandidaten opfylder betingelserne for valgret og valgbarhed.
3.6.1. Prøvelse af kandidater For at sikre at betingelserne for valgret og valgbarhed opfyldes skal valgbestyrelsen sørge for, at kandidaterne på kandidatlisterne bliver indtastet i et af Kirkeministeriet anvist IT-system, hvorefter der gennemføres en maskinel prøvelse af, om kandidater anført på kandidatlisten opfylder valgbarhedbetingelserne med hensyn til de oplysninger, der kan indhentes i CPR og SBL-protokollen.
Indtastningen skal være afsluttet senest den 6. oktober 2008. Dog senest den 3. oktober 2008 for menighedskredse, der ikke er indehaver af en officiel e-postkasse.
Efter endt indtastning foretages den maskinelle prøvelse af kandidaterne, og resultatet heraf sendes med e-post til menighedsrådets e-postkasse.
Menighedsrådets formand skal sørge for at viderebringe resultatet til valgbestyrelsen, så snart det modtages.
Menighedsråd uden en officiel e-postkasse vil modtage resultatet med papirpost.
Valgbestyrelsen vil modtage en meddelelse om resultatet uanset, om der er mangler ved kandidatlisten eller ej.
 Viser den maskinelle prøvelse, at en kandidat ikke opfylder valgbarhedsbetingelserne, vil meddelelsen indeholde oplysning om, hvilke valgbarhedsbetingelser den pågældende kandidat ikke opfylder.
Valgbestyrelsen skal senest den 7. oktober 2008 give meddelelse til stillere om eventuelle mangler ved kandidatlisterne.
Stillerne har indtil den 14. oktober 2008 til at udbedre manglerne.
 Udbedres der fejl og mangler skal valgbestyrelsen sørge for, at den reviderede kandidatliste indtastes i et af Kirkeministeriet anvist IT-system, hvorefter der igen gennemføres en maskinel prøvelse.
 Indtastningen af de reviderede oplysninger skal være afsluttet senest den 17. oktober, 2008 kl. 15.00. Opfylder kandidaterne ved den efterfølgende maskinelle prøvelse ikke valgbarhedsbetingelserne bortfalder kandidatlisten.
Valgbestyrelsen kan vælge at overgive indtastningsopgaven til stiftsadministrationen.
Hvis indtastningsopgaven overgives til stiftsadministrationen skal valgbestyrelsen sørge for, at en kopi af kandidatlisten er stiftsadministrationen i hænde senest den 2. oktober 2008. En kopi af den reviderede kandidatliste skal være stiftsadministrationen i hænde senest den 16. oktober 2008. Overgives indtastningen til stiftsadministrationen er det stadig valgbestyrelsens ansvar at informere stillere om eventuelle mangler.
 Om mangler se afsnit 3.7.
 Om bestilling af brugernavn og password se afsnit 2.4.
3.6.2. Prøvelse af stillere Valgbestyrelsen skal sikre sig at stillere på kandidatlisten overholder betingelserne for valgret.
Har valgbestyrelsen valgt selv at indtaste kandidaterne jf. afsnit 3.6.1., er det ligeledes muligt at indtaste stillerne og få gennemført en maskinel prøvelse af, om stillere anført på kandidatlisten opfylder valgbarhedsbetingelser med hensyn til de oplysninger, der kan indhentes i CPR og SBL-protokollen.
Indtastningen skal være afsluttet senest den 6. oktober 2008. Dog senest den 3. oktober 2008 for menighedskredse, der ikke er indehaver af en officiel e-postkasse.
 I det tilfælde hvor valgbestyrelsen har overgivet indtastningen af kandidatlisten til stiftsadministrationen, foretages prøvelsen af stillere manuelt af valgbestyrelsen, som kan rette henvendelse til kommunens folkeregister med henblik på at sikre, at betingelserne for valgret er opfyldt.
 Til brug for prøvelse af kandidatlisten modtager valgbestyrelsen senest den 30. september 2008 fra hver sognepræst i menighedsrådskredsen en oversigt, i papirform, over sognebåndsløsere, der har flyttet parlamentariske rettigheder til eller fra menighedsrådsvalgkredsen, samt over indenpastoratsflyttere i menighedsrådsvalgkredsen.
 Valgbestyrelsen kan frem til fristen for afhjælpning af fejl og mangler bede sognepræsten foretage opslag i SBL-protokollen med henblik på at kontrollere, at pågældende sognebåndsløsere og indenpastoratsflyttere, der er opstillet i menighedsrådskredsen, også har ønsket at udøve deres valgret i menighedsrådskredsen.
 Se også afsnit 1.2. om sognebåndsløsning og 1.3. om indenpastoratsflyttere samt afsnit 3.7. om mangler.
3.6.3. Kirkefunktionærer som kandidater og stillere Ansatte, der er omfattet af § 1, stk. 1, i lov om arbejdsgiveres pligt til at underrette lønmodtageren om vilkårene for ansættelsesforholdet, dvs. kirkefunktionærer og andre ansatte ved kirken eller kirkegården, hvis ansættelsesforhold har en varighed på 1 måned eller mere, og hvis gennemsnitlige ugentlige arbejdstid overstiger 8 timer, er ikke valgbare til menighedsrådet for den menighedsrådskreds, hvor de har tjenestested, jf. lov om valg til menighedsråd § 3, stk. 3.
Har kirkefunktionæren bopæl i den menighedsrådskreds, hvor vedkommende er ansat, og omfattes kirkefunktionæren ikke af § 1, stk. 1, i lov om arbejdsgiveres pligt til at underrette lønmodtageren om vilkårene for ansættelsesforholdet, kan den pågældende være kandidat.
En kirkefunktionær, kan altid være stiller, uanset omfanget af arbejdet.
Er bopælssognet et andet end den menighedsrådskreds, hvor kirkefunktionæren har tjenestested, vil kirkefunktionæren kunne være såvel kandidat som stiller, under forudsætning af, at de almindelige betingelser derfor er opfyldt jf. afsnit 1.1. Tilsvarende gælder, hvis kirkefunktionæren har løst sognebånd og har flyttet sine parlamentariske rettigheder til sognebåndsløserpræstens menighedsrådskreds under forudsætning af, at kirkefunktionæren ikke har sit tjenestested i sognebåndsløserpræstens menighedsrådskreds.
Omfatter et fælles menighedsråd sognet/kirkedistriktet, hvor den ansatte både har sin bopæl og sit tjenestested er vedkommende ikke valgbar til menighedsrådet.
 Valgbestyrelsen skal tidligst  efter udløbet af fristen for indlevering af kandidatlister den 30. september 2008, kl. 19.00  kontrollere, hvorvidt kirkefunktionærer ansat i menighedsrådskredsen er opført på en kandidatliste og i givet fald tage stilling til, hvorvidt ansættelsesforholdet har en varighed på 1 måned eller mere, og vedkommendes gennemsnitlige ugentlige arbejdstid overstiger 8 timer.
3.6.4. Straf Valgbestyrelsen kan ikke slette en kandidat af kandidatlisten, selv om den pågældende er straffet.
Det nyvalgte menighedsråd afgør på sit konstituerende møde, om en kandidat har mistet sin valgbarhed på grund af straf, jf. § 3 i lov om valg til menighedsråd og afsnit 1.1.
3.6.5. Loyalitetskrav Et menighedsrådsmedlem kan miste sin valgbarhed og skal udtræde af menighedsrådet, såfremt den pågældende aktivt, vedholdende og offentligt har udbredt synspunkter, der er i åbenlys modstrid med folkekirkens lære, jf. valglovens § 3 a.
Valgbarheden mistes for resten af den indeværende valgperiode, og afgørelse derom er henlagt til stiftsøvrigheden.
Det er kun stiftsøvrigheden, der kan træffe afgørelse om et valgt medlems fortabelse af valgbarhed efter valglovens § 3 a.
En sådan afgørelse gælder resten af den aktuelle valgperiode.
 Valgbestyrelsen kan ikke slette en kandidat af kandidatlisten, selvom den pågældende tidligere har fortabt sin valgbarhed på grund af, at vedkommende aktivt, offentligt og vedholdende har udbredt synspunkter, der er i åbenlys modstrid med folkekirkens lære, jf. § 3 a i lov om valg til menighedsråd.
 En afgørelse om fortabelse af valgbarheden efter valglovens § 3 a gælder for resten af valgperioden og udelukker derfor ikke, at vedkommende opstiller som kandidat til det efterfølgende menighedsrådsvalg.
 Såfremt den pågældende kandidat bliver valgt ind i et menighedsråd, er stiftsøvrigheden berettiget til at vurdere, om de forhold der førte til fortabelse af valgbarheden på ny gør sig gældende, og kan i givet fald træffe fornyet beslutning om fortabelse af valgbarheden.
3.6.6. Stiftsadministrationen opgaver i forhold til den maskinelle prøvelse af kandidaterne Har valgbestyrelsen valgt at overgive indtastningsopgaven til stiftsadministrationen, skal en kopi af kandidatlisten være stiftsadministrationen i hænde senest den 2. oktober 2008. Stiftsadministrationens indtastningen skal for menighedsråd uden officiel e-postkasse være afsluttet senest den 3. oktober 2008. Stiftsadministrationen sørger for at printe og sende resultatet af prøvelsen med posten straks det forefindes således, at det er valgbestyrelsen i hænde ved fristen for at meddele mangler til stillere for kandidatlisten.
 Indtastningen af kandidatlister for menighedsråd med en officiel e-postkasse skal være afsluttet senest den 6. oktober 2008. Resultatet af prøvelsen sendes til menighedsrådets officielle e-post adresse således, at det er valgbestyrelsen i hænde ved fristen for at meddele mangler til stillere for kandidatlisten.
 En kopi af den reviderede kandidatliste skal være stiftsadministrationen i hænde senest den 16. oktober 2008 og indtastningen skal være afsluttet senest den 17. oktober 2008, kl. 15.00.
For menighedsråd uden officiel e-postkasse skal stiftsadministrationen sørge for at printe og sende resultatet af prøvelsen straks det forefindes.
For menighedsråd med en officiel e-postkasse sendes resultatet af prøvelsen til denne.
3.7. Mangler ved kandidatlisten Valgbestyrelsen skal senest den 7. oktober 2008 give stillerne meddelelse om eventuelle mangler ved kandidatlisterne.
Samtidig skal valgbestyrelsen oplyse, at mangler kan afhjælpes indtil den 14. oktober 2008, kl. 19.00.
Stillere, der ikke opfylder valgretsbetingelserne, skal slettes som stillere for kandidatlisten.
Valgretsbetingelserne - bortset fra aldersbetingelsen og kravet om bopæl i riget i mindst 1 år forud for valgdagen - skal være opfyldt senest den 14. oktober 2008.
Kandidater, der ikke opfylder valgrets- og valgbarhedsbetingelserne, skal slettes som kandidater.
Valgrets- og valgbarhedsbetingelserne - bortset fra aldersbetingelsen og kravet om bopæl i riget i mindst 1 år forud for valgdagen - skal være opfyldt senest den 14. oktober 2008.
 For både kandidater og stillere betyder det, at kravet om medlemskab af folkekirken og sognebåndsløseres flytning af de parlamentariske rettigheder til sognebåndsløserpræstens menighedsrådskreds skal være opfyldt, når fristen for afhjælpning af mangler udløber, dvs. senest den 14. oktober 2008, kl. 19.00. Tilsvarende gælder for personer, der flytter inden for et pastorat (indenpastoratsflyttere), og i den forbindelse vælger at bevare valgretten og valgbarheden i det tidligere bopælssogn.
 En sognebåndsløser, der ønsker at være stiller eller kandidat i bopælssognet, men som tidligere har ønsket sine parlamentariske rettigheder udøvet i et af sognebåndsløserpræstens sogne, skal have opsagt aftalen om sognebåndsløsning senest den 14. oktober 2008, kl. 19.00.
 En indenpastoratsflytter, der ønsker at være stiller eller kandidat i bopælsognet, men som tidligere har ønsket at udøve sine parlamentariske rettigheder i det hidtidige bopælssogn, skal give meddelelse herom senest den 14. oktober 2008, kl. 19.00.
3.8. Ændring eller tilbagetagelse af kandidatlisten Ændring i f.eks. opstillingsmåde, kandidaternes rækkefølge, listebetegnelsen, eller tilbagetagelse af en indleveret kandidatliste (jf. afsnit 3.2), kan ske såfremt samtlige kandidater og stillere for listen skriftligt giver valgbestyrelsen meddelelse herom, inden listen bekendtgøres, jf. § 18 i lov om valg til menighedsråd og afsnit 5.
 Der kan ikke tilføjes nye kandidater på en kandidatliste, men såfremt samtlige kandidater og stillere er enige om det, kan de tilbagetage den kandidatliste, der er indleveret, og i stedet for indlevere en helt ny kandidatliste inden fristen for indlevering af kandidatlister udløber den 30. september 2008, kl. 19.00.
 Stillerne skal på tidspunktet for kandidatlistens indlevering opfylde de almindelige valgretsbetingelser, jf. afsnit 1.1.
3.9. Navnesammenfald på kandidatlisten og kaldenavne Der må ikke være navnesammenfald mellem to eller flere kandidater på kandidatlisten eller mellem kandidater på forskellige kandidatlister.
Ved navnesammenfald skal valgbestyrelsen sørge for, at alle kandidater på en liste kan skelnes fra hinanden f.eks. ved at anføre et kaldenavn for kandidaterne i parentes.
Kun i tilfælde af navnesammenfald kan et kaldenavn anføres.
 Valgbestyrelsen skal indberette kaldenavne til Kirkeministeriets IT-kontor senest den 17. oktober 2008, kl. 15.00.
3.10. Listebetegnelse Den først indgivne liste betegnes som nr. 1, den anden som nr. 2 osv.
Indgives flere lister samtidig, sker nummereringen ved lodtrækning.
En repræsentant for hver af listerne har adgang til at overvære lodtrækningen.
Stillerne for en kandidatliste kan over for valgbestyrelsen anmelde en listebetegnelse, som kandidatlisten skal betegnes med på stemmesedlerne.
Anmeldelsen af en sådan listebetegnelse sker på formularen til anmeldelse af kandidatlister, jf. afsnit 3.3.
 Kandidatlister må ikke være betegnet på anden måde end med det nummer, listen har fået tildelt og med den anmeldte listebetegnelse.
 Samtlige godkendte lister indføres i menighedsrådets beslutningsprotokol.
3.10.1. Valg af samme listebetegnelse Såfremt flere kandidatlister indgives med samme listebetegnelse, tilkommer listebetegnelsen den liste, der er indgivet først.
Er listerne indgivet samtidig, foretages der lodtrækning.
En repræsentant for hver af listerne har adgang til at overvære lodtrækningen.
Stillerne for den liste, der ved lodtrækningen ikke opnår den anmeldte listebetegnelse, har adgang til sammen med de kandidater, der er opført på listen, at anmelde en ny listebetegnelse senest den 14. oktober 2008, kl. 19.00.
3.11. Listeforbund (valgforbund) Kandidatlister kan anmelde listeforbund (valgforbund). Anmeldelse herom skal ske skriftligt senest den 14. oktober 2008, kl. 19.00 og skal endvidere være tiltrådt ved underskrift af samtlige kandidater og stillere på de lister, der indgår i listeforbundet.
3.11.1. Fuldmagt Stillere og kandidater kan dog give skriftlig fuldmagt til en eller flere stillere til at anmelde listeforbund.
Fuldmagten skal vedlægges anmeldelsen.
3.12. Indberetning til stiftsadministrationen om de opstillede kandidater For at sikre, at oplysningerne om hvem, der er opstillet som kandidater til landets menighedsråd, er tilgængelige på valgportalen fra starten af perioden for e-brevstemmeafgivning, skal valgbestyrelsens formand sørge for at indberette kandidatlisten til stiftsadministrationen.
Der kan vælges mellem elektronisk indberetning eller indberetning i papirform.
Indberetningen sker i forbindelse med den maskinelle prøvelse af kandidatlisterne.
 Kandidatlisten kan indberettes elektronisk ved indtastning i et af Kirkeministeriet anvist IT-system jf. afsnit 3.6.1. Indtastningen af de gyldige kandidatlister skal foretages senest den 17. oktober 2008, kl. 15.00.
 Ved indberetning af kandidatlisten, i papirform, skal kopi af kandidatlisten være stiftsadministrationen i hænde senest den 2. oktober 2008. Hvis der udbedres fejl eller mangler i forbindelse med valgbestyrelsens prøvelse af kandidatlisten, skal den reviderede kandidatliste være stiftsadministrationen i hænde senest den 16. oktober 2008.
3.13. Stiftsadministrationens indberetning til Kirkeministeriet I de tilfælde, hvor valgbestyrelsen overlader indtastningen af kandidatlisterne til stiftsadministrationen, skal indtastningen være afsluttet senest den 17. oktober 2008, kl. 15.00, jf. afsnit 3.6.1. og 3.6.6.
3.14. Kirkeministeriets valgportal Kirkeministeriets valgportal kan ses på mrvalg.dk.
3.15. Efter valget Efter valget offentliggøres på sogneportalen (www.sogn.dk), hvem der er medlemmer af menighedsrådet, samt oplysning om, hvem der er udpeget til at varetage en række enkeltmandsposter.
Der henvises til bekendtgørelse nr. 357 af 5. maj 2008 om udarbejdelse af fortegnelse over menighedsrådsmedlemmer.
Hvis der kun er indkommet én gyldig kandidatliste Aftalevalg 4. Aflysning af afstemningen Er der ved udløbet af fristen for afhjælpning af mangler - dvs. den 14. oktober 2008, kl. 19.00 - kun indleveret én gyldig liste, skal valgbestyrelsen bekendtgøre, at afstemningen aflyses.
Valgbestyrelsen bestemmer, hvordan bekendtgørelsen skal foregå.
Valgbestyrelsen underretter listens kandidater om aflysning af afstemningen, og om hvem der er valgt til menighedsrådet.
Den enkelte kandidat skal have oplyst det medlemsnummer, som vedkommende er valgt med, jf. lov om valg til menighedsråd § 22, stk. 2.
Valgbestyrelsen giver endvidere stillerne adgang til senest den 13. november 2008 at indlevere en særlig stedfortræderliste.
På denne liste kan anføres en eller flere stedfortrædere for hver kandidat i en bestemt angiven rækkefølge (personlige stedfortrædere), ligesom samme person kan være stedfortræder for flere kandidater.
 Stillerne bør sørge for, at der er stedfortrædere til at sikre et fuldtalligt menighedsråd i hele funktionsperioden.
Stedfortrædere til menighedsrådet skal opfylde valgbarhedsbetingelserne, og der skal derfor gennemføres en maskinel prøvelse af stedfortræderne på den særlige stedfortræderliste.
Prøvelsen skal være afsluttet inden udgangen af 2008.
 Valgbestyrelsen kan selv indtaste stedfortræderlisten i et af Kirkeministeriet anvist IT-system, hvorefter der gennemføres en maskinel prøvelse af, om stedfortræderne opfylder valgbarhedsbetingelserne med hensyn til de oplysninger, der kan indhentes i CPR og SBL-protokollen.
Valgbestyrelsen kan overlade indtastningen til stiftsadministrationen.
Overlades indtastningen til stiftsadministrationen skal en kopi af stedfortræderlisten sendes senest den 13. november 2008.
 Efter endt indtastning vil resultatet af prøvelsen blive sendt til menighedsrådets officielle e-postkasse, for menighedsråd uden e-postkasse skal resultatet printes og sendes med posten.
4.1. Underretning om aflysning af afstemningen Underretning om aflysningen af afstemningen sker automatisk i forbindelse med, at kandidatlisterne indtastes i et af Kirkeministeriet anvist IT-system i forbindelse med den maskinelle prøvelse jf. afsnit 3.6.1. Indtastes der kun en gyldig kandidatliste, er det ensbetydende med, at afstemningen aflyses.
4.2. Udskrift af beslutningsprotokollen sendes til stiftsadministrationen Kirkeministeriet har godkendt et skema til udskrift af beslutningsprotokollen, der benyttes når afstemning aflyses.
Skemaet kan udskrives fra Kirkeministeriets hjemmeside - www.km.dk - eller IT-skrivebordet, ligesom skemaet kan rekvireres hos Landsforeningen af Menighedsråd, Forlaget, Damvej 17-19, 8471 Sabro, tlf. nr. 87 32 21 33, fax 86 19 80 40, e-post: forlag@menighedsraad.dk.
Valgbestyrelsen udfærdiger 2 udskrifter af beslutningsprotokollen på det nævnte skema.
Den ene udskrift opbevares i menighedsrådets arkiv.
 Valgbestyrelsen skal sikre, at den anden udskrift sendes til stiftsadministrationen således, at udskriften er stiftsadministrationen i hænde senest den 13. november 2008.
 Der henvises til § 2, stk. 1, i bekendtgørelse nr. 357 af 5. maj 2008 om udarbejdelse af fortegnelse over menighedsrådsmedlemmer.
4.3. Indtastning i KIS af, hvem der er valgt til menighedsrådet Stiftsadministrationen skal snarest og senest den 18. november 2008 sørge for, at oplysningerne om hvem, der er valgt som medlemmer, indtastes i KIS, jf. afsnit 3.15.
 Oplysningerne vil være tilgængelige på Sogneportalen (www.sogn.dk) ved funktionsperiodens start den første søndag i advent.
Stiftsadministrationen sender en udskrift fra KIS over de valgte medlemmer af menighedsrådet til det først valgte medlem af det nyvalgte menighedsråd.
Udskriften skal være det først valgte medlem i hænde senest den 20. november 2008.
 Der henvises til § 2, stk. 2, og § 3 i bekendtgørelse nr. 357 af 5. maj 2008 om udarbejdelse af fortegnelse over menighedsrådsmedlemmer.
4.4. Underretning om valg og valgklager Valgbestyrelsen underretter kandidaterne om valget samt om fristen for at klage over valget, jf. afsnit 26.
 Klager over valget skal indgives skriftligt til biskoppen senest ugedagen efter valget, dvs. den 18. november 2008.
Biskoppen indhenter valgbestyrelsens erklæring.
Biskoppens afgørelse kan både af valgbestyrelsen og af klageren indbringes for kirkeministeren.
Hvis der er indkommet mere end én gyldig kandidatliste Afstemningsvalg 5. Bekendtgørelse af kandidatlister og anmeldte listeforbund Kandidatlisterne samt oplysning om anmeldte listeforbund skal bekendtgøres senest den 21. oktober 2008.
Bekendtgørelsen skal indeholde oplysning om kandidaternes og stillernes navne og bopælsadresse, samt om kandidaterne er sideordnet eller prioriteret opstillet.
Herudover skal det fremgå, hvilke lister der har anmeldt listeforbund.
 Bekendtgørelsen kan tidligst finde sted, når valgbestyrelsen har godkendt kandidatlisterne.
Valgbestyrelsen træffer bestemmelse om, hvorledes bekendtgørelsen skal ske, f.eks. ved opslag eller bekendtgørelse i kirkebladet.
Bekendtgørelsen bør også ske i stedlige dagblade eller lokalaviser.
 Kirkeministeriet bekendtgør senest inden e-brevstemning kan påbegyndes kandidatlisterne og anmeldte listeforbund på valgsiden for e-brevstemning, jf. afsnit 3.14.
6. Valglister 6.1. Bestilling af valgliste og valgkort Valgbestyrelsen skal sørge for bestilling af valgliste og valgkort.
Blanketten til bestilling af valgliste og valgkort skal være kommunens folkeregister i hænde senest den 2. oktober 2008, jf. afsnit 6.1.1.
6.1.1. Udfyldning af blanketten til bestilling af valglister og valgkort Valgbestyrelsen skal udfylde blanketten til bestilling af valgliste og valgkort.
Blanketten kan udskrives fra Kirkeministeriets hjemmeside - www.km.dk - eller fra IT-skrivebordet, ligesom blanketten kan rekvireres hos Landsforeningen af Menighedsråd, Forlaget, Damvej 17-19, 8471 Sabro, tlf. nr. 87 32 21 33, fax 86 19 80 40, e-post: forlag@menighedsraad.dk.
 Denne blanket skal i udfyldt stand være kommunens folkeregister i hænde senest den 2. oktober 2008.
Blanketten skal indeholde oplysning om sognets CPR-kode.
Sognets personregisterfører kan oplyse valgbestyrelsen om CPR-koden, ligesom den kan findes ved opslag på www.sogn.dk, under punktet sogneoplysninger med betegnelsen myndighedskode.
 Der udfyldes en særskilt bestillingsblanket for hvert sogn eller kirkedistrikt - også i tilfælde hvor flere sogne eller kirkedistrikter har fælles menighedsråd.
 Hvis et sogn er delt mellem to kommuner, skal der udfyldes to blanketter. Ønskes der flere afstemningssteder, udfyldes en blanket for hvert af disse, jf. afsnit 2.3. og 6.4.1.
 Såfremt valglisten vedrører et kirkedistrikt eller særskilt afstemningsområde, udfyldes den særlige kode hertil af folkeregistret.
6.2. Udarbejdelse af valglister Der indføres med lov nr. 75 af 13. februar 2008 om ændring af lov om valg til menighedsråd, elektronisk berigtigede valglister.
Sognebåndsløsere, indenpastoratsflyttere og præster der har valgt at udøve deres valgret udenfor bopælssognet, vil ikke være optaget på bopælssognets valgliste, men vil være flyttet til valglisten for det sogn, hvori valgretten ønskes udøvet.
Valgbestyrelsen i bopælssognet modtager meddelelse om, hvor vælgeren ønsker at udøve sin valgret.
Af valglisten vil det også fremgå, hvem der allerede har afgivet en elektronisk brevstemme (e-brevstemt). Valgbestyrelsen skal ikke foretage en manuel berigtigelse af valglisten, for så vidt angår sognebåndsløsere, indenpastoratsflyttere og præsters udøvelse af valgret.
Valgbestyrelsen skal alene foretage en manuel markering af de vælgere, der har afgivet en brevstemme, de personer der er henvist til en særlig menighed, og som har valgt at udøve deres valgret i den menighedsrådskreds, hvortil de er tilknyttet, samt kontrollere de vælgere, der møder frem på afstemningsstedet på valgdagen, f.eks. at de samme vælgere ikke også har afgivet en e-brevstemme jf. afsnit 6.8.
6.3. Underretning om at afstemning skal finde sted Underretning om afstemningen sker automatisk i forbindelse med, at kandidatlisterne indtastes i et af Kirkeministeriet anvist IT-system i forbindelse med den maskinelle prøvelse jf. afsnit 3.6.1. Indtastes der mere end en gyldig kandidatliste, er det ensbetydende med, at afstemningen gennemføres.
6.4. Afstemningssted Allerede ved bestilling af valgliste og valgkort skal det oplyses, hvor valghandlingen skal finde sted.
Det er derfor nødvendigt, at valgbestyrelsen inden udløb af fristen for indlevering af kandidatlister har fastlagt stedet for valghandlingen og sikret sig, at stemmelokalet er til rådighed på valgdagen den 11. november 2008, jf. afsnit 2.3.
6.4.1. Flere afstemningssteder inden for et sogn Såfremt valgbestyrelsen ønsker, at der skal være flere afstemningssteder inden for et sogn, skal kommunens folkeregister snarest og senest 3. oktober 2008 underrettes herom, således at hvert afstemningsområde kan indrapporteres til CPR, jf. afsnit 2.3.
6.4.2. Afstemningstid Afstemningstiden på valgdagen er i alle sogne fra kl. 9.00 til kl. 20.00.
6.5. Optagelse på valglisten På valglisten er optaget medlemmer af folkekirken, som har bopæl i vedkommende menighedsrådskreds, og som senest den 11. november 2008 fylder 18 år.
 Valglisten omfatter ikke valgmenighedsmedlemmer eller personer, der er under værgemål med fratagelse af den retlige handleevne.
På valglisten optages de vælgere, der senest den 31. oktober 2008 er flyttet til menighedsrådskredsen, og som senest på dette tidspunkt har anmeldt flytning til kommunen.
Ved flytning til menighedsrådskredsen efter denne frist mistes valgretten.
Flytning inden for menighedsrådskredsen efter denne frist medfører ikke tab af valgret, jf. § 8, stk. 3, i lov om valg til menighedsråd og afsnit 6.6. og 6.7.
 Personer, der først flytter til menighedsrådskredsen eller først anmelder flytning efter 11. dagen før valgdagen, samt personer (sognebåndsløsere og indenpastoratsflyttere), hvis flytning af valgretten først registreres efter denne dag optages ikke på valglisten og vil derfor ikke kunne stemme ved menighedsrådsvalget i 2008.
Valgbestyrelserne modtager senest den 5. november 2008 fra KMD A/S valglister og et antal blanke valgkort, som valgbestyrelserne har bestilt, jf. afsnit 7.2. om blanke valgkort.
Valglisterne er udarbejdet på grundlag af oplysningerne i CPR, samt data fra SBL-protokollen og det elektroniske system, der håndterer e-brevstemmer.
Valglisten ledsages af en sletteliste over de personer, der har bopælsadresse i menighedsrådskredsen, men som har valgt at udøve valgretten i en anden menighedsrådskreds i forbindelse med sognebåndsløsning, indenpastoratsflytning, eller virke som præst og som derfor er slettet af valglisten.
 Personlige valgkort sendes direkte fra KMD A/S til vælgerne.
6.5.1. Sognebåndsløsere Ønsker en sognebåndsløser, at udøve valgret i den menighedsrådskreds, hvor sognebåndsløserpræsten er ansat, må sognebåndsløsningen være imødekommet og registreret i SBL-protokollen, jf. tidsfrister i afsnit 1.2.
Overskrides fristen vil sognebåndsløseren ikke kunne afgive stemme i denne menighedsrådskreds ved menighedsrådsvalget den 11. november 2008, men først ved det følgende valg.
I det tilfælde underretter sognepræsten sognebåndsløseren om, at sognebåndsløseren ikke kan afgive stemme i sognebåndsløserpræstens menighedsrådskreds ved menighedsrådsvalget, men har mulighed for at afgive stemme i bopælssognet.
 Personer, der har valgt at udøve valgretten i sognebåndsløserpræstens menighedsrådskreds, optages på valglisten der.
 Se afsnit 1.2 om sognebåndsløsere.
6.5.2. Indenpastoratsflyttere Ønsker en indenpastoratsflytter at udøve sin valgret i den menighedsrådskreds, hvor vedkommende hidtil har haft bopæl, skal indenpastoratsflytningen være meddelt og registreret i SBL-protokollen, jf. tidsfrister i afsnit 1.3.
Overskrides fristen vil indenpastoratsflytteren ikke kunne afgive stemme i denne menighedsrådskreds ved menighedsrådsvalget den 11. november 2008, men først ved følgende valg.
I det tilfælde underretter sognepræsten i det hidtidige bopælssogn den pågældende om, at erklæringen er modtaget for sent, og at vedkommende derfor ikke kan afgive stemme i det hidtidige bopælssogn ved menighedsrådsvalget, men har mulighed for at afgive stemme i bopælssognet.
 Personer, der har valgt at udøve valgretten i den menighedsrådskreds, hvor vedkommende hidtil har haft bopæl optages på valglisten der.
 Se afsnit 1.3 om indenpastoratsflyttere.
6.5.3. Ændring af beslutning om hvor valgretten ønskes udøvet (sognebåndsløsere og indenpastoratsflyttere) Ønsker en sognebåndsløser at flytte sine parlamentariske rettigheder tilbage til bopælssognet, skal aftalen om sognebåndsløsning opsiges, vedkommende skal senest 11. dagen før valgdagen, rette skriftlig henvendelse til sognebåndsløserpræsten herom.
 Der henvises til afsnit 1.2. og 1.2.4. samt § 7 i bekendtgørelse om stiftelse og ophør af sognebåndsløsning samt om sognebåndsløseres valgret til menighedsråd.
 Ønsker en indenpastoratsflytter at tilbagetage en tidligere afgivet anmodning om at udøve sine parlamentariske rettigheder i sit hidtidige bopælssogn, og i stedet udøve dem i sit nuværende bopælssogn, skal vedkommende, senest 11. dagen før valgdagen, rette skriftlig henvendelse til sognepræsten i det hidtidige bopælssogn herom.
 Adgangen til at udøve valgretten i det hidtidige bopælssogn ophører, når medlemmet flytter til et andet pastorat eller stifter sognebåndsløsning.
 Der henvises til afsnit 1.3. og 1.3.1. samt § 2 i bekendtgørelsen om valgret og valgbarhed ved flytning mellem menighedsrådskredse i et pastorat.
6.6. Flytning inden for menighedsrådskredsen Vælgere, der senest den 31. oktober 2008 har anmeldt flytning til kommunen fra én bopælsadresse til en anden inden for menighedsrådskredsen, er optaget på valglisten under den nye bopælsadresse, jf. afsnit 6.7.
 Vælgere der senere end denne dag er flyttet inden for menighedsrådskredsen eller som senere end denne dag har anmeldt flytning til kommunen, skal forblive optaget på valglisten under den hidtidige bopælsadresse, jf. § 8, stk. 4 i lov om valg til menighedsråd.
6.7. Flytning til menighedsrådskredsen Vælgere, der flytter til menighedsrådskredsen efter den 31. oktober 2008 eller som anmelder flytning til kommunen efter denne dato, kan ikke optages på valglisten.
De pågældende kan derfor ikke stemme ved menighedsrådsvalget 2008, se afsnit 6.6.
6.8. Valgbestyrelsens manuelle berigtigelser af valglisten Vælgere, der er optaget på valglisten, men som i perioden fra dennes udfærdigelse til og med valgdagen fortaber valgretten, skal slettes af valglisten.
Valgbestyrelsen skal således til og med valgdagen berigtige valglisten, hvis den modtager meddelelse om flytning fra menighedsrådskredsen, dødsfald, værgemål med fratagelse af den retlige handleevne eller ophævelse af værgemål med fratagelse af den retlige handleevne, samt udmeldelse af folkekirken.
 Se også afsnit 1.2.1., 1.2.2., 1.2.3., 6.10. og 8.2. vedrørende berigtigelse af valglisten og lov om valg til menighedsråd § 11.
6.9. Medlemskab af folkekirken En person, der ikke er medlem af folkekirken på valgdagen den 11. november 2008, kan ikke afgive stemme ved valg til menighedsråd, jf. § 4, stk. 2, i lov om valg til menighedsråd.
Med hensyn til spørgsmål om medlemskab af folkekirken henvises til §§ 1 og 2 i lov nr. 352 af 6. juni 1991, som ændret ved lov nr. 941 af 20. december 1999, om medlemskab af folkekirken, kirkelig betjening og sognebåndsløsning og ministeriets bekendtgørelse nr. 57 af 24. januar 1992 om stiftelse og ophør af medlemskab af folkekirken.
Valgbestyrelsen kan ikke slette personer af valglisten, medmindre det dokumenteres, at den pågældende ikke er medlem af folkekirken.
 Valgbestyrelsen sletter en person fra valgliste, hvis den modtager underretning fra den personregisterførende sognepræst i medlemmets bopælssogn om, at den pågældendes medlemskab er ophørt, jf. § 7, stk. 1, i bekendtgørelse nr. 57 af 24. januar 1992 om stiftelse og ophør af medlemskab af folkekirken.
6.10. Personer uden dansk indfødsret Medlemmer af folkekirken, som ikke har dansk indfødsret, har kun valgret, hvis de har haft fast bopæl i riget uafbrudt i et år forud for valget og i øvrigt opfylder valgretsbetingelserne.
6.11. Døvemenigheder og Skt.
Petri tyske menighed Medlemmer af en døvemenighed og af Skt.
Petri tyske menighed er - uanset om de har begæret sig optaget på valglisten for den pågældende menighed - optaget på valglisten i den menighedsrådskreds, hvor de har bopælsadresse, og er således berettiget til at afgive stemme såvel i bopælssognet som i døvemenigheden/Skt.
Petri tyske menighed.
6.12. Henvist til bestemt menighed Personer, der i henhold til særlig bestemmelse er henvist til en bestemt menighed, for hvilken der er oprettet menighedsråd kan, hvis de har bopæl i en anden menighedsrådskreds, vælge at udøve deres valgret i den menighedsrådskreds, hvortil de således er knyttet.
Dette gælder for eksempel det til en garnison hørende militære personel med ægtefæller, såfremt der måtte være givet særlig bestemmelse om garnisonens kirkelige tilhørsforhold.
Der henvises til afsnit 7.3.
6.13. Sognepræster Sognepræster har kun valgret i den menighedsrådskreds, hvor de er ansat.
Sognepræster, der er ansat i flere menighedsrådskredse, skal inden den 16. september 2008 registrere i SBL-protokollen i hvilken menighedsrådskreds de ønsker at udøve deres valgret.
Foretages en sådan registrering i SBL-protokollen ikke indenfor den angivne frist, kan sognepræsten ikke optages på en valgliste.
 I det tilfælde hvor sognepræsten ikke har foretaget registrering af ønske til udøvelse af valgret den 9. september 2008 sendes der et advis ud til sognepræstens officielle e-post-adresse med meddelelse om, at vedkommende endnu ikke har registreret ønske til udøvelse af valgret.
7. Valgkort 7.1. Udsendelse af valgkort fra KMD A/S KMD A/S udsender valgkort til de vælgere, der er opført på de elektronisk berigtigede valglister.
 Valgkortene skal være vælgerne i hænde senest den 6. november 2008.
 Der udsendes ikke valgkort til vælgere, der har afgivet en elektronisk brevstemme.
7.2. Blanke valgkort Valgbestyrelserne bør sikre sig det fornødne antal blanke valgkort til brug for bl.a. sognebåndsløsere, jf. afsnit 1.2.1. og personer henvist til en bestemt menighed, jf. afsnit 7.3., samt ved behov for ændring ved indsigelser, jf. afsnit 8.2.
7.3. Personer henvist til en bestemt menighed For så vidt angår vælgere, der er henvist til en bestemt menighed, og som har anmodet om at blive overført til valglisten for den menighed, foretager valgbestyrelsen for den pågældende menighedsrådskreds manuel udskrivning af valgkort med navne og adresser på disse vælgere.
 Såfremt en vælger i medfør af nævnte regler har anmodet om at blive overført til valglisten i en anden menighedsrådskreds, og denne anmodning er imødekommet slettes den pågældende af valglisten.
8. Bekendtgørelse om udsendelse af valgkort 8.1. Bekendtgørelse om udsendelse af valgkort Senest den 1. november 2008 bekendtgør valgbestyrelsen f.eks. ved opslag eller bekendtgørelse i kirkebladet samt i de stedlige dagblade eller lokalaviser, at der vil blive udsendt valgkort til vælgerne.
 Bekendtgørelsen skal indeholde en opfordring til personer, der mener sig berettiget til at afgive stemme, men som ikke modtager valgkort, samt personer, som fejlagtigt modtager valgkort eller valgkort med fejlagtigt indhold, om at gøre indsigelse til valgbestyrelsen.
8.2. Indsigelser Valgbestyrelsen skal behandle eventuelle indsigelser hurtigst muligt.
Såfremt indsigelsen tages til følge, foretages rettelse i valglisten, og der udsendes om nødvendigt nyt valgkort.
 Rettelser i valglisten kan foretages til og med valgdagen.
 Valgbestyrelsen indfører indkomne klager, og hvad der passerer i anledning af disse, i menighedsrådets beslutningsprotokol.
9. Stemmesedler  stemmelokaler 9.1. Stemmesedler Når der er indkommet flere gyldige kandidatlister, tilvejebringer valgbestyrelsen de nødvendige stemmesedler.
Stemmesedlen skal i tydeligt tryk indeholde betegnelserne »kandidatliste nr. 1« og eventuel listebetegnelse, »kandidatliste nr. 2« og eventuel listebetegnelse osv. efter det antal lister, der er godkendt.
Betegnelsen for hver af listerne skal stå i en linje for sig.
Adskilt fra listebetegnelsen ved en streg anføres - under hinanden i mindre tryk og indbyrdes adskilt ved en streg - navnene på kandidaterne i den rækkefølge, stillerne har bestemt.
9.2. Prioriteret rækkefølge - sideordnet opstilling Hvis kandidaterne er opstillet i prioriteret rækkefølge, skal der umiddelbart til venstre for navnene (helt til venstre ved stemmesedlens kant) anføres det nummer (arabertal), som kandidaten er opført med på kandidatlisten, efterfulgt af et punktum.
 Hvis kandidaterne er sideordnet opstillet, må der ikke anføres numre ud for kandidaterne.
9.3. Forveksling - kaldenavn Der må ikke være navnesammenfald mellem to eller flere kandidater på kandidatlisten, eller mellem kandidater på forskellige kandidatlister.
Ved navnesammenfald skal valgbestyrelsen sørge for, at alle kandidater på en liste kan skelnes fra hinanden f.eks. ved at anføre et kaldenavn for kandidaterne i parentes.
Kun i tilfælde af navnesammenfald kan et kaldenavn anføres.
 Valgbestyrelsen skal indberette kaldenavne til Kirkeministeriets IT-kontor senest den 17. oktober 2008, kl. 15.00.
9.4. Udformning af stemmesedlen - i øvrigt Hver kandidatliste skal være adskilt fra de øvrige lister ved en tyk streg. Øverst på stemmesedlen anføres årstallet for valget, og i stemmesedlens øverste højre hjørne i småt tryk anføres betegnelsen for menighedsrådskredsen.
 Stemmesedlerne skal ved knæk være til at sammenfolde, således at ingen ved sedlernes aflevering kan se, hvorledes der er stemt.
9.5. Stemmekasser - stemmerum Valgbestyrelsen skal sørge for, at der i stemmelokalet findes det nødvendige antal stemmekasser, i hvilke stemmesedlerne skal lægges.
Stemmekasserne skal være til at aflåse eller forsegle og således indrettet, at ingen stemmeseddel kan udtages, uden at kasserne åbnes.
 I stemmelokalet skal der være opstillet afsondrede stemmerum med det fornødne udstyr til stemmeafgivning (skriveplade, blyant eller andet egnet skriveredskab).
 Stemmekasser og stemmerum samt eventuelt andet materiel vil kunne lånes hos kommunalbestyrelsen.
10. Afstemning Afstemningstiden er i alle sogne fra kl. 9.00 til kl. 20.00.
Valgbestyrelsen skal påse, at vælgerne ikke udsættes for valgagitation i stemmelokalerne eller andre steder i umiddelbar tilknytning hertil.
Der må således ikke uddeles propagandamateriale eller ophænges valgpropaganda på afstemningsstedet f.eks. stemmelokalet, gange, trapper, gårdsplads m.v.
10.1. Valghandlingens åbning Valghandlingen åbnes kl. 9.00 af valgbestyrelsens formand eller ved dennes forfald af et medlem af valgbestyrelsen, der oplæser de godkendte kandidatlister og navnene på stillerne og meddeler nummer og listebetegnelse for hver liste, samt mellem hvilke lister, der eventuelt er indgået listeforbund.
 På passende steder og i passende antal i eller uden for stemmelokalet ophænges trykte eller tydeligt skrevne kandidatlister med angivelse af stillernes navne og af eventuelle listeforbund samt - foroven på listen - tydelig angivelse af nummer og listebetegnelse.
 Valgbestyrelsens formand, eller den der åbner valghandlingen, fordeler derefter valglisterne, stemmesedlerne og stemmekasserne mellem valgbestyrelsens medlemmer og medhjælpere.
Inden den første stemmeseddel lægges i en stemmekasse, åbner stemmemodtageren kassen og viser de tilstedeværende, at den er tom, hvorpå den straks i de tilstedeværendes påsyn lukkes og aflåses.
Nøglen afleveres til valgbestyrelsens formand.
10.2. Valglisten De, der er optaget på valglisten, men ikke længere har bopæl i menighedsrådskredsen eller ikke længere er medlemmer af folkekirken, kan ikke afgive stemme, jf. lov om valg til menighedsråd § 4, stk. 2.
 Se også § 11 i lov om valg til menighedsråd og afsnit 6.9.
10.3. Valgkort Besiddelse af et valgkort er ikke nogen betingelse for at afgive stemme, hvis vælgeren på anden måde kan godtgøre sin identitet (f.eks. via sygesikringsbevis/sundhedskort) og valgret.
10.4. Stemmeafgivning Stemmeafgivning ordnes således: Et af valgbestyrelsens medlemmer eller en af medhjælperne modtager valgkortet, konstaterer vælgerens identitet og afkrydser valglisten, hvorefter en anden udleverer stemmesedlen.
En tredje medhjælper har stemmekassen.
Stemmesedlen må ikke være sammenfoldet ved udleveringen.
 Vælgerne betjenes i den rækkefølge, hvori de møder.
 Efter at have modtaget stemmesedlen skal vælgeren straks gå ind i stemmerummet, hvor ingen anden må være til stede, jf. dog afsnit 10.5.
Stemmeafgivningen sker ved at mærke stemmesedlen med et kryds enten ud for listebetegnelsen eller ud for navnet på den kandidat, som ønskes valgt.
Når stemmesedlen er afkrydset, sammenfolder vælgeren stemmesedlen, således at ingen kan se, hvorledes der er stemt, og lægger den i stemmekassen.
 Vælgere, der har afgivet en almindelige brevstemme, der er taget i betragtning, eller som har afgivet en e-brevstemme, kan ikke stemme igen på valgdagen.
10.4.1. Forkert afmærkning på stemmesedlen En vælger kan få ombyttet sin stemmeseddel, hvis den er fejlagtigt afkrydset eller gjort ubrugelig.
Ombytningen kan ikke ske efter, at stemmesedlen er lagt i stemmekassen.
Valgbestyrelsen tager de ombyttede stemmesedler i forvaring.
10.5. Blinde/svagsynede og bevægelseshæmmede Hvis blinde eller svagsynede vælgere ønsker hjælp til afstemningen, skal bistand ydes enten af en af vælgeren udpeget person eller af to af valgbestyrelsen udpegede vælgere.
 Vælgere, der på grund af manglende førlighed ikke kan bevæge sig ind i stemmelokalet, vil på valgdagen kunne stemme umiddelbart uden for lokalet under overværelse af to personer, der medvirker ved valget, jf. afsnit 10.4.
 De, der yder bistand, må ikke røbe, hvorledes vælgeren har stemt.
10.6. Afslutning på afstemningen Afstemningen slutter, når der kl. 20.00 ikke melder sig vælgere for at afgive stemme, uanset at der gives opfordring hertil af valgbestyrelsens formand, eller ved dennes forfald et andet medlem af valgbestyrelsen.
 Når stemmeafgivningen er ophørt, underskriver hver valglistefører sin valgliste.
 De ikke udleverede stemmesedler og eventuelle ved ombytning tilbageleverede stemmesedler, valglisterne, de modtagne valgkort og stemmekasserne tages i forvaring af valgbestyrelsens formand, og stemmeoptællingen kan begynde.
 Ved flere afstemningssteder skal alt stemmemateriale samles på ét afstemningssted, før optællingen kan begynde.
11. Almindelige brevstemmer - stemmeafgivning ved indsendelse af stemmeseddel 11.1. Stemmeberettigede Berettigede til at stemme pr. brev er vælgere, der er forhindret i at møde frem på afstemningsstedet i det tidsrum, hvor afstemningen finder sted.
11.2. Kommunens folkeregistre Kommunernes folkeregistre yder bistand ved brevstemmeafgivningen.
11.2.1. Sted Afstemning kan finde sted i bopælskommunen eller en hvilken som helst anden kommune her i landet samt i Grønland.
11.2.2. Legitimation Vælgeren skal forinden stemmeafgivningen forevise fornøden legitimation.
11.3. Tidsrum Stemmeafgivning pr. brev kan finde sted i de sidste tre uger før valgets afholdelse, dog senest tredje sidste hverdag før valgdagen.
Da valgdagen er tirsdag den 11. november 2008, kan stemmeafgivning finde sted fra den 21. oktober 2008 til og med den 7. november 2008.
11.4. Stemmeafgivning Stemmeafgivning sker ved indsendelse af brevstemme til menighedsrådet i den menighedsrådskreds, hvor vælgeren er optaget på valglisten.
Vælgeren må selv skaffe sig oplysning om de kandidater, der er opstillet i den pågældende menighedsrådskreds.
11.5. Stemmemateriale Det nødvendige stemmemateriale - stemmeseddel med tilhørende konvolut, følgebrev og yderkuvert  tilvejebringes ved Kirkeministeriets foranstaltning og udleveres af stemmemodtageren hos kommunens folkeregister.
 Der henvises til afsnit 11.9.
11.6. Kontrol Stemmemodtageren skal ikke undersøge, om den pågældende er stemmeberettiget, idet kontrollen med, at de brevstemmende er opført på valglisten, foretages efterfølgende af valgbestyrelsen i vedkommende menighedsrådskreds, ligesom kontrollen med, at en person ikke kan stemme flere gange, sker efterfølgende.
11.7. Afstemning Straks efter modtagelsen af stemmematerialet skal afstemningen foretages.
Vælgeren skal have adgang til ugenert at udfylde stemmesedlen.
 På stemmesedlen anfører vælgeren enten navnet på en af de opstillede kandidater eller betegnelsen på den kandidatliste, vedkommende vil stemme på.
Når stemmesedlen er udfyldt, lægger vælgeren sedlen i den tilhørende konvolut, som tilklæbes.
Derefter udfylder vælgeren følgebrevet og underskriver dette i overværelse af stemmemodtageren, der attesterer følgebrevet.
Følgebrevet og konvolutten med stemmesedlen lægges i yderkuverten, der tilklæbes af vælgeren og adresseres til menighedsrådet for den menighedsrådskreds, hvor vælgeren er opført på valglisten.
På yderkuverten skal desuden angives vælgerens navn og adresse.
Brevstemmen afleveres herefter til stemmemodtageren.
11.8. Stemmemodtagerens kontrol Stemmemodtageren kontrollerer, at yderkuvert og følgebrev er udfyldt, og attesterer følgebrevet.
Stemmemodtageren skal sørge for, at stemmematerialet snarest sendes til vedkommende menighedsråd.
11.9. Rekvisition af stemmemateriale Materiale til brevstemmeafgivning kan rekvireres hos Schultz (Schultz Distribution, Lageret, Herstedvang 4, 2620 Albertslund).
 Kommunens folkeregistre skal sørge for, at den fornødne beholdning af brevstemmemateriale er til stede, når brevstemmeafgivningen på folkeregistret kan gå i gang fra og med den 21. oktober 2008.
 Det bemærkes, at begæringsblanket til afstemning i hjemmet skal rekvireres fra kommunens folkeregister, jf. afsnit 16.3.
 12. Stemmeafgivning på sygehuse, andre institutioner, særlige boformer, opholdssteder samt ældreboliger m.m.
 12.1. Stemmeberettigede på sygehuse, andre institutioner, særlige boformer, opholdssteder samt ældreboliger m.m.
Adgang til at afgive stemme har kun patienterne og beboerne.
Det ansatte personale kan ikke afgive stemme på sygehuset eller institutionen.
 Det er en betingelse, at de pågældende er forhindret i at møde frem på afstemningsstedet i den menighedsrådskreds, hvor de er optaget på valglisten, eller er forhindret i at afgive stemme ved indsendelse af stemmeseddel efter de almindelige regler.
12.2. Folkeregistrets bistand Afstemningen holdes ved kommunernes folkeregistres foranstaltning efter aftale med menighedsrådets valgbestyrelse.
Folkeregistrene kan overlade det til større sygehuses administration at modtage brevstemmer, jf. bekendtgørelse nr. 760 af 26. juni 2007 om brevstemmeafgivning på sygehuse.
Senest dagen før almindelig brevstemmeafgivning kan påbegyndes, dvs. senest den 20. oktober 2008, henvender folkeregistret sig til de enkelte sygehuses/institutioners ledelse for at få oplyst, om der er vælgere, som må antages at opfylde betingelserne for at afgive stemme og i bekræftende fald, hvornår afstemning mest praktisk kan finde sted.
Folkeregistret giver snarest efter, at svar er modtaget, meddelelse om dato og klokkeslæt for, hvornår en repræsentant fra folkeregistret vil komme til stede for som stemmemodtager at gennemføre afstemningen.
Afstemningen bør så vidt muligt foretages i løbet af én dag for hver enkelt institution.
Stemmemodtageren skal være ledsaget af en af person udpeget af kommunen, således at bistand ved stemmeafgivningen til f.eks. blinde eller svagsynede vælgere kan ydes.
Det må sikres, at vælgeren har adgang til ugenert at udfylde stemmesedlen.
 Afgørelsen af, om en person opfylder betingelserne for at afgive stemme på institutionen, træffes af folkeregistrets repræsentant.
 De enkelte institutioner må drage omsorg for, at patienterne eller beboerne bliver gjort bekendt med adgangen til at afgive stemme.
 12.3. Stemmeafgivning på sygehuse, andre institutioner, særlige boformer, opholdssteder samt ældreboliger m.m.
 Vælgere, der er indlagt på eller optaget i følgende institutioner, boformer m.v., kan brevstemme i institutionen, boformen m.v.:
 Der henvises til § 26, stk. 2, i lov om valg til menighedsråd.
 12.4. Valgets gennemførelse på sygehuse, andre institutioner, særlige boformer, opholdssteder samt ældreboliger m.m.
 Kommunens folkeregister afgør, om en person opfylder betingelserne for at stemme i institutionen, boformen m.v.
Valgbestyrelserne i de menighedsrådskredse, hvor der skal være afstemningsvalg, må snarest efter den 14. oktober 2008 underrette kommunalbestyrelsen om valget, således at kommunalbestyrelsen kan træffe aftale med valgbestyrelsen om, hvorledes brevstemmeafgivning på de i lov om valg til menighedsråd § 26, stk. 2, nr. 3 og nr. 4, nævnte boformer, opholdssteder og ældreboliger (afsnit 12.3.) skal gennemføres.
Kommunalbestyrelsen underretter institutionerne, boformerne m.v. om aftalen med valgbestyrelsen og gennemfører afstemningen.
12.5. Stemmelokale Stemmeafgivningen bør så vidt muligt finde sted i et særligt stemmelokale i den bebyggelse, hvori de ovennævnte institutioner og boformer m.v. indgår, således at stemmeafgivning i vælgerens hjem kun finder sted i de tilfælde, hvor vælgeren ikke kan stemme andre steder.
Det må sikres, at vælgerne har adgang til ugenert at stemme.
Dette gælder også, såfremt afstemning finder sted i hjemmet.
13. Stemmeafgivning i Kriminalforsorgens anstalter og arresthuse 13.1. Stemmeberettigede Vælgere, der er indsat i en af kriminalforsorgens anstalter eller arresthuse, kan afgive brevstemme på institutionen.
Adgangen til at stemme tilkommer ikke alene domfældte, men også anholdte og varetægtsarrestanter.
Det ansatte personale kan ikke stemme på institutionen.
13.2. Stemmemodtagere Stemmeafgivningen skal ske over for institutionens leder eller en af denne udpeget overordnet funktionær.
 Lederen af den enkelte institution er ansvarlig for afstemningen og må drage omsorg for, at alle indsatte bliver gjort bekendt med adgangen til at stemme.
13.3. Stemmelokale Inden for afstemningsperioden vil afstemningen på den enkelte institution kunne tilrettelægges således, at der på en bestemt dag gives de indsatte adgang til at komme til stede i et særligt stemmelokale.
 Såfremt forholdene taler derfor, kan stemmeafgivningen endvidere finde sted i den indsattes opholdsrum.
14. Stemmeafgivning på afsides beliggende øer 14.1. Stemmeberettigede Vælgere, der har bopæl på afsides beliggende øer, der ikke udgør et selvstændigt afstemningsområde, kan afgive brevstemme hos en valgberettiget person, der er udpeget af menighedsrådet til at være stemmemodtager.
14.2. Stemmemodtagere Det kan være hensigtsmæssigt at udpege to stemmemodtagere, således at der om nødvendigt kan ydes bistand ved stemmeafgivningen.
Disse stemmemodtagere vil også kunne medvirke som stemmemodtagere ved stemmeafgivning i hjemmet, jf. afsnit 16.
 Personer, som skal virke som stemmemodtagere, skal opfylde betingelserne for valgret til menighedsråd.
15. Stemmeafgivning på danske skibe og havanlæg 15.1. Stemmeberettigede Søfolk på danske skibe i udenrigsfart og personer ansat på danske havanlæg kan brevstemme på vedkommende skib eller havanlæg.
Ved »danske skibe« forstås skibe, der er registreret med hjemsted her i landet.
Det er kun skibets besætning, der kan stemme om bord.
Besætninger på færger og rutebåde med daglig afgang til udlandet kan ikke stemme om bord.
15.2. Stemmeafgivning Stemmeafgivning skal ske hos skibsføreren, henholdsvis chefen for havanlægget, der er ansvarlig for afstemningen, og som bør drage omsorg for, at besætningen bliver gjort bekendt med muligheden for at afgive stemme.
15.3. Stemmemateriale Ved stemmeafgivningen kan anvendes det stemmemateriale, som Velfærdssministeriet har ladet fremstille til brug for offentlige valg, når det ved påtegning på følgebrevet og omslaget anføres, at stemmeafgivningen vedrører menighedsrådsvalg.
 Vælgeren adresserer brevstemmen til menighedsrådet for den menighedsrådskreds, hvor vælgeren er opført på valglisten.
16. Stemmeafgivning i hjemmet 16.1. Stemmeberettigede Adgangen til at afgive stemme pr. brev i hjemmet omfatter vælgere, der opholder sig her i landet, og som på grund af sygdom eller manglende førlighed ikke vil kunne møde frem på afstemningsstedet på valgdagen.
16.2. Opholdssted Det er ikke en betingelse, at vælgeren opholder sig på den adresse, hvor vedkommende har fast bopæl ifølge CPR.
Vælgere vil således kunne afgive brevstemme på et midlertidigt opholdssted uden for hjemmet.
Det er dog en betingelse, at opholdsstedet har karakter af vælgerens »hjem«, hvorfor vælgere, der midlertidigt opholder sig på et hotel, ikke vil kunne begære at afgive stemme der.
16.2.1. Institutioner Vælgere, der har mulighed for at stemme på de i afsnit 12 nævnte institutioner, boformer m. m. kan ikke i stedet vælge at afgive brevstemme i hjemmet.
16.3. Begæring Begæring om at afgive stemme i hjemmet skal indgives til folkeregistret i opholdskommunen senest 12. dagen før valgdagen - dvs. den 30. oktober 2008 - og kan tidligst indgives 4 uger før valgdagen - dvs. den 14. oktober 2008. Begæringen skal underskrives af vælgeren med dato, fulde navn, personnummer og adresse.
 Anmodningen skal indgives på et særligt ansøgningsskema (begæringsblanket), der udleveres af kommunens folkeregister, og som kommunen kan rekvirere hos (Schultz Distribution, Lageret, Herstedvang 4, 2620 Albertslund).
16.3.1. Fejl Mangler underskrift eller attestation, eller er begæringen i øvrigt behæftet med fejl, der ikke uden videre kan rettes af kommunens folkeregister, skal vælgeren skriftligt underrettes om, at begæringen skal berigtiges, før den kan tages i betragtning.
 Kan fejlen umiddelbart rettes af folkeregistret (forkert fødselsdato eller -år, unøjagtig adresseangivelse o. lign.), kan folkeregistret berigtige begæringen.
16.4. Afstemningens foretagelse Afstemningen i hjemmet skal ske i overværelse af to repræsentanter for kommunens folkeregister.
16.5. Tidspunkt Kommunens folkeregister skal i det omfang, det er praktisk muligt, underrette vælgerne om dato og omtrentligt klokkeslæt for, hvornår stemmeafgivningen skal finde sted.
 Folkeregistret er ikke forpligtet til at opsøge en vælger mere end én gang, men især i de tilfælde, hvor besøget er aflagt, uden at vælgeren i forvejen er orienteret herom, vil det være ønskeligt, om vælgeren kan aflægges et nyt besøg.
16.6. Nyt opholdssted Meddeler vælgeren efter udløbet af fristen for begæringens indsendelse, at vedkommende har skiftet opholdssted, har kommunens folkeregister ikke pligt til at opsøge vedkommende på det nye opholdssted.
16.7. Forgæves besøg I de tilfælde, hvor stemmemodtagerne aflægger forgæves besøg, skal de lægge en meddelelse herom til vælgeren med angivelse af tidspunktet for besøgets aflæggelse.
Blandt andet af hensyn til behandlingen af eventuelle klager er det nødvendigt, at der føres nøjagtig optegnelse over alle relevante begivenheder.
Det nøjagtige tidspunkt for begæringens modtagelse og tidspunktet for et besøg bør noteres på begæringen eller på en kopi af denne.
Endvidere bør det noteres, om der har gjort sig særlige forhold gældende i forbindelse med stemmeafgivningen.
16.8. Kommunens folkeregistres ansvar Ansvaret for afstemningens tilrettelæggelse og gennemførelse påhviler kommunen folkeregistre.
17. Valgbestyrelsens modtagelse af almindelige brevstemmer 17.1. Modtagelse af almindelige brevstemmer Menighedsrådet nummererer de modtagne yderkuverter og opfører afsenderens navn og adresse samt tidspunktet for modtagelsen på en særlig fortegnelse.
Kuverterne sendes uåbnede til valgbestyrelsen og skal være valgbestyrelsen i hænde inden afstemningens begyndelse.
17.2. Åbning af almindelige brevstemmer Valgbestyrelsen åbner de modtagne yderkuverter, inden afstemningen begynder, og undersøger i hvert enkelt tilfælde, om afsenderen er opført på valglisten.
I bekræftende fald afkrydses vælgerens navn på valglisten.
Er den pågældende vælger på valglisten markeret som ha­ven­de afgivet en e-brevstemme markeres det på valglisten, at der også er modtaget en almindelig brevstemme fra vedkommende.
Det vil da være den afgivne e-brevstemme, der tæller som gyldig afgiven stemme.
17.3. Rettidigt modtagne almindelige brevstemmer, der skal lades ude af betragtning Viser det sig, at den pågældende ikke er stemmeberettiget, oplyses det f.eks., at vedkommende inden valgdagen er afgået ved døden, eller er den pågældende opført på valglisten som havende afgivet en e-brevstemme lægges den uåbnede konvolut tillige med følgebrevet på ny ind i yderkuverten og kommer ikke i betragtning.
 Det samme gælder, når yderkuverten, følgebrevet eller konvolutten giver grund til at antage, at de ikke hører til det af Kirkeministeriet udsendte materiale, eller der ved brevstemmens udfyldelse, attestation, underskrift eller indsendelse ikke er gjort som foreskrevet.
17.4. Opbevaring af almindelige brevstemmer De konvolutter, som herefter kommer i betragtning, opbevares sammen med det tilhørende følgebrev og yderkuvert, indtil afstemningen er afsluttet.
Konvolutterne, uden yderkuvert og følgebrev, lægges derefter i en stemmekasse og blandes med de øvrige stemmesedler og åbnes først ved optællingen.
17.5. For sent modtagne almindelige brevstemmer Almindelige brevstemmer, der modtages af valgbestyrelsen efter afstemningens begyndelse, henlægges uåbnede og kommer ikke i betragtning.
18. E-brevstemmer  brevstemmeafgivning over Internettet 18.1. Stemmeberettiget Ved det ordinære menighedsrådsvalg den 11. november 2008 kan alle vælgere, som i perioden den 21. oktober 2008, kl. 10.00 til og med den 31. oktober 2008, kl. 12.00 er indehavere af en digital signatur (OCES) afgive en e-brevstemme.
Muligheden for at e-brevstemme tilbydes alle vælgere i e-brevstemmeperioden, og er således ikke begrænset til vælgere, der er forhindret i at møde frem på afstemningsstedet i det tidsrum, hvor afstemningen finder sted.
 Muligheden for at afgive en e-brevstemme gælder kun til det ordinære menighedsrådsvalg i 2008 jf. lov nr. 75 af 13. februar 2008 om ændring af lov om valg til menighedsråd, § 2, stk. 2.
18.2. Udstedelse af digital signatur (OCES) En digital signatur anvendes til at signere digitale dokumenter, og verificere brugerens identitet på forskellige web-steder.
 I Danmark administrerer IT- og Telestyrelsen et offentligt system af certifikater, OCES (Offentlige Certifikater til Elektronisk Service). Når man som borger bestiller et certifikat, får man en fil med en privat nøgle og den tilhørende offentlige nøgle opbevares på en server, hvor den kan søges frem af alle, der ønsker at kontrollere om den digitale signatur på et elektronisk dokument er ægte.
IT- og Telestyrelsen har som resultat af et EU-udbud udliciteret opgaven til TDC.
Enhver kan hos TDC gratis rekvirere en personlig digital signatur (OCES), som er den, der kan anvendes til at få adgang til at afgive en elektronisk brevstemme ved menighedsrådsvalget 2008.
18.3. Periode for afgivelse af e-brevstemme Der kan afgives en e-brevstemme på mrvalg.dk fra den 21. oktober 2008, kl. 10.00 indtil den 31. oktober 2008, kl. 12.00. Der kan kun e-brevstemmes én gang i denne periode.
E-brevstemmen er således bindende og kan ikke ændres.
En efterfølgende brevstemme vil ikke erstatte en tidligere afgiven e-brevstemme jf. afsnit 17.2 og afsnit 20.
18.4. E-brevstemmeafgivningens gennemførelse Når en vælger slår op på mrvalg.dk i perioden 21. oktober 2008, kl. 10.00 indtil den 31. oktober 2008, kl. 12.00 vil vedkommende på forsiden modtage information om, at der er menighedsrådsvalg og om de nærmere regler for afgivelse af en e-brevstemme.
På samme side vil der være mulighed for at logge på e-brevstemmesystemet ved hjælp af en digital signatur (OCES).
 Når en vælger, der er stemmeberettiget i en menighedsrådskreds, hvor afstemningen er aflyst, logger på valgsystemet, vil vedkommende modtage meddelelse om, at der kun er indkommet én gyldig kandidatliste, hvorfor afstemningen er aflyst.
Når en vælger, der er stemmeberettiget i en menighedsrådskreds, hvor der skal være afstemning, logger på valgsystemet med sin digitale signatur (OCES), vil vælgeren blive ledt ind på siden for den menighedsrådskreds, hvortil den pågældende har valgret.
Der vil fremkomme en side, der ligner en stemmeseddel.
På den pågældende side vil vælgerne få nærmere anvist, hvordan der kan afgives en elektronisk brevstemme.
19. Valgbestyrelsens modtagelse af e-brevstemmer 19.1. Modtagelse af e-brevstemmer Når fristen for afgivelse af en e-brevstemme er udløbet den 31. oktober 2008 kl. 12.00 vil valgsystemet generere en opgørelse af, hvordan de afgivne stemmer har fordelt sig.
Resultatet vil blive fremsendt til de relevante valgbestyrelser i en forseglet konvolut.
Konvolutten skal opbevares forsvarligt indtil valgdagen, og må ikke åbnes før valgstederne er lukket.
19.2. Åbning af e-brevstemmeresultatet Først når valgstederne er lukket må valgbestyrelsen åbne den forseglede konvolut med opgørelsen af e-brevstemmernes fordeling på kandidatlisterne.
 Dato og klokkeslæt for åbningen af konvolutten noteres i valgbestyrelsens protokol, tillige med navnet på den tilforordnede, der åbner den, og de to øvrige tilforordnede, der bevidner dette.
20. Vælgere, der har brevstemt eller e-brevstemt En vælger, der har afgivet en almindelig brevstemme, der er taget i betragtning, eller som har afgivet en e-brevstemme kan ikke stemme ved afstemningen på valgdagen.
 Hvis en vælger har afgivet både almindelig brevstemme og elektronisk brevstemme annulleres den almindelige brevstemme.
21. Stemmeoptællingen 21.1. Optællingsmåde Optællingen foretages af valgbestyrelsen.
Optællingen er offentlig.
Offentlighedens adgang kan dog undtagelsesvis begrænses f.eks. på grund af pladshensyn.
 Optællingen sker på følgende måde:
 Stemmesedlerne tages ud af stemmekasserne, blandes og fordeles mellem optællerne, der ordner dem således, at stemmesedler afgivet for samme kandidatliste samles i bunker for sig.
Derefter optælles, hvor mange stemmer der er afgivet på hver af kandidatlisterne.
Til dette resultat lægges de stemmer, der fremgår af opgørelsen over e-brevstemmernes fordeling.
 Blanke stemmer er gyldige stemmer, der skal tælles op og bekendtgøres sammen med valgresultatet.
21.2. Kryds på stemmesedlen En stemme er afgivet for den liste, inden for hvis felt vælgeren har sat kryds.
Ved et kryds forstås et tegn svarende til bogstavet X eller til tegnet for plus (+).
 Tegn, der må anses for at være afledt af et kryds, eller som må anses for at være resultatet af, at vælgeren ved gentagen afmærkning har villet tydeliggøre et kryds, bedømmes efter samme regler som kryds.
En stemmeseddel anses for gyldig, selvom der på stemmesedlen er sat to eller tre kryds, når blot disse kryds er anbragt indenfor samme kandidatlistes felt.
Det betyder, at en stemmeseddel, der er afkrydset ud for to eller tre kandidatnavne på samme liste, anses for en gyldig listestemme.
21.3. Ugyldige stemmer Hvor der er tvivl om en stemmeseddels gyldighed, medregnes stemmesedlen ikke i optællingen, men lægges foreløbig til side.
Valgbestyrelsen afgør derpå, om de tvivlsomme stemmesedler skal anses for ugyldige eller ej.
En stemmeseddel er ugyldig:
22. Mandatfordelingen Den endelige opgørelse af valget foretages af valgbestyrelsen samme dag, som stemmeoptællingen har fundet sted.
22.1. Antal kandidater pr. liste Først bestemmes hvor mange kandidater, der skal vælges fra hver kandidatliste.
Har listeforbund været anmeldt, sammenlægges stemmetallene for de kandidatlister, der har indgået listeforbund.
Det for hver kandidatliste eller listeforbund afgivne stemmetal deles med 1, 2, 3, osv., indtil hvert stemmetal er delt med et tal så stort som det antal mandater, der i det højeste kan ventes at tilfalde vedkommende kandidatliste eller listeforbund.
 Den største af de fremkomne kvotienter giver den liste eller det listeforbund, den er tilfaldet, ret til medlem nr. 1, den næststørste kvotient giver den liste eller det listeforbund, den er tilfaldet, ret til medlem nr. 2, og således fremdeles, indtil det antal medlemmer, der skal vælges, er fordelt mellem de forskellige kandidatlister og listeforbund.
Er kvotienterne lige store, gør lodtrækning udslaget.
Lodtrækningen foretages af valgbestyrelsens formand i de tilstedeværendes påsyn.
22.2. Fordeling af mandater ved listeforbund Det antal mandater, der er tilfaldet et listeforbund, deles mellem de kandidatlister, forbundet består af, ved benyttelse af samme fremgangsmåde.
Eksempler Til belysning af fremgangsmåden anføres følgende eksempler:
 Eksempel 1:
Der deltager i alt 4 kandidatlister i valget.
Der er ikke indgået listeforbund.
Der skal vælges 9 kandidater.
 Valgresultatet er følgende:
Liste 1: 255 stemmer Liste 2: 172 stemmer Liste 3: 100 stemmer Liste 4: 180 stemmer Liste 1, 2, 3 og 4 får således valgt henholdsvis 4, 2, 1 og 2 kandidater.
 Eksempel 2:
Der deltager i alt 4 kandidatlister i valget.
Der er listeforbund mellem listerne 3 og 4. Der skal vælges 9 kandidater, og stemmeoptællingen udviser samme resultat som i eksempel 1.
Liste 1 får i dette tilfælde kun valgt 3 kandidater, liste 2 får stadig 2, mens listeforbundet mellem liste 3 og 4 opnår i alt 4 mandater, altså 1 mandat mere, end listerne kunne opnå tilsammen uden listeforbund.
De sidstnævnte 4 mandater fordeles mellem listerne 3 og 4 på tilsvarende måde:
 Liste 3 får således valgt 1 kandidat, og liste 4 får valgt 3 kandidater.
23. Udvælgelse af medlemmer og stedfortrædere 23.1. Optælling af stemmer Når det på denne måde er opgjort, hvor mange medlemmer der skal vælges fra hver kandidatliste, bestemmes det, hvilke af listens kandidater der skal erklæres for valgte, og hvilke der skal være stedfortrædere.
 Først optælles, hvor mange stemmer hver enkelt kandidat har fået (personlige stemmer), og hvor mange stemmer der i øvrigt er afgivet på listen (listestemmer).
23.2. Sideordnet opstilling Er kandidaterne sideordnet opstillet, tilfalder listens mandater kandidaterne i rækkefølge efter størrelsen af deres personlige stemmetal.
Antallet af listestemmer har således kun betydning ved tildelingen af det antal mandater, der tilkommer listen.
I tilfælde af stemmelighed foretager valgbestyrelsen lodtrækning.
 Eksempel:
På en kandidatliste med 10 kandidater er afgivet i alt 255 stemmer, der fordeler sig med 210 personlige stemmer og 45 listestemmer.
Listen har fået 4 mandater.
 Stillerne har bestemt, at kandidaterne er opstillet sideordnet, dvs. at kun de personlige stemmer medregnes ved kandidatudvælgelse.
 Det afgøres ved lodtrækning mellem kandidaterne CC og FF, hvem af dem der skal være stedfortræder nr. 3 og hvem af dem stedfortræder nr. 4.
23.3. Prioriteret opstilling Er kandidaterne opstillet i prioriteret rækkefølge, udregnes for hver kandidatliste det fordelingstal, der skal lægges til grund ved kandidaternes udvælgelse af listen.
Tallet udregnes ved at dividere antallet af samtlige for kandidatlisten afgivne stemmer (personlige stemmer og listestemmer tilsammen) med et tal, der er én større end det antal mandater, der er tilfaldet listen.
 Antallet af mandater - listens samlede antal  er således uafhængig af, om mandaterne er tilfaldet listen direkte eller som overskydende mandater, jf. afsnit 23.4.
 Det fremkomne tal forhøjes til det nærmeste hele tal - også hvis det allerede er et helt tal - og det herefter fremkomne tal er fordelingstallet for den pågældende kandidatliste.
 Har en liste således i alt fået 447 stemmer og 5 mandater, divideres 5 + 1 op i 447, hvilket giver 74 1/2, der forhøjet til nærmest følgende hele tal giver fordelingstallet 75.
For hver kandidatliste fordeles listestemmerne til listens kandidater på følgende måde: Til det antal personlige stemmer, som er opnået af den kandidat, der er opført som nr. 1 på kandidatlisten, uden at fordelingstallet er nået, lægges så mange listestemmer, at fordelingstallet nås.
De listestemmer, der herefter bliver tilovers, lægges derpå til de personlige stemmer, som nr. 2 på kandidatlisten har opnået, indtil fordelingstallet nås, og på tilsvarende måde for de øvrige kandidaters vedkommende, indtil samtlige listestemmer er fordelt.
Herefter erklæres de kandidater, der har opnået fordelingstallet ved personlige stemmer alene eller ved tillæg af listestemmer, for valgte i den rækkefølge, hvori de er opført på listen.
Opnås det ikke på denne måde at få valgt hele det antal kandidater, der skal vælges, erklæres i rækkefølge efter størrelsen af de opnåede stemmetal (personlige stemmer og listestemmer tilsammen) så mange af listens øvrige kandidater for valgte, som endnu skal vælges for listen.
 Eksempel:
På en kandidatliste med 10 kandidater er afgivet i alt 255 stemmer, der fordeler sig med 210 personlige stemmer og 45 listestemmer.
Listen har fået 4 mandater, og listens fordelingstal er 255 (samtlige stemmer) divideret med 5 (4 mandater + 1) = 51 forhøjet til 52. De personlige stemmer samt fordelingen af listestemmerne er som anført nedenfor.
Stillerne har bestemt, at kandidaterne er opstillet i prioriteret rækkefølge:
 Selvom HH har flere personlige stemmer end fordelingstallet, bliver AA først valgt, fordi AA står øverst på kandidatlisten, og fordi fordelingstallet er opnået ved personlige stemmer og listestemmer.
Samme stemmetal Har to kandidater opnået samme stemmetal og kan kun én opnå valg, erklæres den kandidat, der står først i rækkefølgen på kandidatlisten, for valgt.
Derfor bliver BB valgt som nr. 4, og DD bliver stedfortræder nr. 1.
23.4. Udtømte kandidatlister / overførsel af mandater Er der tilfaldet en kandidatliste flere mandater end det antal kandidater, der er opført på listen, overføres det eller de overskydende mandater til den kandidatliste, som den udtømte liste har anmeldt listeforbund med.
Hvis den udtømte kandidatliste står i listeforbund med flere kandidatlister, tilfalder mandatet/mandaterne den eller de kandidatliste(r), der ifølge den foretagne fordeling er nærmest berettiget til at få mandat.
Såfremt den udtømte kandidatliste ikke står i listeforbund (valgforbund) med andre lister, overføres mandatet til den af de øvrige kandidatlister, der efter stemmetal har nærmest krav på det.
23.5. Stedfortrædere De ikke valgte kandidater betragtes som stedfortrædere for de valgte på samme liste.
Rækkefølgen blandt stedfortrædere bestemmes ved sideordnet opstilling af antallet af personlige stemmer.
Ved prioriteret opstilling bestemmes rækkefølgen ved summen af personlige stemmer og eventuelle resterende listestemmer.
 Ved stemmelighed afgøres rækkefølgen ved sideordnet opstilling ved lodtrækning og ved prioriteret opstilling ved placering på listen.
23.6. Vejledning Valgbestyrelserne kan indhente vejledning hos stiftsadministrationen om beregningen af mandatfordelingen.
Vejledning kan også fås hos Landsforeningen af Menighedsråd.
24. Indberetning om valget 24.1. Tilførsel til beslutningsprotokollen Når valget er endeligt opgjort, tilfører formanden for valgbestyrelsen menighedsrådets beslutningsprotokol oplysning om, hvorledes stemmerne fordelte sig på de forskellige kandidatlister:
 Navnene på de kandidater, der ikke har opnået valg, anføres i beslutningsprotokollen, og den underskrives af hele valgbestyrelsen.
24.2. Indberetning af antal stemmer ved valget Valgbestyrelsen kan indberette valgets resultat elektronisk via indtastning i den database, som Kirkeministeriet stiller til rådighed til formålet.
Den elektroniske indberetning skal være foretaget senest den 12. november 2008 kl. 12.00. Indberetningen kan også foretages i papirform til stiftsadministrationen.
Da skal oplysningerne være stiftsadministrationen i hænde senest den 12. november 2008 kl. 9.00.
 Se afsnit 2.4. om bestilling af brugernavn og password til indberetning.
 Følgende oplysninger skal indberettes:
Stiftsadministrationen skal den senest den 12. november 2008, inden kl. 12.00 indberette de nævnte oplysninger til Kirkeministeriet.
Indberetningen sker ved indtastning af oplysningerne i den database, som Kirkeministeriet har udarbejdet til opgørelse af stemmeprocenten ved valget.
24.3. Udskrift af beslutningsprotokollen sendes til stiftsadministrationen Kirkeministeriet har godkendt et skema til udskrift af beslutningsprotokollen, som benyttes, når afstemning finder sted.
Skemaet kan udskrives fra Kirkeministeriets hjemmeside - www.km.dk - eller IT-skrivebordet, ligesom skemaet kan rekvireres hos Landsforeningen af Menighedsråd, Forlaget, Damvej 17-19, 8471 Sabro, tlf. nr. 87 32 21 33, fax 86 19 80 40, e-post: forlag@menighedsraad.dk.
Valgbestyrelsen udfærdiger 2 udskrifter af beslutningsprotokollen på det nævnte skema.
Den ene udskrift opbevares i menighedsrådets arkiv.
 Valgbestyrelsen skal sikre, at den anden udskrift sendes til stiftsadministrationen således, at udskriften er stiftsadministrationen i hænde senest den 13. november 2008.
24.4. Indtastning i KIS af, hvem der er valgt til menighedsrådet Stiftsadministrationen skal snarest og senest den 18. november 2008 sørge for, at oplysningerne om hvem, der er valgt som medlemmer, indtastes i KIS.
Oplysningerne vil være tilgængelige på Sogneportalen (www.sogn.dk) ved funktionsperiodens start den første søndag i advent.
Stiftsadministrationen sender en udskrift fra KIS over de valgte medlemmer af menighedsrådet til det først valgte medlem af det nyvalgte menighedsråd.
Udskriften skal være det først valgte medlem i hænde senest den 20. november 2008.
 Der henvises til § 2, stk. 2, og § 3 i bekendtgørelse om udarbejdelse af fortegnelse over menighedsrådsmedlemmer.
24.5. Underretning om valg Valgbestyrelsen underretter kandidaterne om valget samt om fristen for klage over valget, jf. afsnit 26.
25. Opbevaring og kassation af valgmaterialet 25.1. Stemmesedler Stemmesedlerne og opgørelsen over e-brevstemmernes fordeling indpakkes og forsegles af valgbestyrelsen.
De gyldige, de ugyldige, de ombyttede og de ikke udleverede stemmesedler holdes hver for sig i særskilte pakker med tydelig påskrift om deres indhold.
Pakkerne afleveres til menighedsrådet, der opbevarer dem, indtil klagefristen er udløbet, eller klage over valget endeligt er afgjort.
Derefter skal de tilintetgøres.
25.2. Oplysninger i valgdatabasen Alle registrerede oplysninger i valgsystemet tilintetgøres, når klagefristen på en uge efter valgdagen er udløbet.
 Er det indgivet klage over valget, tilintetgøres oplysningerne dog først, når klagen er endeligt afgjort.
 De indsamlede oplysninger opbevares på en måde, der ikke giver mulighed for at identificere registrerede i et længere tidsrum end det, der er nødvendigt af hensyn til formålet med valgsystemet.
25.3. Valglister /valgkort Valgbestyrelsen afleverer valglister og valgkort til kommunens folkeregister inden den 2. december 2008. Hvis der er indgivet klage over valget, afleveres valglister og valgkort først til folkeregistret, når klagen er endelig afgjort.
Folkeregistret udsteder kvittering for modtagelsen af materialet og foranlediger det derefter makuleret.
Kvittering fra folkeregistret vedlægges menighedsrådets arkiv.
26. Valgklager Klager over valget skal indgives skriftligt til biskoppen senest ugedagen efter valget, dvs. den 18. november 2008. Biskoppen indhenter valgbestyrelsens erklæring.
Biskoppens afgørelse kan både af valgbestyrelsen og af klageren indbringes for kirkeministeren.
27. Udgifter ved valget 27.1. Lokaleleje m.v.
Udgifter i anledning af valget, herunder til valglister og valgkort, papir og porto m.v., stemmelokaler, materiel til brug ved stemmeafgivning, tryksager og fornøden medhjælp til valgbestyrelsen afholdes af kirkekassen.
Kirkekassens midler må ikke anvendes til valgagitation, men alene til de valgbestyrelsen pålagte opgaver.
Derimod kan kirkekassens midler godt anvendes til generelle informationstiltag omkring menighedsrådsarbejde og menighedsrådsvalg.
27.2. Diæter Der tilkommer de på valgdagen medvirkende diæter, der maksimalt kan fastsættes til 740 kr. svarende til diæter ved kommunale valg.
 Størrelse af diæter fastsættes af menighedsrådet.
28. Ophævelsesbestemmelser Cirkulære nr. 31 af 16. april 2004 om valg til menighedsråd den 9. november 2004 ophæves.
