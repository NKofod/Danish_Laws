Ankestyrelsens principafgørelse U-9-00 om anerkendelse - ulykkestilfælde - udefra kommende indvirkning - usædvanlig afvigelse - egne bevægelser - undvigemanøvrer - boksning uden at ramme - arbejdsskade Resume:
 Ankestyrelsen har i principielt møde behandlet to sager med henblik på præcisering af praksis for anerkendelse af ulykkestilfælde ved skade opstået i forbindelse med sikredes egen påvirkning af kroppen, hvor sikredes krop ikke eller kun i beskedent omfang har været udsat for en udefra kommende indvirkning.
 Ankestyrelsen tiltrådte Arbejdsskadestyrelsens afslag på anerkendelse som ulykkestilfælde i begge sager.
Sag nr. 1 drejede sig om en bokseøvelse, hvor sikrede skulle bokse efter nogle træningspuder, som en makker skulle holde oppe.
Da makkeren flere gange placerede puderne uforudsigeligt, kom sikrede flere gange til at slå ud i luften.
Efterfølgende fik sikrede rygsmerter.
Sag nr. 2 handlede om en sagsbehandler, der stillede sig bag en kollega.
Da kollegaen pludseligt og uventet rejste sig, måtte sikrede hurtigt flytte hovedet.
I forbindelse hermed låste sikredes nakke sig fast.
Ankestyrelsen fandt grundlag for at fastslå, at den øgede hastighed, som en undvigemanøvre eller et slag i luften kan give, efter lægefaglig erfaring normalt ikke alene antages at kunne medføre skade på kroppen.
Belastningen vil ikke overstige kroppens maksimale yde- eller belastningsevne i hverken muskler, sener, ledbånd, led eller knogler.
Fysiologiske reaktioner og reflekser sikrer således, at der ikke normalt kan opstå skade.
Såfremt der ved sådanne beskedne belastninger alligevel indtræffer en skade, er der er formodning for, at skaden er opstået spontant, uden kendt årsag og indefra kommende.
 Ankestyrelsen bemærkede samtidig, at tab af balance som udgangspunkt ikke i sig selv er tilstrækkeligt til at udgøre en udefra kommende indvirkning, såfremt tabet af balance ikke medfører en sekundær påvirkning, f.eks. et fald eller et slag.
 Love:
Lov om sikring mod følger af arbejdsskade - lovbekendtgørelse nr. 1058 af 17. december 1998 - § 9, nr. 1 Sagsfremstilling 1:
 En 27-årig mand deltog i politiets grunduddannelse og skulle i den forbindelse deltage i boksetræning.
Ved afgørelse af 23. januar 1999 havde Arbejdsskadestyrelsen første gang afvist at anerkende hændelsen som et ulykkestilfælde.
Der blev lagt vægt på, at det ikke var tilstrækkeligt til at anerkende sagen, at sikrede fik smerter i ryggen, når der ikke herudover indtraf noget usædvanligt, da sikrede slog et slag mod træningspuden.
Ved afgørelse af 20. april 1998 havde Ankestyrelsen tiltrådt afgørelsen.
Ved afgørelse af 17. juni 1999 gav Arbejdsskadestyrelsen igen afslag på anerkendelse som et ulykkestilfælde.
Der blev lagt vægt på, at der ikke var fremkommet nye oplysninger, der dokumenterede, at der var sket et ulykkestilfælde i lovens forstand.
Arbejdsskadestyrelsen fandt fortsat ikke, at der forelå en udefra kommende hændelse.
Arbejdsskadestyrelsen havde vurderet, at det netop var hensigten med boksetræningen at være i stand til at parere uforudsigelige slag.
 Til brug for sagens behandling havde Arbejdsskadestyrelsen indhentet en speciallægeerklæring.
 Afgørelse:
 Ankestyrelsen tiltrådte Arbejdsskadestyrelsens afgørelse om afvisning af at anerkende hændelsen som ulykkestilfælde.
Ankestyrelsen lagde til grund, at sikrede i forbindelse med Politiets Grunduddannelse, PG III, deltog i boksetræning, hvor han sammen med en makker skulle træne med træningspuder.
Makkeren havde puderne inde ved kroppen og skulle ind imellem føre disse ud til siderne, hvorefter sikrede skulle slå til puderne.
Da der var tale om introduktion til øvelsen skulle sikrede og makkeren anvende et aftalt mønster.
Imidlertid skete det flere gange, at makkeren ikke førte puderne op til den aftalte position, hvilket førte til at sikredes slag ikke altid ramte puden.
I enkelte af disse situationer fortsatte sikredes slag og dermed kroppen i slagets retning, hvorved han mere eller mindre mistede balancen, og fik en forholdsvis ukontrolleret drejning i ryggen.
 Den endelige øvelse gik primært ud på, at sikrede skulle dreje overdrevent rundt i lænden under slag mod træningspuder, som makkeren førte ud til siderne i uforudsigelige positioner.
Ankestyrelsen vurderede, at der ikke var dokumenteret en usædvanlig afvigelse, der gik ud over, hvad sikrede måtte være forberedt på inden for rammerne af den beskrevne boksetræning.
Det var således ikke sandsynliggjort, at kroppens maksimale yde- eller belastningsevne skulle være overskredet ved den beskrevne hændelse, hverken ved tabet af balance eller den overdrevne drejning af ryggen.
Ankestyrelsen havde herved lagt vægt på, at sikrede kortvarigt tabte balancen i forbindelse med enkelte slag, der ikke mødte modstand som aftalt, men at dette ikke førte til, at sikrede faldt eller ramte noget under tabet af balancen eller den efterfølgende genvinding af denne.
Sikrede var således bekendt med, at partneren ikke fulgte det aftalte mønster, hvorfor sikrede måtte være forberedt på, at dette kunne ske igen.
Ankestyrelsen havde endvidere lagt vægt på, at den udførte øvelse på grund af, at makkeren ikke fulgte det aftalte mønster, i vidt omfang kom til at ligne den endelige teknik, hvor puderne skulle placeres i et vilkårligt mønster.
Om mønsteret var aftalt eller ej kunne således ikke antages at have større betydning for kroppens refleksmæssige reaktion på tabet af balance eller vridningen i kroppen.
 At sikrede i forbindelse med hændelsen fik smerter i ryggen, var således ikke alene tilstrækkeligt til anerkendelse som ulykkestilfælde efter loven.
Det blev bemærket, at efter lægefaglig erfaring kan den øgede hastighed, som et slag, der ikke møder modstand kan give, normalt ikke alene antages at kunne medføre skade på kroppen.
Belastningen vil ikke overstige kroppens maksimale yde- eller belastningsevne i hverken muskler, sener, ledbånd, led eller knogler.
Fysiologiske reaktioner og reflekser sikrer således at der ikke normalt kan opstå skader.
Såfremt der ved sådanne beskedne belastninger alligevel indtræffer en skade, så  må denne anses for at være opstået spontant, uden kendt årsag og indefra kommende.
 Sagsfremstilling 2:
En 46-årig sagsbehandler havde oplyst, at han den 15. august 1997 havde været inde på en kollegas kontor for at lægge en sag på hans skrivebord.
Kollegaen var på dette tidspunkt ikke på kontoret, hvorfor sikrede lagde sagen på bordet.
Da sikrede senere kom tilbage til kontoret, var kollegaen kommet.
Da sikrede rakte ud efter sagen på bordet rejste kollegaen sig samtidig, uventet og pludseligt.
Sikrede drejede hovedet mod højre, da han blev overrasket over kollegaens pludselige reaktion.
Sikrede mistede herved balancen samtidig med, at hovedet "satte sig fast". Det gav et "knæk", og nakken låste i venstre side.
Sikrede greb fat i kollegaen for ikke at falde, da sikrede var kommet ud af balance, og kollegaen greb fat i sikrede for at støtte ham i at holde balancen.
Efter kort tid "faldt hovedet på plads". Sikrede blev svimmel og måtte sætte sig ned.
Det fremgik af de lægelige oplysninger, at sikrede ved en røntgenundersøgelse i april 1998 havde diskusdegeneration i halshvirvelsøjlen med slidgigt og forsnævring.
En arbejdsmedicinsk speciallæge havde vurderet, at sikredes symptomer enten skyldtes et facetledssyndrom eller kunne være udløst af de påviste forandringer i halshvirvelsøjlen.
Ved afgørelse af 12. juni 1998 havde Arbejdsskadestyrelsen afvist at anerkende hændelsen som et ulykkestilfælde.
Der var lagt vægt på, at det forhold, at sikrede reagerede på en pludselig hændelse, ikke kunne sidestilles med et ulykkestilfælde i lovens forstand.
 Afgørelse:
 Ankestyrelsen tiltrådte Arbejdsskadestyrelsens afgørelse om afvisning af at anerkende hændelsen som ulykkestilfælde.
Ankestyrelsen lagde til grund, at sikredes kollega, da sikrede rakte ud efter en sag på kollegaens bord, rejste sig uventet og pludseligt.
Sikrede blev overrasket over kollegaens pludselige reaktion og drejede hovedet mod højre.
Herved mistede sikrede balancen samtidig med, at "hans hoved satte sig fast". Det gav et "knæk", og nakken låste i venstre side.
 Ankestyrelsen vurderede, at der ved den beskrevne hændelse, hvor sikrede foretog en undvigemanøvre i anledning af, at sikredes kollega rejste sig op fra siddende stilling, ikke var dokumenteret en udefra kommende indvirkning forstået som en usædvanlig afvigelse i forhold til den udførte undvigemanøvre.
 Ankestyrelsen lagde særlig vægt på, at det ikke var sandsynliggjort, at kroppens maksimale yde- eller belastningsevne skulle være overskredet ved den beskrevne hændelse.
At sikrede i forbindelse med hændelsen fik smerter i nakke, hoved og lænd var ikke tilstrækkeligt til anerkendelse som et ulykkestilfælde efter loven.
Det blev bemærket, at en person efter nuværende lægelige erfaring ikke kan pådrage sig degenerative forandringer i halsrygsøjlen ved pludselige bevægelser eller ved indirekte traumer i øvrigt.
En refleksagtig undvigemanøvre betragtes efter praksis normalt ikke som et ulykkestilfælde, medmindre der under selve manøvren indtræffer noget afvigende eller uventet.
Efter en konkret vurdering kan en skade i forbindelse med en undvigemanøvre anerkendes som ulykkestilfælde, såfremt der kan dokumenteres en usædvanlig afvigelse i forhold til udførelsen af manøvren.
Efter lægefaglig erfaring kan en refleksagtig undvigemanøvre normalt ikke alene antages at kunne medføre skade på kroppen.
Belastningen vil således ikke overstige kroppens maksimale yde- eller belastningsevne i hverken muskler, sener, ledbånd, led eller knogler.
