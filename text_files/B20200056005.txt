Bekendtgørelse om ændring af bekendtgørelse om forretningsorden for Ankestyrelsen § 1 I bekendtgørelse nr. 725 af 11. juli 2019 om forretningsorden for Ankestyrelsen, som ændret ved bekendtgørelse nr. 330 af 31. marts 2020, foretages følgende ændringer:
 1. § 21 affattes således:
»§ 21. Møderne er ikke offentlige.
Sagens parter, eller repræsentanter for disse, har ikke krav på at være til stede under mødet, jf. dog stk. 2 og 3.
 Stk. 2. I forbindelse med behandlingen af sager om særlig støtte til børn og unge, jf. § 65, § 74, stk. 1, eller § 75, stk. 5 eller 6, i lov om social service eller efter § 11, stk. 7, i bekendtgørelse nr. 559 af 30. april 2020 om mulighed for midlertidig fravigelse af forpligtelser for det offentlige og af privates rettigheder over for det offentlige på socialområdet som led i håndtering af Coronavirussygdom 2019 (COVID-19), afholdes et møde med fysisk tilstedeværelse umiddelbart inden, afgørelsen træffes, hvor indehaveren af forældremyndigheden m.fl., barnet eller den unge, advokaten og eventuel anden bisidder for forældremyndighedens indehaver eller barnet eller den unge får mulighed for at udtale sig over for Ankestyrelsen, jf. § 168, stk. 4, jf. § 74, stk. 2 og 3, i lov om social service.
Stk. 3. I forbindelse med behandlingen af sager om adoption uden samtykke, jf. § 10 i adoptionsloven, afholdes et møde med fysisk tilstedeværelse umiddelbart inden, afgørelsen træffes.
Sagens parter, jf. § 68 f, stk. 2, i lov om social service, samt advokaterne og bisidderne for parterne skal i sager efter 1. pkt. have mulighed for at udtale sig over for Ankestyrelsen.« 2. § 21 affattes således:
»§ 21. Møderne er ikke offentlige.
Sagens parter, eller repræsentanter for disse, har ikke krav på at være til stede under mødet, jf. dog stk. 2 og 3.
 Stk. 2. I forbindelse med behandlingen af sager om særlig støtte til børn og unge, jf. § 65, § 74, stk. 1, eller § 75, stk. 5 eller 6, i lov om social service, afholdes et møde umiddelbart inden, afgørelsen træffes, hvor indehaveren af forældremyndigheden m.fl., barnet eller den unge, advokaten og eventuel anden bisidder for forældremyndighedens indehaver eller barnet eller den unge får mulighed for at udtale sig over for Ankestyrelsen, jf. § 168, stk. 4, jf. § 74, stk. 2 og 3, i lov om social service.
Stk. 3. I forbindelse med behandlingen af sager om adoption uden samtykke, jf. § 10 i adoptionsloven, afholdes et møde umiddelbart inden, afgørelsen træffes.
Sagens parter, jf. § 68 f, stk. 2, i lov om social service, samt advokaterne og bisidderne for parterne skal i sager efter 1. pkt. have mulighed for at udtale sig over for Ankestyrelsen.« 3. I § 23 indsættes som stk. 3:
»Stk. 3. Hvis en afgørelse eller indstilling truffet af børn og unge-udvalget efter §§ 68 f eller 74 i lov om social service indbringes for Ankestyrelsen efter § 168 i lov om social service eller § 10 i adoptionsloven, eller hvis Ankestyrelsen skal godkende eller træffe afgørelse i en sag efter § 65 eller § 75, stk. 5 eller 6, i lov om social service eller efter § 11, stk. 7, i bekendtgørelse nr. 559 af 30. april 2020 om mulighed for midlertidig fravigelse af forpligtelser for det offentlige og af privates rettigheder over for det offentlige på socialområdet som led i håndtering af Coronavirussygdom 2019 (COVID-19), skal Ankestyrelsen afgøre sagen på et møde med fysisk tilstedeværelse af begge de beskikkede medlemmer.
Hvis et medlem akut bliver forhindret i at nå frem til mødet, kan formanden dog, hvis begge de beskikkede medlemmer er enige, undtagelsesvist beslutte, at sagerne alligevel behandles på mødet, hvor det ene beskikkede medlem ikke fysisk er til stede.
Efter mødet voterer det medlem, der ikke var til stede på mødet, telefonisk.
Hvis der er uenighed mellem medlemmerne, om, hvordan sagerne skal afgøres, kan der ikke træffes afgørelse, og sagen vil blive behandlet på et nyt møde.« 4. § 23, stk. 3, ophæves.
§ 2 Stk. 1. Bekendtgørelsen træder i kraft den 1. maj 2020, klokken 15.00, jf. dog stk. 2.
 Stk. 2. § 1, nr. 2 og 4, træder i kraft den 1. juli 2020.
 Stk. 3. Bekendtgørelsen finder ikke anvendelse for møder i Ankestyrelsen, der i perioden fra bekendtgørelsens ikrafttræden til og med den 15. maj 2020 afholdes i medfør af § 13, stk. 4, i bekendtgørelse nr. 559 af 30. april 2020 om mulighed for midlertidig fravigelse af forpligtelser for det offentlige og af privates rettigheder over for det offentlige på socialområdet som led i håndtering af Coronavirussygdom 2019 (COVID-19). For sådanne møder finder de hidtil gældende regler i § 21, stk. 2 og 3, i bekendtgørelse nr. 725 af 11. juli 2019 om forretningsorden for Ankestyrelsen anvendelse.
