 Som led i bestræbelserne for at nedbringe antallet af færdselsulykker vil  

 der i nær fremtid blive indledt et mere intimt samarbejde mellem politiet og  

 Rådet for større færdselssikkerhed særlig med henblik på iværksættelse af  

 kampagner mod færdselsforseelser.
Hver kampagne vil koncentrere sig om et enkelt sæt af de færdselsregler,  

 der hyppigst overtrædes af de vejfarende, eller hvis tilsidesættelse  

 erfaringsmæssigt medfører de alvorligste ulykker.
En kampagne vil blive  

 indledt med, at politiet af justitsministeriet underrettes om, hvad kampagnen  

 skal gå ud på, hvorefter Rådet for større færdselssikkerhed gennem brochurer,  

 avisartikler, plakater samt eventuelt radio- og fjernsynsudsendelser gør  

 opmærksom på faren ved de pågældende forseelser og orienterer publikum om den  

 rette måde at færdes på i den pågældende situation.
Det vil samtidig af rådet  

 blive meddelt offentligheden, at man er bekendt med, at politiet i løbet af  

 kort tid vil gøre en særlig indsats for at konstatere, om den pågældende  

 regel nu overholdes, og at der herunder vil blive rejst påtale med krav om  

 straf over for dem, der trods den iværksatte propaganda fortsat overtræder  

 reglen.
 Politiets medvirken bør ske efter følgende retningslinjer:
Fra kampagnens begyndelse bør politiet være opmærksom på overtrædelser af  

 de særlige bestemmelser, som kampagnen vedrører.
I den første tid bør der i  

 størst mulig udstrækning gives vejledning til trafikanterne, og påtale i form  

 af rapportindgivelse bør kun ske i det hidtidige omfang.
Når der er forløbet en i hvert enkelt tilfælde fastsat frist, koncentrerer  

 politiet gennem en passende periode i særlig grad opmærksomheden på, om den  

 pågældende bestemmelse nu overholdes.
Såfremt der ved denne efterfølgende  

 aktion konstateres overtrædelser, bør der som regel optages rapport, og  

 sagerne bør derefter af hensyn til præventionen med størst mulig hurtighed  

 fremmes til bødevedtagelse eller dom.
 Det vil være af værdi, at den lokale presse i videst muligt omfang får  

 underretning om politiets indsats og om udgangen af sådanne færdselssager.
Justitsministeriet lægger den største vægt på, at hele ordenspolitistyrken  

 deltager i disse kampagner.
Forud for hver kampagne bør lederne give  

 personalet instruktion om de omhandlede bestemmelser og deres rette  

 forståelse og pålægge alle at påtale overtrædelser af de omhandlede  

 færdselsregler.
 Den første kampagne, der vil blive påbegyndt om kort tid vil vedrøre  

 overtrædelser af færdselslovens §§ 33 og 34 om den rette placering i  

 trafikken.
 Dags- og fagpressen vil den 7. februar meddele offentligheden, at  

 kampagnen er begyndt, og at trafikanterne efter den 21. februar må regne med,  

 at politiet påtaler alle overtrædelser af nævnte paragraffer ved  

 rapportindgivelse.
 Nogle dage inden kampagnens begyndelse vil Rådet for større  

 færdselssikkerhed tilsende samtlige politimestre et antal eksemplarer af  

 kampagnens brochure »Kend Deres plads i trafikken«, som dels vil  

 blive fremlagt på politistationerne og dels udleveret til de patruljerende  

 politibetjente, så disse kan medbringe dem under patruljeringen i tiden  

 mellem den 7.-21. februar for at udlevere dem til de trafikanter, som  

 forsynder sig mod placeringsbestemmelserne.
Brochuren vil endvidere blive udsendt som indlæg i de fleste motorblade,  

 og eksemplarer kan rekvireres på rådets kontor, Edv.
Falcksgade 3, København  

 V. - Central 1448, lokal 373.
Desuden udsendes en plakat med teksten »Kend Deres plads i trafikken  

 - hent den vejledende brochure på politistationen«.
Plakaten ophænges  

 overalt i landet og sendes bl.a. til samtlige politikontorer.
 Både i fjernsynet og radioens »Aktuelt kvarter« vil  

 trafikanterne blive orienteret om kampagnens forskellige faser, og pressen  

 vil under hele kampagnen blive underrettet om kampagnens forløb.
 Der vedlægges til fordeling blandt samtlige polititjenestemænd i  

 ordenspolitiet en af Rådet for større færdselssikkerhed udarbejdet brochure  

 om rådets virksomhed i forbindelse med kampagnerne.
 Justitsministeriet, den 23. januar 1958.
 Hans Hækkerup.
 /Mogens Grau.
 (* 1) Optaget i Juristforbundets færdselslovsamling.
