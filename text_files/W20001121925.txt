Kendelse fra Pressenævnet i sag nr.  

 30/2000 [K] har klaget til Pressenævnet over en artikel  

 bragt i Ekstra Bladet den 6. marts 2000, idet han mener, at god presseskik er  

 tilsidesat.
 Det fremgår bl.a. af artiklen i Ekstra Bladet den 6.  

 marts 2000 med overskriften "Panserglas ingen hindring", at:
 "To røvere flygtet fra arresten i Vejle.
Flugtkongen [K] var den første, der besejrede det  

 ellers flugtsikre panserglas i arresten i Vejle.
Ved hjælp af en  

 ladning indsmuglet dynamit sprængte han sig en nytårsnat ud af  

 arresten.
Nu har to andre indsatte bevist, at noget så simpelt  

 som en hyldeknægt fra et af arrestens tekøkkener også kan  

 bruges til at tilintetgøre panserglas med." Klageren har anført, at det er i strid med god  

 presseskik, at bladet bringer hans navn i forbindelse med et referat, som  

 indgående beskriver en dumhed, som han begik for 10 år siden,  

 således at ingen kan være i tvivl om hans identitet.
Klageren har endvidere anført, at ingen almen  

 interesse taler for at offentliggøre historien, og at det alene tjener  

 til at skade klagerens og hans kones forhold.
Klageren har en familie at tage  

 hensyn til med to store piger fra et tidligere ægteskab og en ny kone,  

 der venter barn, og som er ansat på en stor arbejdsplads i Vejle, hvor  

 sladderen går.
Endvidere bor de i en lille by udenfor Horsens, hvor  

 alle taler bag ryggen på hans kone og siger: "Det er jo hende som er  

 gift med ham [K], som er flugtkongen".
 Klageren har herudover anført, at det må  

 være helt og aldeles grundlæggende for de presseetiske regler, at  

 en domfældt person bør forskånes for at få  

 fremdraget en ham tidligere overgået straffedom, hvis den er uden  

 betydning i nyhedssammenhæng, og at identificering bør udelades,  

 når ingen almen interesse taler for at offentliggøre et  

 navn.
Endelig har klageren anført, at han har fortrudt  

 mange af de kriminelle handlinger, som han er dømt for, samt at det er  

 mange år siden, han har begået mange af forholdene.
Han er  

 endvidere kun undveget fra politiet to gange.
 Indklagede har anført, at omtalen af klagerens  

 vellykkede dynamitattentat skulle tjene til at sætte to andre fangers  

 flugt i perspektiv.
Indklagede har endvidere anført, at artiklen netop  

 respekterer pkt.
C 8 i de presseetiske regler, idet artiklen ikke fremdrager  

 klagerens over 30 år lange synderegister, der består af flere  

 domme for tyveri, brugstyveri, røveri ved gisseltagning,  

 voldtægt, ulovlig våbenbesiddelse og narkosmugling, ligesom man  

 heller ikke omtaler klagerens tidligere undvigelser.
 Indklagede har tillige anført, at klagerens omsorg  

 for ægtefællen ikke har indebåret, at han har holdt hende  

 uden for narkosmugling og kriminalitet, idet klageren og  

 ægtefællen sammen har smuglet narkotika, hvilket klageren er  

 idømt 13 års fængsel for, som han stadig afsoner, mens  

 ægtefællen blev idømt 4 års fængsel herfor.  

 Bladet har imidlertid siden denne dom ikke omtalt klagerens  

 ægtefælle eller hendes forhold til klageren.
Endelig har indklagede anført, at klageren, som den  

 notorisk kriminelle flugtkonge han er, på lige fod med andre  

 flugtspecialister må tåle at blive offentlig omtalt, når  

 senere begivenheder naturligt bringer dem i minde.
I artiklen er det sket i  

 en skånsom form, som ikke kolliderer med reglerne for god presseskik.
 I sagens behandling har følgende  

 nævnsmedlemmer deltaget: Per Sørensen, Finn Rowold, Tage Clausen  

 og Ole Askvig.
 Pressenævnet udtaler:
 Bladet omtaler klagerens flugt fra arresten i Vejle i  

 anledning af, at to andre fanger nu er flygtet fra samme arrest.
 Tre medlemmer   Per Sørensen, Tage Clausen og  

 Ole Askvig - udtaler:
Det var en usædvanlig begivenhed af offentlig  

 interesse, da klageren flygtede fra Vejle arrest.
Selv om klagerens flugt  

 foregik for mange år siden, finder vi, at klageren må tåle  

 offentlig omtale heraf, når det som her er sket i forbindelse med en  

 aktuel begivenhed af lignende karakter.
Vi finder derfor ikke, at bladet har  

 tilsidesat god presseskik.
 Et medlem   Finn Rowold - udtaler:
Jeg er enig med bladet i, at det forhold, at to fanger nu  

 er flygtet fra arresten, aktualiserer omtalen af klagerens flugt.
Jeg finder  

 imidlertid, at omtalen burde være sket uden at nævne klagerens  

 navn.
Da artiklen gengav klagerens navn, finder jeg, at bladet har tilsidesat  

 god presseskik.
 Der afsiges kendelse efter stemmeflertallet, og  

 Pressenævnet finder herefter ikke, at bladet har tilsidesat god  

 presseskik.
 Afsagt den 3. maj 2000.
