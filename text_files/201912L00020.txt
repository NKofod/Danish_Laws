Fremsat den 2. oktober 2019 af kulturministeren (Joy Mogensen) Forslag til Lov om ændring af lov om scenekunst (Udmøntning af stemmeaftale om ændringer på scenekunstområdet af 20. marts 2019) I lov om scenekunst, jf. lovbekendtgørelse nr. 30 af 14. januar 2014, som ændret ved lov nr. 458 af 14. maj 2014, foretages følgende ændringer:
§ 1 1. I § 5 stk. 1, nr. 4, ændres »eller« til: »,«.
 2. I § 5, stk. 1, indsættes efter nr. 4 som nyt nummer:
»5) varetager særlige opgaver regionalt på tværs af flere kommuner eller«.« Nr. 5 bliver herefter nr. 6.
 3. I § 15, stk. 2, 2. pkt. ændres »egnsteatrenes« til: »et egnsteater«.
 4. I § 15, stk. 2, 3. pkt. ændres »Egnsteatrene« til: »Et egnsteater« og »de« til »det«.
 5. I § 16 b, stk. 4, udgår »og Københavns og Frederiksberg kommuner«.
 6. I § 25, stk. 2, udgår »og Københavns og Frederiksberg Kommuner«.
§ 2 Loven træder i kraft den 1. januar 2020.
Bemærkninger til lovforslaget Almindelige bemærkninger 1. Indledning Lovforslaget udmønter stemmeaftalen om ændringer på scenekunstområdet "Mere teater til flere  investeringer i dansk scenekunst" af 20. marts 2019. Aftalen er indgået mellem den daværende regering, bestående af Venstre, Liberal Alliance og Det Konservative Folkeparti, og Socialdemokratiet, Dansk Folkeparti, Radikale Venstre og Socialistisk Folkeparti (tilsammen herefter: aftalekredsen). Herudover indeholder lovforslaget en ændring som følge af, at Københavns Kommune og Frederiksberg Kommune er omfattet af KL.
Lovforslaget indeholder følgende ændringer:
 For det første defineres en særlig kategori af teatre der varetager særlige opgaver regionalt opgaver på tværs af flere kommuner inden for rammerne af lov om scenekunst § 5.
 For det andet begrænses kulturministerens forhandlingsforpligtelse vedrørende små storbyteatre og refusionsordningen for kommuners køb af børneteater og opsøgende teater til at være med Kommunernes Landsforening (KL). Ændringen er en konsekvensrettelse i forhold til, at Københavns Kommune og Frederiksberg Kommune siden kommunalreformen er repræsenteret af KL.
 Scenekunstloven er senest ændret ved lov nr. 458 af 14. maj 2014 om ændring af lov om scenekunst (indførelse af samtidighed i perioderne for egnsteateraftaler, præcisering af grundlag for refusionsberettigelse m.v.).
 Socialdemokratiet, Venstre, Dansk Folkeparti, Radikale Venstre, Socialistisk Folkeparti og Det Konservative Folkeparti indgik en politisk stemmeaftale om ændringer på scenekunstområdet den 20. marts 2019. I den forbindelse var der enighed i aftalekredsen om at opsige den eksisterende politiske aftale af 21. juni 2011, samt tillægsaftaler af 5. september 2013 og 6. maj 2015 i forbindelse med valgudskrivelsen til Folketinget 2019.
2. Hovedpunkterne i lovforslaget 2.1. Teatre og andre institutioner med særlige opgaver 2.1.1. Gældende ret Det følger af lov om scenekunst (LBK nr. 30 af 14. januar 2014) § 5, at staten kan yde tilskud til teatre og andre institutioner på scenekunstområdet, såfremt de falder ind under fem nærmere angivne kategorier.
Det kan enten være, at teatret udbyder teater i en landsdel, som de er beliggende i, udbyder turnerende teater i hele landet, varetager specialer i en landsdel eller i hele landet, varetager særlige opgaver på scenekunstområdet i landsdele eller hele landet eller medvirker til at udvikle scenekunsten gennem eksperimenterende aktiviteter eller særlige initiativer, herunder varetager internationale aktiviteter.
2.1.2. Kulturministeriets overvejelser og den foreslåede ordning Det foreslås, at også teatre og andre institutioner på scenekunstområdet, der varetager særlige opgaver regionalt på tværs af flere kommuner, fremadrettet skal kunne omfattes af bestemmelsen i scenekunstlovens § 5. Det foreslås derfor, at der indsættes et nyt nummer i scenekunstlovens § 5 om teatre, der varetager særlige opgaver regionalt på tværs af flere kommuner.
Efter den gældende § 5 kan aktiviteter kun omfattes, hvis der geografisk er tale om, at teatret varetager en særlig opgave i en landsdel eller en forpligtelse til at arrangere turné i hele landet.
Det er hensigten, at bestemmelsen fremadrettet åbner mulighed for at rumme teatre og institutioner på scenekunstområdet, hvis aktiviteter geografisk er afgrænset til et regionalt område på tværs af flere kommuner.
Det er ikke hensigten, at området geografisk i alle tilfælde skal svare til eller omfatte et geografisk område, som modsvarer en eksisterende region.
Det er hensigten at åbne mulighed for at teatre, der har vist potentiale for at varetage opgaver i et substantielt større geografisk område end teatrets lokalområde, og hvor karakteren af de opgaver teatret har, er modnet til at omfatte et regionalt område, hvor dette arbejde sker på tværs af flere kommuner.
Hensigten har særligt været at give plads til udviklingen af teatre på scenekunstområdet med et særligt potentiale, der allerede har udfoldet sig, og hvor der viser sig tydelige tegn på, at teatret eller institutionen fremadrettet kan påtage sig en mere omfattende rolle i det regionale område, hvor den er beliggende.
 Det er ikke hensigten at åbne for, at langt flere teatre omfattes af bestemmelsen i § 5. Ændringen er rettet mod de ganske særlige og formodentligt få teatre og scenekunstinstitutioner, hvor teatrets eller institutionens aktiviteter har bevæget sig vidt ud over lokalområdet, og hvor teatret eller institutionen viser potentialet til at varetage særlige opgaver i et regionalt områder på tværs af kommuner.
2.2. Ændringer som følge af at kommuner er repræsenteret i KL 2.2.1. Gældende ret Det følger af scenekunstlovens § 16 b, stk. 4, og § 25, stk. 2, at kulturministeren efter forhandling med KL og Københavns Kommune og Frederiksberg Kommune fastsætter nærmere regler om henholdsvis ordningen for små storbyteatre og for refusionsordningen.
2.2.2. Kulturministeriets overvejelser og den foreslåede ordning Det foreslås, at forpligtelsen for Kulturministeriet til at forhandle med Københavns Kommune og Frederiksberg Kommune i § 16 b, stk. 4 og § 25, stk. 2 udgår.
Bestemmelsen er historisk betinget på grund af, at de pågældende kommuner ikke var repræsenteret i KL.
Siden kommunalreformen har begge kommuner været repræsenteret af KL på linje med landets øvrige kommuner.
3. Økonomiske konsekvenser og implementeringskonsekvenser for det offentlige Lovforslaget vurderes ikke at have økonomiske konsekvenser og implementeringskonsekvenser for det offentlige.
4. Økonomiske og administrative konsekvenser for erhvervslivet Lovforslaget vurderes ikke at have administrative konsekvenser for erhvervslivet.
5. Administrative konsekvenser for borgerne Lovforslaget vurderes ikke at have administrative konsekvenser for borgerne.
6. Miljømæssige konsekvenser Lovforslaget vurderes ikke at have miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
 8. Hørte myndigheder og organisationer mv.
 Et udkast til lovforslag har i perioden fra den 11. juli 2019 til den 19. august 2019 været i høring hos følgende myndigheder og organisationer mv.:
 Afdeling for Dramaturgi ved Institut for Æstetiske fag på Aarhus Universitet, ASSITEJ Danmark, , Brancherådet for Scenedans i Danmark, Danmarks Teaterforeninger, Dansehallerne, Dansk Artistforbund, Dansk Kunstnerråd, Dansk Skuespillerforbund, Danske Dramatikere, Danske Koncert- og Kulturhuse, Danske Regioner, Dansk Teater, DATS  Landsforeningen for Dramatisk Virksomhed, De Frie Koreografer, Det Kongelige Teater, Den Jyske Opera, , Folketeatret, Foreningen af Danske Dramaturger, Foreningen af Danske Sceneinstruktører, Fredericia Teater, Institut for Kunst- og Kulturvidenskab på Københavns Universitet, Kommunernes Landsforening (KL), Kulturhusene i Danmark, Det Københavnske Teatersamarbejde, Odense Teater, Refusionsudvalget under Statens Kunstfond, Randers EgnsTeater, Rigsrevisionen, Sammenslutningen af Danske Scenografer, SCENIT, Statens Kunstfond, Den Danske Scenekunstskole, Teaterbilletter.dk, Teatercentrum, Uafhængige Scenekunstnere, Udvalget for Børneteater og Opsøgende Teater, Vendsyssel Teater, Aalborg Teater og Aarhus Teater.
9. Sammenfattende skema Bemærkninger til lovforslagets enkelte bestemmelser Til § 1 Til nr. 1 I den gældende § 5 stk. 1 opregnes fem kategorier af teatre og andre institutioner på scenekunstområdet som staten kan yde tilskud til.
Det foreslås i § 5, stk. 1, nr. 4 at ændre 'eller' til ',' (komma).
 Den foreslåede ændring er en konsekvens af, at der tilføjes et nyt nummer og § 5, stk. 1, nr. 4, vil med ændringen i nr. 2 nedenfor ikke længere være næstsidst i opremsningen af numre i § 5, stk. 1.
Til nr. 2 I den gældende § 5, stk. 1 opregnes fem kategorier af teatre og andre institutioner på scenekunstområdet, som staten kan yde tilskud til.
Det foreslås at tilføje et nyt nummer i § 5, stk. 1 nr. 5, som betyder, at staten kan yde tilskud til teatre eller andre institutioner på scenekunstområdet, som varetager særlige opgaver regionalt på tværs af flere kommuner.
Det er hensigten med det foreslåede nummer, at udvide dækningsområdet for scenekunstlovens § 5 til også at omfatte teatre og andre institutioner på scenekunstområdet, der varetager særlige opgaver i et regionalt område på tværs af flere kommuner.
Udvidelsen har til formål at sikre, at også teatre med mere snævert afgrænset geografisk virkeområde kan blive optaget under ordningen i § 5. Ændringen skal tjene som udgangspunkt for, at der formuleres særlige opgaver i henhold til scenekunstlovens § 5, stk. 2 for de teatre, som det med stemmeaftalen af 20. marts 2019 er besluttet at optage under ordningen i scenekunstlovens § 5.
Det er ikke hensigten, at udvidelsen af dækningsområdet for bestemmelsen skal medføre en meget vid anvendelse af bestemmelsens anvendelsesområde.
Det er dog hensigten, at et teater eller en institution på scenekunstområdet i helt særlige tilfælde skal kunne omfattes af bestemmelsen, hvis de over længere tid har vist særlig vilje og evne til at varetage opgaver i et regionalt område, som i et mærkbart omfang rækker ud over dets eget lokalområde og på tværs af flere kommuner.
Det foreslås, at teatrets eller institutionens aktiviteter skal række på tværs af flere kommuner, for at understrege, at de skal have et vist omfang og tyngde ud over teatrets eller institutionens hjemstedskommune.
Til nr. 3 I den gældende § 15, stk. 2, 2. pkt. henvises der til 'egnsteatrenes' i flertal.
Det foreslås, at ændre henvisningen til 'et egnsteater' i ental.
Den foreslåede ændring er udelukkende af redaktionel karakter.
Sprogligt ensrettes anvendelsen af betegnelsen egnsteater fra flertal til ental, da dette skaber konsistens i lovens brug af betegnelsen.
Til nr. 4 I den gældende § 15, stk. 2, 3. pkt. henvises der til 'egnsteatrene' i flertal.
Det foreslås, at ændre henvisningen til 'et egnsteater' i ental.
Den foreslåede ændring er udelukkende af redaktionel karakter.
Sprogligt ensrettes anvendelsen af betegnelsen egnsteater fra flertal til ental, da dette skaber konsistens i lovens brug af betegnelsen.
Til nr. 5 I den gældende § 16b, stk. 4, fremgår det, at kulturministeren efter forhandling med KL (Kommunernes Landsforening) og Københavns og Frederiksberg kommuner fastsætter nærmere regler for refusionsordningen, herunder regler for godkendelse af de forestillinger, der omfattes af ordningen.
Baggrunden herfor var, at Københavns Kommune og Frederiksberg Kommune i sin tid ikke var repræsenteret i KL.
Med den foreslåede ændring sker denne forhandling udelukkende med KL, da både Københavns og Frederiksberg kommune siden kommunalreformen i 2007 begge er repræsenteret af KL.
Til nr. 6 I den gældende § 25, stk. 2 fremgår det, at kulturministeren efter forhandling med KL (Kommunernes Landsforening) og Københavns og Frederiksberg kommuner fastsætter nærmere regler for refusionsordningen, herunder regler for godkendelse af de forestillinger, der omfattes af ordningen.
Baggrunden herfor var, at Københavns Kommune og Frederiksberg Kommune i sin tid ikke var repræsenteret i KL.
Med den foreslåede ændring sker denne forhandling udelukkende med KL, da både Københavns og Frederiksberg kommune siden kommunalreformen i 2007 begge er repræsenteret af KL.
Til § 2 Det foreslås, at loven træder i kraft den 1. januar 2020.
 Loven gælder ikke for Grønland og Færøerne, da hovedloven ikke gælder for Grønland og Færøerne jf. § 33 i lov om scenekunst.
