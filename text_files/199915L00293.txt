Tillægsbetænkning afgivet af  

 Skatteudvalget den 15. december 1999 Tillægsbetænkning over Forslag til lov om ændring af lov om  

 registreringsafgift af motorkøretøjer m.v. og lov om  

 ændring af forskellige skatte- og afgiftslove, toldloven, lov om fonde  

 og visse foreninger samt lov om visse selskabers aflæggelse af  

 årsregnskab m.v.
(Fradrag for særligt brændstoføkonomiske  

 personbiler, tilpasning af fradragene for  

  trafiksikkerhedsfremmende foranstaltninger, afgift af større  

 genopbygninger af færdselsskadede køretøjer, den  

 beregningsmæssige avanceprocent samt visse  

 konsekvensændringer) Udvalget har, efter at lovforslaget ved 2. behandling blev  

 henvist til fornyet udvalgsbehandling, behandlet dette i et møde.
 Skatteministeren har tilkendegivet følgende:
Den del af lovforslaget, der omhandler nedslag til  

 særligt brændstoføkonomiske biler, har været udsat  

 for kritik, fordi det hævdes, at det opgivne brændstofforbrug  

 opgjort efter EU s normer ikke er i overensstemmelse med det faktiske  

 forbrug, særligt ikke, når der er mulighed for manuelt - ved  

 hjælp af en knap - at regulere motorens effekt og forbrug.
Et eksempel  

 herpå er VW s 3 liters diesel Lupo, der kører 33,3 km pr. liter  

 diesel ifølge EU-normen.
De 33,3 km pr. liter nås i  

 øko-position.
Slukkes knappen, stiger hestekræfterne fra 45 til  

 61 og brændstofforbruget øges, hvilket f.eks. vil kunne  

 være hensigtsmæssigt for at undgå ubehagelige  

 overhalingssituationer.
Knappen i lupoen er ikke enestående.
I dag har  

 større biler med automatgear en sport-knap (lupoen har automatgear).  

 Aktiveres knappen, øges omdrejningerne, og bilen får et  

 accelerationsspark.
Små familiebiler vil også få en  

 tilsvarende, energiforbrugende sport-knap.
En bil med lupo-knappen kan mere  

 realistisk erstatte en almindelig, mindre familiebil end en bil uden  

 lupo-knappen.
 Det har som nævnt rejst kritik at give nedslag til  

 miljøbiler, der med slukket øko-knap kører mindre end  

 33,3 km/l; nedslaget burde enten reduceres for disse biler eller kun gives  

 til biler, hvor øko-knappen er fikseret.
Konsekvensen af begge muligheder kan blive, at der slet  

 ikke kommer meget brændstofeffektive biler til Danmark.
Dette er  

 uheldigt, for dels er formålet med afgiftsreduktionen at få  

 biler, der kan køre langt på literen, til landet, dels er  

 brændstoføkonomiske biler med en øko-knap typisk mere  

 brændstoføkonomiske end andre biler.
Selv efter nedslaget i  

 registreringsafgiften vil brændstoføkonomiske biler være  

 dyre i forhold til traditionelle biler.
De særligt  

 brændstoføkonomiske biler må derfor forventes især  

 at tiltrække kundegrupper, der er interesserede i at bruge bilens  

 potentiale fuldt ud, så bilen kører så langt på  

 literen som muligt, bl.a. ved hjælp af tændt øko-knap, og  

 som kun i særlige situationer slukker knappen.
 Det er mest hensigtsmæssigt at anvende EU-normen for  

 opgørelse af brændstofforbruget ved beregning af den  

 grønne ejerafgift og ved lovforslagets nedslag i registreringsafgiften  

 for særligt brændstoføkonomiske biler, da normen er  

 angivet i et EU-direktiv, som skal anvendes ved energiforbrugsmålinger  

 for alle bilmodeller, der typegodkendes med henblik på  

 markedsføring i EU.
Målingen er en vægtning af by-, landevejs- og  

 motorvejskørsel.
Det vil altid kunne diskuteres, hvordan en  

 sådan måling gennemføres mest hensigtsmæssigt,  

 så den bedst muligt afspejler den reelle kørsel.
I den  

 forbindelse har det bl.a. været diskuteret, at det er  

 uhensigtsmæssigt, at energiforbrugende ekstraudstyr ikke må  

 være tændt under målingen.
Det betyder at f.eks.  

 airconditioneringsanlæg skal være afbrudt under den officielle  

 måling, selv om et sådant anlæg har en mærkbar  

 indflydelse på forbruget.
At måling af bilers energiforbrug kan  

 være vanskelig, kan også illustreres af forhold, der er  

 ekstraudstyret uvedkommende.
F.eks. vil en bil, der har åbne ruder  

 eller åbent soltag have en større luftmodstand og bruge mere  

 energi, end hvis vinduer og soltag var lukket.
Den nyeste diskussion  

 vedrørende forbrugsmålingen omhandler som nævnt muligheden  

 for manuelt at justere bilens effekt ved hjælp af en knap.
Da der er tale om en måling, der er EU-reguleret,  

 må det være rigtigt at søge at få ændret selve  

 målemetoden, så den bliver i bedre overensstemmelse med det  

 faktiske forbrug, især hvor der forefindes ekstraudstyr eller manuel  

 kontrol af bilens effekt.
Det er i alles interesse, at EU-normen giver et  

 retvisende billede af det faktiske forbrug.
Det er omvendt også klart,  

 at målingerne nødvendigvis må standardiseres.
Trafikministeren har bedt Færdselsstyrelsen tage  

 kontakt til Europa-Kommissionen med henblik på at opfordre Kommissionen  

 til at tage initiativ til at se nærmere på opgørelsen af  

 bilers energiforbrug i relation til ekstraudstyr.
Færdselsstyrelsen  

 agter samtidig at rejse spørgsmålet om muligheden for manuelt -  

 ved hjælp af en knap - at regulere motorens effekt og forbrug.
Forslaget om at give nedslag i registreringsafgiften til  

 særligt brændstoføkonomiske biler giver økonomisk  

 incitament til at købe netop disse biler.
Da det er en nyskabelse ved  

 afgiftsberegningen for personbiler, ønsker regeringen at følge  

 udviklingen ganske nøje, herunder trafikministerens henvendelse til  

 EU-Kommissionen.
Såfremt EU-Kommissionen ikke er indstillet på at  

 søge opgørelsen af bilers energiforbrug ændret, som  

 følge af »lupo-knapper« m.v., vil spørgsmålet om fortsat nedslag  

 i registreringsafgiften indgå i den redegørelse, som  

 skatteministeren fremlægger  i år 2002, med henblik på  

 justeringer i lovgivningen.
 Herefter indstiller et flertal (Venstres, Det  

 Konservative Folkepartis, Dansk Folkepartis, Centrum-Demokraternes,  

 Kristeligt Folkepartis og Frihed 2000 s medlemmer af udvalget) lovforslaget  

 til forkastelse.
 Et mindretal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget)  

 indstiller lovforslaget til vedtagelse i den affattelse, hvori det  

 foreligger efter 2. behandling.
