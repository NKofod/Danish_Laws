Pressenævnets kendelse i sag nr. 2009-6-0926 [K] har klaget til Pressenævnet over en artikel i B.T. den 9. november 2009, idet han mener, at god presseskik er tilsidesat.
 B.T. bragte den 9. november 2009 under overskriften NATURMEDICINEN DER FAKTISK DUER bl.a. følgende:
KRÆFT: Vitamin C forebygger kræft.
Så spis en masse appelsiner eller tag nogle i tabletform.
Men som alle vitaminer skal man passe meget på med at overdrive. [K] har til støtte for klagen bl.a. anført, at udsagnet Men som alle vitaminer skal man passe meget på med at overdrive er vildledende for almindelige mennesker, som derved vil kunne sidde tilbage med en opfattelse af, at c-vitaminer kan være farlige.
C-vitaminer er ikke farlige.
Man kan få diarré, men det er ikke farligt.
 Pressenævnets formand udtaler:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man selv som person, organisation, virksomhed eller lignende skal være omtalt, afbilledet eller på anden måde identificeret i mediet.
Det er ikke tilstrækkeligt, at man har en generel interesse i det emne, der er behandlet.
Da [K] ikke selv er direkte eller indirekte nævnt, har klageren ikke en sådan interesse i sagen, at der er grundlag for at behandle klagen.
Klagen afvises herefter, jf. medieansvarsloven § 43, stk. 2, nr. 2.
