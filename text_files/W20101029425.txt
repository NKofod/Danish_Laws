Ankestyrelsens principafgørelse 113-10 om arbejdsløshedsforsikring - skattefri præmieportioner - efterløn - tilbagebetaling - fejlinformeret Resume:
 Medlemmet havde ret til en 5. skattefri præmieportion, da han undtagelsesvist kunne tilbagebetale 3 efterlønstimer.
 Ankestyrelsens Beskæftigelsesudvalg lagde vægt på, at medlemmet var blevet fejlinformeret i forbindelse med a-kassens opgørelse af præmieportioner, og at medlemmet havde indrettet sig på denne information.
 Love:
Lov om arbejdsløshedsforsikring - lovbekendtgørelse nr. 975 af 26. september 2008 - § 74m, stk. 1, § 74m, stk. 2 og § 74m, stk. 9 Bekendtgørelser:
Arbejdsdirektoratets bekendtgørelse nr. 177 af 19. februar 2007 om en a-kasses pligt til at vejlede mv. - § 1 og § 5 Afgørelse:
 Ankestyrelsens Beskæftigelsesudvalg har i møde truffet afgørelse i din sag om skattefri præmieportioner.
Resultatet er  Vi finder, at du blev forkert informeret i forbindelse med a-kassens opgørelse af præmieportioner, og at du havde indrettet dig på denne information.
 Det betyder, at du har ret til at tilbagebetale 3 timers efterløn.
 Vi ændrer således afgørelsen fra Arbejdsdirektoratet.
 A-kassen vil kontakte dig.
Begrundelsen for afgørelsen Du har anmodet om at tilbagebetale 3 udbetalte efterlønstimer, således at du kan opnå en ekstra skattefri præmieportion.
Der er som udgangspunkt ikke mulighed for at tilbagebetale modtagne efterlønstimer for derved i stedet at få udbetalt skattefri præmieportioner.
 Vi finder imidlertid, at a-kassen har fejlinformeret dig i forbindelse med opgørelse af præmieportioner, og at du havde indrettet dig på a-kassens information om at du var berettiget til 5 præmieportioner.
Det følger af reglerne, at en a-kasse skal vejlede medlemmer om de rettigheder og pligter, som et medlem har efter lov om arbejdsløshedsforsikring m.v., og om rettigheder og pligter i øvrigt efter arbejdsmarkedslovgivningen.
Endvidere skal a-kassen altid give det enkelte medlem individuel og personlig vejledning, hvis medlemmet har særligt behov herfor.
Vi har ved afgørelsen lagt vægt på, at du ved modtagelse af a-kassens brev af 31. januar 2009 havde fået besked om, at du på daværende tidspunkt havde ret til 5 præmieportioner.
Der er tale om en minutiøs gennemgang, hvor a-kassen bl.a. anfører I forlængelse af vores møde har jeg nu gennemgået alle dine timer registreret i vores system.
Jeg kan oplyse, at alle registreringerne er korrekte i forhold til de oplysninger vi tidligere har fremsendt til dig.
 Vi finder det sandsynligt, at du på baggrund af a-kassens information har været i den tro, at du derfor kunne stoppe med at arbejde, idet du havde optjent ret til 5 præmieportioner.
 Vi har ved afgørelsen lagt til grund, at a-kassen i brev af 31. januar 2009 på din foranledning meddelte dig, at du var berettiget til 5 præmieportioner.
 Vi har videre lagt til grund, at du fyldte 65 år den 12. april 2009 og a-kassen ved afgørelse af 7. maj 2009 har meddelt dig, at du har optjent i alt 2402 timer, hvilket giver 4 skattefri præmieportioner.
Vi har endvidere lagt til grund, at a-kassen i mail af 28. maj 2009 har oplyst, at du indtil dit fyldte 65 år har arbejdet 2625,3 timer og modtaget efterløn i 3370 timer, svarende til i alt 5995,3 timer.
A-kassen har beregnet, at du har haft 223,3 timer (5995,3-5772), som skal trækkes fra i dine arbejdstimer på 2625,3 timer.
A-kassen har videre beregnet, at du har 2402 timer (2625,3-223,3), som kan medregnes ved optjeningen af skattefri præmie.
 Vi har desuden lagt til grund, at a-kassen den 22. marts 2010 har oplyst, at tilbagebetaling af 3 timers efterløn vil udløse en ekstra præmieportion, således at du i alt får 5 præmieportioner i stedet for de allerede udbetalte 4 præmieportioner.
Oplysninger i sagen Vi har afgjort sagen på grundlag af:
  De oplysninger, som forelå da Arbejdsdirektoratet traf afgørelse i sagen.
  Arbejdsdirektoratets afgørelse af 18. juni 2009.
  Klagen til Ankestyrelsens Beskæftigelsesudvalg af 26. juni 2009.
  Arbejdsdirektoratets genvurdering.
  Dit brev af 23. juli 2009 til Ankestyrelsen.
  Din mail til Ankestyrelsen af 1. september 2009 vedlagt mailkorrespondance med a-kassen.
  Dine mails til Ankestyrelsen af 14. november 2009, 21. november 2009 og 23. november 2009.
  Beregningsskemaer udleveret ved fremmøde den 18. januar 2009.
  Din mail af 19. januar 2010 til Ankestyrelsen vedlagt mailkorrespondance med a-kassen.
  Din mail af 2. februar 2010 til Ankestyrelsen vedlagt mailkorrespondance med a-kassen.
  Kontorrapport af 22. marts 2010.
