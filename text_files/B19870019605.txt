 I medfør af § 2, jf. § 3 a, i lov om godkendelse af handelsskoler,  

 tekniske skoler samt maskinmester- og maskinistskoler og tilskud m.v. til  

 disse skoler, jf. lovbekendtgørelse nr. 187 af 9. april 1981, som ændret  

 senest ved § 23 i lov nr. 217 af 23. april 1986, fastsættes:
§ 1.  Undervisningsministeriet, Direktoratet for  

 Erhvervsuddannelserne, kan godkende, at der ved tekniske skoler og  

 handelsskoler oprettes kursus til uddannelse af ledere af eller i  

 håndværksvirksomheder.
For handelsskolernes vedkommende kan sådanne kursus  

 dog kun indeholde de fag, der er godkendt i henhold til § 1, stk. 2, i lov om  

 undervisningen på de godkendte handelsskoler, jf. lovbekendtgørelse nr. 974  

 af 19. december 1986. Efter forhandling med Industriministeriet kan  

 Undervisningsministeriet tillade, at tilsvarende kursus oprettes ved de  

 teknologiske institutter i København og Århus.
Formål § 2.  Undervisningens formål er at meddele  

 håndværkere, der har de fornødne faglige forudsætninger, en videreuddannelse,  

 der vil kvalificere til at forestå ledelsen af en håndværksvirkomhed.
Adgangsbetingelser § 3.  Adgang til uddannelsen er betinget af, at den  

 pågældende har gennemgået lærlingeuddannelse og bestået svendeprøve eller ad  

 anden vej har erhvervet sig en sådan kunnen, at de til enhver tid for adgang  

 til teknika stillede krav om praktisk uddannelse er opfyldt.
Stk. 2.  Hvor særlige omstændigheder taler derfor, kan  

 den enkelte skole efter generelle retningslinier, fastsat af det i § 7  

 omhandlede uddannelsesnævn, på kursus optage personer, der ikke opfylder de i  

 stk. 1 anførte betingelser.
Skolens afgørelse kan indbringes for  

 uddannelsesnævnet, der træffer den endelige afgørelse af, hvorvidt der kan  

 meddeles en person dispensationsadgang.
Undervisningen § 4.  Undervisningen kan tilrettelægges som dag- eller  

 aftenkursus eller som brevkursus kombineret med dag- eller aftenkursus.
 Stk. 2.  For samtlige håndværksfag skal der meddeles en  

 undervisning omfattende fagene: finansiering, køb og salg, ledelse,  

 produktion samt samfundsforhold.
 § 5.  Timeplanerne for de enkelte kursus samt  

 undervisningens og prøvernes omfang fastsættes af det i § 7 omhandlede  

 uddannelsesnævn.
Prøverne § 6.  De kursus, der er omhandlet i § 1, jf. § 4, kan  

 afsluttes med prøver, der tilrettelægges og afholdes efter de til enhver tid  

 af uddannelsesnævnet fastsatte bestemmelser.
Uddannelsesnævnet § 7.  Direktoratet for Erhvervsuddannelserne nedsætter  

 et uddannelsesnævn på 8 medlemmer, hvoraf 1 medlem repræsenterer direktoratet  

 og 1 medlem Industriministeriet, 1 medlem skal være i besiddelse af  

 driftsteknisk sagkundskab, og 1 medlem skal være i besiddelse af  

 driftsøkonomisk sagkundskab.
Af de øvrige 4 medlemmer beskikkes 3 medlemmer  

 efter indstilling fra Håndværksrådet og 1 medlem af Landsorganisationen i  

 Danmark.
 Stk. 2.  Medlemmerne beskikkes for 3 år ad gangen.
 Stk. 3.  Nævnet vælger blandt sine medlemmer en formand  

 og fastsætter selv sin forretningsorden.
 Stk. 4.  Som medhjælp for nævnet kan ansættes  

 konsulenter og anden fornøden medhjælp.
 Stk. 5.  Uddannelsesnævnet er i øvrigt rådgivende i alle  

 spørgsmål, som forelægges det af direktoratet.
 § 8.  De af Håndværksrådet for de forskellige  

 håndværksfag nedsatte mesterprøvekommissioner er rådgivende for  

 uddannelsesnævnet med hensyn til undervisningen og kravene til prøverne.
 § 9.  Bekendtgørelsen træder i kraft den 1. maj 1987.
 Stk. 2.  Bekendtgørelse nr. 360 af 17. december 1964  

 ophæves.
Undervisningsministeriet, den 10. april  

 1987 P.M.V.
