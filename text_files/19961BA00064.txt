Nr BSF 64 Forslag til folketingsbeslutning om forbedring af modersmålsundervisningen Fremsat af Bruno Jerup (EL) Jette Gottlieb (EL) Søren Søndergaard (EL) den 19. november 1996 Folketinget opfordrer regeringen til at sikre alle grundskoleelever med et andet modersmål end dansk retten til en kvalitetspræget modersmålsundervisning.
Kvaliteten sikres ved, at regeringen udstikker retlingslinjer, der 1. fortsat pålægger kommunerne at tilbyde grundskoleelever med et andet  

 modersmål end dansk muligheden for modersmålsundervisning, 2. sikrer, at den bekendtgørelsesfastsatte modersmålsundervisning så vidt  

 muligt foregår på hold med elever på samme aldersmæssige/kundskabsmæssige  

 niveau, 3. fremmer sammenhængen mellem modersmålsundervisningen og den almindelige  

 undervisning, så modersmålsundervisningen så vidt muligt foregår på barnets  

 daglige skole i tæt forbindelse med den øvrige undervisning, 4. fremmer ansættelsesforhold, der sikrer modersmålslærernes samarbejde  

 med skolens øvrige lærere, 5. styrker modersmålslærernes uddannelsesniveau og  

 efteruddannelsesmuligheder og 6. fremmer udviklingen og anvendelsen af tidssvarende undervisningsmidler  

 i modersmålsundervisningen.
Bemærkninger til forslaget De børn, der bor i Danmark, men har et andet modersmål end dansk, har brug  

 for anerkendelse og udvikling af begge sprog.
De skal udvikle og beherske  

 deres modersmål for at kunne kommunikere med deres familie - her og i  

 udlandet - og for at kunne orientere sig i den kultur, hvor de har rod.
De  

 skal samtidig udvikle og beherske det danske sprog for at kunne fungere i det  

 danske samfund, både når det gælder skolegang og mere generelt.
Modersmålsundervisning og danskundervisning står ikke i modsætning til  

 hinanden.
Sprogforskere påpeger, at tilegnelsen af andre sprog lettes, hvis  

 børns modersmål støttes.
En kvalitetspræget modersmålsundervisning fremmer  

 således tilegnelsen af dansk og dermed elevernes mulighed for at få det  

 optimale udbytte af al den undervisning, der foregår på dansk.  

 Modersmålsundervisningen styrker elevernes selvværd og identitet.
Den er  

 således af betydning for både elevernes faglige og personlige udvikling.
 Samtidig er en kvalitetspræget modersmålsundervisning en logisk følge af  

 det almene princip i den danske folkeskole om, at undervisningen tager  

 udgangspunkt i det enkelte barns behov og forudsætninger.
 Endelig er en god modersmålsundervisning et signal til tosprogede børn og  

 deres forældre om, at det danske samfund mener det alvorligt, når man taler  

 om en integrationspolitik i tråd med pluralistiske og humanistiske  

 traditioner.
Hvis muligheden for modersmålsundervisning i folkeskolens regi forsvinder,  

 eller hvis dens kvalitet bliver for lav, vil konsekvensen være, at andre,  

 f.eks. hjemlandenes ambassader eller religiøse institutioner, tager opgaven  

 op.
Man kan frygte, at denne undervisning - i modsætning til undervisning i  

 offentligt regi - snarere vil fremme segregation end integration.
Modersmålsundervisningen skal tage udgangspunkt i, at de fleste tosprogede  

 børn skal leve deres liv i Danmark.
Den skal fremme den enkelte elevs  

 personlige og sproglige udvikling og forståelse af samspillet mellem elevens  

 oprindelige kultur og den danske kultur.
Den nuværende modermålsundervisning foregår oftest løsrevet fra den  

 almindelige undervisning.
Dette skyldes bl.a., at der sættes så mange elever  

 som muligt sammen på hvert hold uanset den aldersmæssige og kundskabsmæssige  

 spredning.
Undervisning på et hold med 26 elever i alderen 7-16 år kan aldrig  

 opfylde modersmålsundervisningens formål.
Klassekvotienten bør - især når  

 elever fra mange forskellige klasser undervises sammen - være lavere end i  

 normal undervisning.
 Så vidt det er muligt ud fra antallet af børn med det pågældende  

 modersmål, bør undervisningen foregå på hold, hvor eleverne har samme alder  

 og kundskabsniveau.
Mere homogene hold vil fremme modersmålsundervisningens understøttende  

 funktion i forhold til den øvrige undervisnig.
Modersmålsundervisningen bør i  

 så høj grad som muligt integreres med den øvrige skolegang, f.eks. gennem  

 arbejde med de samme emnekredse i de to typer undervisning, tokulturelle  

 klasser, lærerteam med deltagelse af modersmålslærere og lignende.  

 Undervisningen bør foregå på den daglige skole, hvilket også vil fremme  

 samarbejdet mellem modersmålslæreren og elevens øvrige lærere.
Modersmålslærerne er en vigtig ressource for det danske skolevæsen, for de  

 tosprogede børn og for deres forældre.
Modersmålslæreren er på en gang sine  

 elevers talsmand og en del af det danske skolesystem.
Denne lærergruppe har  

 mulighed for at fungere som en vigtig integrationsfremmende faktor og som  

 problemknuser i forholdet mellem skole, børn og forældre.
Men det kræver, at  

 modersmålslærernes ansættelses- og uddannelsesmæssige forhold forbedres, og  

 at modersmålslærerne indgår i skolens liv på lige fod med andre lærere.
Dette  

 mål fremmes, hvis der arbejdes frem imod, at modersmålslærerne også er  

 kvalificerede til at undervise i andre af skolens fag.
Undervisningsmidlerne i den nuværende modersmålsundervisning er af  

 svingende kvalitet.
Der er behov for at støtte udviklingen af materialer, der  

 falder i tråd med dansk pædagogisk tradition, og som på en meningsfuld måde  

 både belyser oprindelseslandets virkelighed og giver mulighed for at  

 sammenligne med danske forhold.
En opgradering af undervisningsmidlerne kan -  

 især når det drejer sig om sprog, hvor der kun er få elever - med fordel ske  

 i samarbejde med de øvrige nordiske lande.
Skriftlig fremsættelse Bruno Jerup (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forbedring af  

 modersmålsundervisningen.
(Beslutningsforslag nr.
B 64).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
