 Ved lov nr. 344 af 23. december 1959 om erhvervelse af fast ejendom, der  

 trådte i kraft den 1. januar 1960, er adgangen til at erhverve fast ejendom  

 her i landet for personer, der ikke har bopæl i Danmark, samt for selskaber,  

 foreninger m.v., der ikke har hjemsted i Danmark, gjort afhængig af  

 justitsministerens tilladelse.
 Lovens § 1 lyder således:
 »Personer, der ikke har bopæl i Danmark, og som ej heller tidligere  

 har haft bopæl her i landet i et tidsrum af i alt 5 år, kan kun med  

 justitsministerens tilladelse erhverve adkomst på fast ejendom her i landet.
Det samme gælder selskaber, foreninger og andre sammenslutninger,  

 offentlige eller private institutioner, stiftelser og legater, der ikke har  

 hjemsted i Danmark, samt udenlandske offentlige myndigheder.« Loven omfatter al fast ejendom, ikke alene jord, men også bygninger, der  

 tilhører en anden end grundens ejer, f.eks. bygninger, der er eller bliver  

 opført på lejet grund.
 Ved administrationen af loven er ministeriet blevet bekendt med, at der i  

 visse tilfælde af bygningsmyndighederne er meddelt byggetilladelse til  

 opførelse navnlig af sommerhuse på lejet grund til personer, som ifølge loven  

 kun med justitsministerens tilladelse kan blive ejer af bygningen, uden at de  

 pågældende har været bekendt med nødvendigheden af en sådan tilladelse.
 Da det imidlertid vil være ønskeligt, at samtlige nødvendige tilladelser  

 foreligger forinden byggeriets påbegyndelse, skal man henstille, at der ved  

 behandlingen af ansøgninger om byggetilladelse fra personer (og eventuelt  

 selskaber m.v.,), der omfattes af loven om erhvervelse af fast ejendom,  

 følges en af nedennævnte fremgangsmåder:
enten at tilkendegive ansøgeren, at der ikke kan tages stilling til  

 ansøgningen, før der er tilvejebragt tilladelse fra justitsministeriet til at  

 blive ejer af den eventuelle bygning, eller ved byggetilladelsens meddelelse at tilføje, at der ikke ved denne  

 er taget stilling til, hvorvidt den pågældende vil kunne opnå tilladelse fra  

 justitsministeriet til at blive ejer af bygningen, således at den pågældende  

 i begge tilfælde henvises til at indgive ansøgning til justitsministeriets 1.  

 kontor, Christiansborg Slotsplads 1, København K.
 Justitsministeriet, den 15. januar 1962.
 Hans Hækkerup.
 /Kjøgx.
