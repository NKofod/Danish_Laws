Fremsat den 4. november 1998 af  

 fødevareministeren (Henrik Dam Kristensen) Forslag til Økologilov § 1. Ministeren for fødevarer, landbrug og fiskeri kan  

 fastsætte regler, der er nødvendige for anvendelsen af  

 forskrifter fastsat af Det Europæiske Fællesskab om  

 økologisk produktionsmetode og økologiske produkter.
Ministeren  

 kan fastsætte regler om fravigelse af bestemmelser i forskrifterne i  

 det omfang disse indeholder adgang hertil.
 Stk. 2. Ministeren kan fastsætte regler om produktion af  

 økologiske produkter inden for jordbrug og fiskeri, herunder om  

 autorisation af og kontrol med økologiske jordbrugsbedrifter og  

 økologiske primærvirksomheder inden for fiskerisektoren.
Stk. 3. Ministeren kan, for andre virksomheder end de i  

 stk. 2 nævnte, fastsætte regler om økologiske  

 fødevarer og andre økologiske produkter inden for jordbrug og  

 fiskeri, herunder bl.a. om mærkning, behandling og salg, samt ind- og  

 udførsel.
Ministeren kan endvidere fastsætte regler om  

 autorisation, anmeldelse, godkendelse og kontrol af sådanne  

 virksomheder.
 Stk. 4. I regler fastsat efter stk. 1-3 kan ministeren  

 fastsætte bestemmelser om udbud til salg, formidling af salg, tilbud,  

 opbevaring i salgsøjemed, fordeling, levering og anden form for  

 overdragelse, ligesom ministeren kan fastsætte bestemmelser om  

 tilberedning, forarbejdning, opbevaring, aftapning, emballering, ompakning og  

 transport.
 Stk. 5. For virksomheder, der sælger eller køber  

 fødevarer fra virksomheder omfattet af stk. 2 eller 3 kan  

 ministeren fastsætte regler om pligt til at udlevere  

 regnskabsoplysninger.
 § 2. Jordbrugs- og fiskeriprodukter må kun sælges  

 med henvisning til, at de er produceret i henhold til den økologiske  

 produktionsmetode, hvis de er fremstillet i overensstemmelse med Det  

 Europæiske Fællesskabs forskrifter eller regler fastsat efter  

 denne lov.
 Stk. 2. Ministeren for fødevarer, landbrug og fiskeri  

 kan forbyde, at et produkt sælges med henvisning til, at det er  

 produceret i henhold til den økologiske produktionsmetode, hvis  

 produktet ikke overholder forskrifter fastsat af Det Europæiske  

 Fællesskab om økologisk produktionsmetode og økologiske  

 produkter eller regler fastsat efter denne lov.
 Stk. 3. Ministeren kan forbyde en person eller en  

 erhvervsdrivende i en periode, der ikke kan overstige 5 år, at  

 sælge eller på anden vis omsætte produkter under henvisning  

 til, at de er produceret i henhold til den økologiske  

 produktionsmetode, hvis personen eller den erhvervsdrivende har gjort sig  

 skyldig i grov eller oftere gentagen overtrædelse af Det  

 Europæiske Fællesskabs forskrifter om økologisk  

 produktionsmetode eller regler fastsat efter denne lov.
 § 3. Ministeren for fødevarer, landbrug og fiskeri kan  

 tilbagekalde en autorisation meddelt på grundlag af regler fastsat  

 efter § 1, stk. 2 eller 3, hvis vilkårene for autorisationen  

 ikke overholdes.
 Stk. 2. Det kan i forbindelse med tilbagekaldelsen bestemmes,  

 at autorisationen først kan generhverves efter en periode, der ikke  

 kan overstige 5 år, hvis tilbagekaldelsen skyldes, at  

 autorisationsindehaver har gjort sig skyldig i en grov eller oftere gentagen  

 overtrædelse af Det Europæiske Fællesskabs forskrifter om  

 økologisk produktionsmetode eller regler fastsat efter denne lov.  

 Afgørelsen skal indeholde oplysning om adgangen til efter stk. 4  

 at begære domstolsprøvelse og om fristen herfor.
Stk. 3. Autorisation kan nægtes, hvis ansøgeren  

 indenfor de forudgående 5 år før  

 ansøgningstidspunktet har gjort sig skyldig i en grov eller oftere  

 gentagen overtrædelse af Det Europæiske Fællesskabs  

 forskrifter om økologisk produktionsmetode eller regler fastsat efter  

 denne lov.
Autorisationen kan nægtes i en periode, der ikke kan  

 overstige 5 år fra tidspunktet for den nævnte  

 overtrædelse.
Stk. 4. En tilbagekaldelse af autorisation i medfør af  

 stk. 2 kan af den, som afgørelsen vedrører, forlanges  

 indbragt for domstolene.
Anmodning herom skal fremsættes over for den  

 myndighed, der har meddelt tilbagekaldelsen, og inden 4 uger efter, at  

 afgørelsen er meddelt den pågældende.
Sagen indbringes  

 herefter af myndigheden for retten efter reglerne i retsplejelovens kapitel  

 81 uden medvirken af domsmænd.
Anmodningen har opsættende  

 virkning, men retten kan ved kendelse bestemme, at den pågældende  

 under sagens behandling ikke må udøve virksomheden.
Hvis  

 tilbagekaldelsen findes lovlig ved dommen, kan det i denne bestemmes, at anke  

 ikke har opsættende virkning.
 § 4. Ministeren for fødevarer, landbrug og fiskeri  

 nedsætter Det Økologiske Fødevareråd til at fremme,  

 følge og vurdere udviklingsmulighederne for en dansk økologisk  

 jordbrugsproduktion.
 Stk. 2. Ved udfærdigelse af regler i henhold til  

 § 1 indhenter ministeren en udtalelse fra Det Økologiske  

 Fødevareråd.
Stk. 3. Det økologiske Fødevareråd  

 består af en repræsentant for henholdsvis Ministeriet for  

 Fødevarer, Landbrug og Fiskeri, Miljø- og Energiministeriet,  

 Foreningen for Biodynamisk Jordbrug, Landsforeningen Økologisk  

 Jordbrug, Samarbejdsudvalget for Økologisk/Biodynamisk Jordbrug,  

 Landbrugsraadet, De danske Landboforeninger, Dansk Familielandbrug,  

 Arbejderbevægelsens Erhvervsråd og Forbrugerrådet.  

 Repræsentanten for Ministeriet for Fødevarer, Landbrug og  

 Fiskeri er formand.
Rådet kan bestemme, at der skal medvirke  

 særlige sagkyndige.
 Stk. 4. Ministeren fastsætter Det Økologiske  

 Fødevareråds forretningsorden og regler for rådets  

 arbejde, herunder for sekretariatsbetjening af rådet.
 § 5. Ministeren for fødevarer, landbrug og fiskeri kan  

 fastsætte regler om betaling til hel eller delvis dækning af  

 udgifter ved autorisation, anmeldelse og godkendelse i henhold til Det  

 Europæiske Fællesskabs forskrifter om økologisk  

 produktionsmetode eller regler fastsat i medfør af § 1 samt  

 administration og kontrol af disse.
Stk. 2. Betalingsforpligtelser, der er fastsat ved forordning,  

 eller som følger af regler fastsat i henhold til denne lov, og som  

 ikke opfyldes rettidigt overfor den afgiftsopkrævende myndighed,  

 tillægges, medmindre andet er fastsat ved forordning, en årlig  

 rente svarende til renten i henhold til rentelovens § 5. Den tillagte  

 rente udgør dog mindst 50 kr.
For erindringsskrivelser betales et  

 gebyr på 200 kr., som reguleres i henhold til § 3 i lov om en  

 satsreguleringsprocent.
 Stk. 3. Der er udpantningsret for betalingsforpligtelser, der  

 følger af regler fastsat i henhold til stk. 1 og for renter  

 tillagt efter stk. 2.
Administration af loven § 6. Ministeren for fødevarer, landbrug og fiskeri kan  

 påbyde fornyet omlægning af arealer eller husdyr, hvis der  

 konstateres en overtrædelse af regler fastsat efter denne lov eller  

 bestemmelser i Det Europæiske Fællesskabs forskrifter om  

 økologisk produktionsmetode vedrørende den  

 pågældende driftsgren.
 Stk. 2. Ministeren kan meddele påbud om mærkning,  

 tilberedning, behandling og salg, ind- og udførsel samt indretning og  

 drift af virksomheder med henblik på at bringe forholdet i  

 overensstemmelse med de gældende regler herom.
 § 7. Ministeren for fødevarer, landbrug og fiskeri kan  

 fastsætte regler om offentliggørelse med navns nævnelse af  

 resultater og sanktioner på grundlag af den kontrol som  

 gennemføres i henhold til loven eller regler udstedt i medfør  

 af loven.
Stk. 2. Ministeren kan fastsætte regler om formen for og  

 omfanget af offentliggørelse, herunder at offentliggørelse kan  

 ske elektronisk.
Ministeren kan bestemme, at visse resultater ikke skal  

 offentliggøres.
Stk. 3. Ministeren kan bestemme, at offentliggørelse  

 skal ske på grundlag af et af ministeren oprettet  

 edb-informationssystem vedrørende kontrolresultater.
Ministeren kan  

 på ethvert tidspunkt, herunder periodisk, videregive såvel  

 enkeltstående oplysninger som masseoplysninger fra informationssystemet  

 til en ubestemt kreds af modtagere.
Enhver har adgang til fra  

 informationssystemet at få meddelt oplysninger, som enten har  

 været offentliggjort, eller som skal offentliggøres.
Adgangen  

 omfatter såvel enkeltstående oplysninger som  

 masseoplysninger.
§ 8. Ministeren for fødevarer, landbrug og fiskeri kan  

 henlægge sine beføjelser efter loven til institutioner under  

 Ministeriet for Fødevarer, Landbrug og Fiskeri.
Ministeren kan i  

 forbindelse hermed fastsætte regler om adgang til at klage over  

 myndighedernes afgørelser, herunder om at afgørelser ikke skal  

 kunne indbringes for anden administrativ myndighed og om myndighedernes  

 adgang til at genvurdere en sag efter, at der er indgivet klage.
Stk. 2. Efter forhandling med vedkommende minister eller  

 vedkommende kommunale organisationer kan ministeren fastsætte regler om  

 andre myndigheders eller institutioners medvirken ved varetagelse af opgaver  

 efter loven.
Stk. 1 finder tilsvarende anvendelse.
§ 9. Ministeren for fødevarer, landbrug og fiskeri  

 eller den, ministeren bemyndiger hertil, har til enhver tid mod  

 behørig legitimation og uden retskendelse adgang til  

 jordbrugsbedrifter eller andre virksomheder, som er autoriseret, anmeldt,  

 godkendt eller underlagt kontrol i medfør af denne lov eller regler  

 fastsat i henhold til denne lov.
På tilsvarende måde har  

 ministeren eller den, ministeren bemyndiger dertil, adgang til bedrifternes  

 og virksomhedernes regnskab, forretningsbøger m.v., herunder  

 også materiale, der opbevares i elektronisk form.
Politiet yder om  

 nødvendigt bistand hertil.
§ 10. Den, der driver en jordbrugsbedrift eller anden  

 virksomhed, som er omfattet af reglerne fastsat efter § 1, skal efter  

 anmodning fra ministeren for fødevarer, landbrug og fiskeri, eller den  

 ministeren bemyndiger hertil, give alle oplysninger, herunder om  

 økonomiske og regnskabsmæssige forhold, som har betydning for  

 kontrollens gennemførelse, samt vederlagsfrit yde ministeren eller  

 den, ministeren bemyndiger hertil, fornøden bistand ved kontrol,  

 prøvetagning, kopiering og udlevering af skriftligt materiale og  

 udskrift af elektroniske data.
Ministeren, eller den, ministeren bemyndiger  

 hertil, kan udtage prøver til undersøgelser uden at skulle  

 erlægge betaling herfor.
Straffebestemmelser § 11. Medmindre højere straf er forskyldt efter den  

 øvrige lovgivning, straffes med bøde den, der 1)	overtræder § 2, stk. 1, 2)	undlader at efterkomme forbud efter § 2, stk. 2 eller  

 stk. 3, 3)	undlader at efterkomme påbud efter § 6, 4)	undlader at afgive oplysninger efter § 10, 5)	undlader at yde tilsynsmyndigheden bistand efter  

 § 10.
Stk. 2. I regler fastsat efter § 1 i loven, kan der  

 fastsættes straf af bøde for overtrædelse af  

 bestemmelserne i reglerne.
I reglerne kan der endvidere fastsættes  

 straf af bøde for overtrædelse af bestemmelser i forskrifter  

 fastsat af Det Europæiske Fællesskab om økologisk  

 produktionsmetode og økologiske produkter.
 § 12. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.
§ 13. Skønnes en overtrædelse ikke at ville  

 medføre højere straf end bøde, kan ministeren for  

 fødevarer, landbrug og fiskeri tilkendegive, at sagen kan  

 afgøres uden retslig forfølgning.
Det er en betingelse herfor,  

 at den, der har begået overtrædelsen, erkender sin skyld, og  

 erklærer sig rede til inden for en nærmere angivet frist, der  

 efter begæring kan forlænges, at betale en i tilkendegivelsen  

 angivet bøde.
 Stk. 2. For den i stk. 1 nævnte tilkendegivelse  

 finder bestemmelserne i retsplejelovens § 931, stk. 2 og 3,  

 tilsvarende anvendelse.
 § 14. I lov nr. 479 af 12. juni 1996 om støtte til  

 jordbrugets strukturudvikling og til økologisk produktion inden for  

 jordbrug og fiskeri m.v., som ændret ved lov nr. 404 af 10. juni 1997,  

 foretages følgende ændringer:
 1. I § 4 indsættes som stk. 3:
 »Stk. 3. I spørgsmål, der vedrører tilskud  

 til fremme af økologisk produktion inden for jordbrug, jf.  

 stk. 1, indhenter ministeren for fødevarer, landbrug og fiskeri  

 en udtalelse fra Det Økologiske Fødevareråd, jf. § 4  

 i økologiloven.«.
 2. §§ 5 og 6 ophæves.
 3. § 16, stk. 4, ophæves.
 4. I §17, stk. 1, ændres »efter § 16,  

 stk. 1, 2 og 4« til : »efter § 16, stk. 1 og 2«.
 5. I § 18, stk. 2, 1. pkt., udgår: », eller  

 til bedrifter eller virksomheder, som er autoriseret, anmeldt, godkendt eller  

 kontrolleret i medfør af § 6, stk. 1 eller 2«.
 6. § 21 ophæves.
 7. I § 22, stk. 1, 1. pkt., udgår:  

 »§ 21 samt«.
 8. § 23, stk. 4, ophæves.
 Stk. 5-8 bliver herefter stk. 4-7.
 9. § 24, stk. 3, affattes således:
 » Stk. 3. Administrative forskrifter udstedt i medfør  

 af lov om støtte til jordbrugets strukturudvikling og til  

 økologisk jordbrug m.v., jf. lovbekendtgørelse nr. 715 af 30.  

 august 1995, forbliver i kraft, indtil de ophæves, afløses af  

 regler udstedt i medfør af denne lov eller i medfør af  

 økologiloven .«.
 Ikrafttrædelse m.v.
 § 15. Loven træder i kraft den 1. marts 1999.
 § 16. Loven gælder ikke for Færøerne og  

 Grønland.
Bemærkninger til lovforslaget Almindelige bemærkninger 1. Baggrund for lovforslaget På grund af den stigende interesse for produktion og  

 salg af økologiske landbrugs- og fiskeriprodukter og den samling af al  

 fødevarelovgivning i én lov, der har fundet sted i lov nr. 471  

 af 1. juli 1998 om fødevarer m.m. (fødevareloven) findes det  

 hensigtsmæssigt at udskille bestemmelserne om økologisk  

 produktion inden for landbrug og fiskeri i en særskilt lov.
Disse  

 bestemmelser har hidtil været indeholdt i lov nr. 479 af 12. juni 1996  

 om støtte til jordbrugets strukturudvikling og til økologisk  

 produktion inden for jordbrug og fiskeri m.v., som ændret ved lov nr.  

 404 af 10. juni 1997 (strukturloven).
De gældende regler om økologisk  

 primærproduktion, herunder om autorisation af jordbrugsbedrifter og  

 virksomheder, er fastsat ved bekendtgørelse nr. 210 af 6. april 1998  

 om økologisk jordbrugsproduktion, som ændret ved  

 bekendtgørelse nr. 560 af 3. august 1998. For så vidt  

 angår bestemmelser om planteproduktion gengiver bekendtgørelsen  

 de i Det Europæiske Fællesskabs forordning nr. 2091/92 af 24.  

 juni 1991 om økologisk produktionsmetode for landbrugsprodukter og om  

 angivelse heraf på landbrugsprodukter og levnedsmidler indeholdte  

 regler, medens bekendtgørelsens bestemmelser om animalsk produktion  

 fortsat er nationalt fastsatte bestemmelser.
Forslag til fælles  

 bestemmelser om animalsk produktion er af EU-Kommissionen forelagt for  

 Rådet.
 De gældende bestemmelser om salg og fremstilling af  

 økologiske levnedsmidler er fastsat ved bekendtgørelse nr. 753  

 af 2. september 1992 om betingelserne for markedsføring af  

 økologiske levnedsmidler, som senest ændret ved  

 bekendtgørelse nr. 1285 af 23. december 1996.
 I 1987 blev den første økologilov vedtaget.  

 Loven havde til formål at fremme udviklingen af økologisk  

 jordbrugsproduktion.
Fra 1987 har der været en stigende interesse blandt  

 landmænd for at omlægge til økologisk landbrug.
Der har i  

 de seneste år været en markant stigende interesse.
En af  

 årsagerne hertil har været et ønske om øget hensyn  

 til miljøet samt forbrugernes ønske om  

 kvalitetsfødevarer, herunder økologiske fødevarer.
I  

 takt med at flere landbrug er lagt om til økologisk produktion, er  

 antallet af virksomheder, pakkerier, sortere- og forarbejdningsvirksomheder  

 som behandler økologiske produkter ligeledes stigende.
I 1997 steg antallet af bedrifter, der blev autoriseret  

 til økologisk produktion, fra 1166 til 1617. Nettotilgangen af  

 bedrifter svarede til en stigning på 39 pct. i forhold til året  

 før.
I modsætning til tidligere var det ikke kun primært  

 mindre bedrifter, der omlagde deres produktion, men også større  

 bedrifter ønskede at producere økologisk.
Den økologiske  

 produktion har således i dag afsæt i et bredere udsnit af dansk  

 landbrug, end det var tilfældet ved vedtagelsen af den første  

 økologilov i 1987. I 1998 forventes antallet at ville stige til ca.  

 2250 bedrifter svarende til en stigning på ca. 40 pct.
Aktionsplanen for fremme af den økologiske  

 fødevareproduktion i Danmark fra 1995 indeholder 65 anbefalinger til  

 tiltag til fremme for produktion af økologiske fødevarer.
Langt  

 størstedelen af disse anbefalinger er nu gennemført eller under  

 gennemførelse.
 For at sikre, at den positive udvikling af  

 økologisk jordbrug fortsætter, er det besluttet, at der skal  

 udarbejdes en Aktionsplan II for fremme af den økologiske  

 fødevareproduktion i Danmark.
2. Lovforslagets indhold I.
Indhold Formålet med lovgivning på  

 økologiområdet er at fastsætte offentlige regler for  

 økologisk produktionsmetode samt offentlig kontrol med efterlevelse af  

 disse regler, for derved bl.a. at sikre forbrugernes tillid til de  

 økologiske varer Loven er en rammelov, der giver ministeren for  

 fødevarer, landbrug og fiskeri mulighed for at fastsætte  

 detaljerede bestemmelser i bekendtgørelsesform.
Loven er i vid udstrækning identisk med de  

 bestemmelser i strukturloven, der retter sig mod den økologiske  

 produktion m.v.
Der er herudover foretaget visse tilføjelser og  

 tilpasninger af teknisk karakter.
II.
Administration Beføjelserne efter dette lovforslag agtes fortsat  

 henlagt til Plantedirektoratet og Veterinær- og  

 Fødevaredirektoratet.
Bekendtgørelse nr. 210 af 6. april 1998 om  

 økologisk jordbrugsproduktion med senere ændringer administreres  

 af Plantedirektoratet.
Den administrative praksis på grundlag heraf  

 agtes opretholdt og udviklet i takt med behovet for ændringer.
 Antallet af autoriserede økologiske  

 jordbrugsbedrifter er steget til 1617 i 1997.
Der er i 1998 modtaget 655 ansøgninger om  

 autorisation.
Det forventes, at der fortsat vil være en betydelig  

 stigning i antallet af økologiske bedrifter.
 Der er pr. 1. september 1998 59 forarbejdnings- og  

 salgsvirksomheder, som er autoriseret af Plantedirektoratet.
 Plantedirektoratet varetager autorisationen og kontrollen  

 af økologiske jordbrugsbedrifter og af virksomheder, der forarbejder  

 og sælger økologiske rå- og hjælpestoffer til  

 autoriserede jordbrugsbedrifter.
Plantedirektoratet aflægger kontrolbesøg  

 på alle autoriserede økologiske bedrifter og virksomheder.  

 Kontrolstrategien bliver løbende vurderet bl.a. udfra udviklingen i  

 antallet af økologiske bedrifter.
Det skønnes fortsat  

 nødvendigt med et højt kontrolniveau for at opretholde tilliden  

 til den økologiske jordbrugsproduktion.
 Bekendtgørelse nr. 753 af 2. september 1992 om  

 betingelserne for markedsføring af økologiske levnedsmidler med  

 senere ændringer administreres af Veterinær- og  

 Fødevaredirektoratet.
Selve kontrollen med markedsføring, herunder  

 indførsel, forarbejdning, emballering og mærkning af  

 økologiske levnedsmidler, udøves af de myndigheder, som i  

 henhold til levnedsmiddellovgivningen i øvrigt udøver kontrol  

 med en given virksomhed.
Kontrollen udføres således som en  

 integreret del af den almindelige levnedsmiddelkontrol.
Strukturen af denne  

 kontrol er under ændring som følge af vedtagelsen af  

 fødevareloven.
Koordination af kontrollen i henhold til  

 bekendtgørelsen varetages af Veterinær- og  

 Fødevaredirektoratet.
Inden en virksomhed påbegynder indførsel,  

 forarbejdning, emballering eller mærkning af levnedsmidler, der  

 efterfølgende markedsføres som økologiske, skal disse  

 aktiviteter anmeldes til de autoriserende/godkendende myndigheder, dvs.  

 Veterinær- og Fødevaredirektoratet eller  

 Levnedsmiddelkontrolenhederne afhængigt af virksomhedstypen.
Samme  

 myndigheder udarbejder en »økologirapport«, hvori der bl.a.  

 fastsættes en række virksomhedsspecifikke driftsvilkår, der  

 skal sikre, at økologireglerne overholdes.
 Når økologirapporten er udarbejdet, kan  

 virksomheden påbegynde de anmeldte aktiviteter og markedsføre  

 fødevarerne som økologiske.
Med henblik på en styrkelse af  

 økologikontrollen er der oprettet en særlig kontrolgruppe, der  

 skal koordinere en supplerende stikprøvevis krydskontrol med  

 udgangspunkt i en særligt dybtgående kontrol af udvalgte  

 virksomheders regnskaber.
Data til brug for kontrolgruppens arbejde indhentes  

 via de tilsynsførende myndigheder.
 Pr. 31. december 1997 var 750 virksomheder omfattet af  

 bekendtgørelsen om betingelserne for markedsføring af  

 økologiske levnedsmidler.
3. Lovforslagets økonomiske og administrative konsekvenser Lovforslaget vil ikke få finansielle eller  

 administrative konsekvenser for staten eller for kommuner og amtskommuner, da  

 der primært er tale om videreførelse af gældende  

 lovgivning.
 Det bemærkes, at den forventede stigning i antallet  

 af økologiske bedrifter, uafhængigt af vedtagelsen af  

 lovforslaget, vil medføre stigende udgifter til kontrol og til  

 administration af økologiske bedrifter i de kommende år.
4. Lovforslagets erhvervsøkonomiske og miljømæssige  

 konsekvenser Lovforslaget vil ikke få erhvervsøkonomiske  

 eller miljømæssige konsekvenser, da der primært er tale om  

 videreførelse af gældende lovgivning.
 Det skønnes, at lovforslaget ikke vil  

 medføre administrativt mer-/mindrearbejde for de berørte  

 virksomheder.
5. Forholdet til EU-retten Lovforslaget indeholder bestemmelser, der er  

 nødvendige til supplerende gennemførelse i Danmark af  

 EU-forskrifter vedrørende økologisk produktionsmetode m.v.
Udmøntningen af bemyndigelserne i lovforslaget vil  

 i en række tilfælde kunne nødvendiggøre  

 underretning af EU-Kommissionen, evt. under iagttagelse af  

 informationsproceduredirektivet, jf.
Europa-Parlamentets og Rådets  

 direktiv af 22. juni 1998 nr. 98/34/EF om en informationsprocedure med hensyn  

 til tekniske standarder og forskrifter.
6. Høring Lovforslaget har været forelagt for Landbrugsraadet,  

 Det Økologiske Fødevareråd, Landsforeningen  

 Økologisk Fødevareråd, Den Kgl.
Veterinær- og  

 Landbohøjskole, Forbrugerrådet, De danske Landboforeninger,  

 Dansk Familielandbrug, Det Dyreetiske Råd, Nærings- og  

 Nydelsesmiddelarbejderforbundet, Økologisk Landscenter, Landbrugets  

 Rådgivningscenter, Danmarks Biavlerforening, Sammenslutningen af Danske  

 Erhvervsbiavlere, Dansk Industri, Danske Slagterier, Biodania, Dansk  

 Erhvervsfrugtavl, Dansk Erhvervsgartnerforening, Landsudvalget for  

 Kvæg, Det danske Fjerkræråd, Danske Biavleres  

 Landsforening, Landsforeningen for Økologisk og Biodynamisk  

 mælk, IFOAM´s EU-gruppe, Foreningen for Biodynamisk Jordbrug,  

 Mejeriforeningen, Brancheforeningen for De Økologiske  

 Svineproducenter, Brancheforeningen for Økologisk og Biodynamisk  

 Fjerkræ og Landsudvalget for Svin.
Bilag 1 Vurdering af konsekvenser af lovforslag Positive Konsekvenser/mindreudgifter (hvis ja, angiv omfang) Negative Konsekvenser/merudgifter (hvis ja, angiv omfang) Økonomiske konsekvenser for stat, kommuner og amts-kommuner nej nej Administrative konsekvenser for stat, kommuner og amtskommuner nej nej Økonomiske konsekvenser for erhvervslivet nej nej Administrative konsekvenser for erhvervslivet nej nej Miljømæssige konsekvenser nej nej Administrative konsekvenser for borgerne nej nej Forholdet til EU-retten Lovforslaget indeholder regler og øvrige foranstaltninger, der er  

 nødvendige for anvendelse af EU´s forordninger og gennemførsel  

 af EU-direktiver vedrørende økologiske produktionsmetoder  

 m.v.
Bemærkninger til de enkelte bestemmelser Til § 1 Bestemmelserne præciserer og viderefører  

 § 6, stk. 1-3, i strukturloven.
Med bestemmelsen bemyndiges  

 ministeren til at fastsætte regler eller bestemmelser med henblik  

 på gennemførelsen af direktiver og beslutninger samt anvendelse  

 af forordninger, og til at fravige de nævnte retsakter i det omfang,  

 retsakter giver adgang dertil.
Bestemmelserne svarer til § 61,  

 stk. 1 og 2, i fødevareloven.
 Dog er bestemmelser vedrørende  

 offentliggørelse af kontrol- og analyseresultater optaget i  

 nærværende lovs § 7.
 Stk. 2 giver ministeren bemyndigelse til  

 fastsættelse af regler vedrørende primærproduktionen  

 indenfor landbrug og fiskeri.
 Stk. 3 bemyndiger ministeren til at fastsætte  

 regler vedrørende forarbejdningen af økologiske produkter,  

 herunder non-food produkter.
 Stk. 4 er nyt og bemyndiger ministeren til at  

 foreskrive, at bestemmelserne om salg i regler fastsat efter loven  

 gælder for enhver form for overdragelse, uanset hvordan parterne selv  

 betegner overdragelsen.
Stk. 5 er nyt og har til formål at øge  

 sikkerheden for varernes økologiske oprindelse.
Det er  

 nødvendigt at kunne gennemføre en regnskabsmæssig kontrol  

 af virksomheder, der leverer eller aftager såvel økologiske som  

 konventionelle varer til eller fra økologikontrollerede virksomheder.  

 Herved vil det bl.a. kunne kontrolleres, at der ikke indkøbes  

 konventionelle varer, som videresælges som økologiske.  

 Bestemmelsen giver mulighed for at gennemføre en fuld kontrol af  

 virksomhedernes omsætning, idet det er muligt at sammenligne  

 oplysninger om ud- og indgående mængder både hos  

 leverandør og aftager.
Til § 2 Stk. 1 er nyt og fastsætter generelt, at  

 produkter ikke må sælges som økologiske, hvis de ikke er  

 fremstillet efter den økologiske produktionsmetode og i  

 overensstemmelse med gældende regler eller EU-forordningsbestemmelser  

 herom.
Overtrædelse straffes med bøde.
Efter stk. 2, der er nyt, kan ministeren forbyde salg  

 af et konkret vareparti som økologisk, hvis det er konstateret, at  

 partiet ikke er fremstillet efter den økologiske produktionsmetode og  

 i overensstemmelse med gældende lovbestemmelser eller  

 EU-forordningsbestemmelser herom.
Overtrædelsen af et forbud straffes  

 med bøde.
 Stk. 3 er en videreførelse af § 6,  

 stk. 5, i strukturloven.
Til § 3 Paragraffen er en videreførelse af § 6,  

 stk. 4 og 6, i strukturloven, som giver mulighed for i op til 5 år  

 at nægte generhvervelse af autorisation i tilfælde, hvor  

 ansøgeren har gjort sig skyldig i grov eller gentagen  

 overtrædelse af regler om økologisk produktion.
Som en  

 tilføjelse foreslås, at nægtelse af autorisation  

 tilsvarende kan finde sted i tilfælde af nyerhvervelse, hvis  

 ansøgeren i en periode på op til 5 år før  

 ansøgningen har gjort sig skyldig i grov eller gentagen  

 overtrædelse af reglerne om økologisk produktion, f.eks. ved  

 uden autorisation systematisk og med overlæg at have markedsført  

 konventionelle produkter som økologiske.
Til § 4 Bestemmelserne om Det Økologiske  

 Fødevareråd svarer til § 5 i strukturloven.
Forpligtelsen  

 til at høre rådet i sager, der vedrører tilskud til at  

 fremme økologisk jordbrugsproduktion, vil fortsat fremgå af  

 strukturloven, jf. forslagets § 14, nr. 1.
 Stk. 2 er nyt og sikrer, at Det Økologiske  

 Fødevareråd høres i spørgsmål  

 vedrørende udfærdigelse af regler i henhold til § 1.
Til § 5 Siden den 1. juli 1996 har der ikke været opkrævet betaling  

 for kontrol og autorisation af bedrifter og virksomheder, der kontrolleres af  

 Plantedirektoratet, idet udgifter hertil er blevet dækket via puljen  

 til lettelse af de administrative byrder for små og mellemstore  

 virksomheder.
Den indtil denne dato opkrævende betaling dækkede  

 ca. 50 pct. af de beregnede udgifter til autorisation og kontrol.
Ligeledes  

 er opkrævning af betaling for kontrol og autorisation på  

 området, som administreres af Veterinær- og  

 Fødevaredirektoratet, ophørt pr. 1. april 1997.
Til § 6 Bestemmelsen i stk. 1 giver mulighed for at  

 påbyde fornyet omlægning uden at autorisationen inddrages, hvis  

 der er sket en overtrædelse af økologiske produktionsregler.  

 Påbud om fornyet omlægning kan f.eks. komme på tale i  

 tilfælde, hvor der er anvendt bejdset udsæd, anvendt  

 ikke-tilladte sprøjtemidler, anvendt for meget ikke-økologisk  

 husdyrgødning, forekommer parallelavl, i tilfælde hvor dyrene er  

 fodret med for meget konventionel foder eller foder med ikke-tilladte  

 tilsætningsstoffer samt i tilfælde hvor overtrædelse af  

 reglerne for staldforhold anses for værende meget grove.
Med bestemmelsen i stk. 2 gives tilsynsmyndigheden  

 hjemmel til at udstede de påbud, der er nødvendige i forbindelse  

 med økologikontrollen, når et forbud anses for at være for  

 indgribende i forhold til overtrædelsens væsentlighed.
Dette kan  

 eksempelvis være et påbud i relation til en virksomheds  

 produktion   herunder påbud om bedre adskillelse af økologiske  

 og konventionelle råvarer, påbud om korrekt mærkning,  

 påbud om gennemskueligt økologiregnskab m.v.
Til § 7 Bestemmelsen er ny og svarer i hovedsagen til den  

 bestemmelse om offentliggørelse, som er indsat i § 68 i  

 fødevareloven.
Til § 8 Som omtalt under de almindelige bemærkninger er det  

 ikke hensigten at ændre den hidtidige administrative kompetence efter  

 loven.
Kontrollen med økologiske produkter udføres som en  

 integreret del af den almindelige levnedsmiddelkontrol.
Strukturen af denne  

 kontrol er under ændring som følge af vedtagelsen af  

 fødevareloven.
Der er tilføjet en adgang for myndigheden i 1.  

 instans til at genvurdere en sag, selvom der er indgivet klage  

 (remonstration), idet remonstration kan være en mere  

 hensigtsmæssig måde at få afgørelsen prøvet  

 på.
Til § 9 Bestemmelsen er en indholdsmæssig uændret  

 videreførelse af § 18, stk. 2, i lov nr. 479 af 12. juni 1996 om  

 støtte til jordbrugets strukturudvikling og til økologisk  

 produktion inden for jordbrug og fiskeri m.v.
Dog er der tilføjet en  

 mulighed for bistand fra politiet.
 Bestemmelsen findes tilsvarende i alle kontrollove, der  

 administreres af Ministeriet for Fødevarer, Landbrug og Fiskeri, og er  

 en præcisering af de beføjelser, en tilsynsmyndighed bør  

 have for at kunne udføre en effektiv kontrol.
 Det har nøjet været overvejet, om  

 bestemmelsen i § 9 og dens anvendelsesområde kan begrænses.
For at sikre at det økologiske regelsæt  

 overholdes, og dermed styrke økologiske varers troværdighed,  

 kontrolleres alle autoriserede økologiske bedrifter og virksomheder  

 systematisk.
Kontrollen skal bl.a. vurdere anvendelse og mængde af  

 hjælpestoffer og råvarer, samt at der er overensstemmelse for  

 så vidt angår mængden af indgående og udgående  

 økologiske produkter.
Denne del af kontrollen baseres i høj  

 grad på gennemsyn af fakturaer og tilsvarende  

 omsætningsdokumenter.
For virksomheder skal kontrollen endvidere sikre,  

 at økologiske produkter behandles og opbevares adskilt fra  

 ikke-økologiske produkter.
Det er nødvendigt for at  

 gennemføre denne kontrol, at der er adgang til  

 kontrolbesøg.
Med hensyn til de lokaliteter, hvor de af loven omfattede  

 hjælpestoffer, råvarer og dokumenter kan kontrolleres,  

 gælder det, at kontroladgangen i henhold til loven omfatter  

 jordbrugsbedrifter og virksomheder.
Det er ikke muligt at indskrænke  

 lokaliteterne yderligere såfremt en effektiv kontrol skal  

 opretholdes.
Baggrunden herfor er for så vidt angår  

 jordbrugsbedrifter, at det ikke er muligt at foretage en meningsfuld opdeling  

 af en jordbrugsbedrift i en forretningsmæssig del og en privat del.
Det  

 er derfor ikke muligt at begrænse kontroladgangen til den  

 forretningsmæssige del af jordbrugsbedriften.
For virksomheder  

 gælder der allerede, at kontrollen er begrænset til den  

 forretningsmæssige del.
 Man har på grundlag af ovenstående ikke  

 fundet, at det var muligt at begrænse anvendelsesområdet.
Det tilføjes, at autorisation som økologisk  

 jordbruger bygger på en ansøgning fra jordbrugeren, der dermed  

 tilkendegiver sit ønske om at blive omfattet af de  

 produktionsbestemmelser, der gælder for fremstilling af  

 økologiske jordbrugsprodukter.
De autoriserede brugere vil derfor  

 normalt være indforstået med, at der føres kontrol med, at  

 betingelserne for erhvervelse og opretholdelse af autorisationen overholdes.  

 Tilsvarende er gældende for virksomheder, der underskriver en  

 økologirapport.
Til § 10 Bestemmelserne skal sikre, at tilsynsmyndigheden får  

 alle de nødvendige oplysninger til brug ved kontrol af bedriften eller  

 virksomheden.
Det præciseres, at tilsynsmyndigheden ikke kan  

 afkræves erstatning for udtagne prøver eller betaling for ydet  

 bistand under kontrolbesøget.
Til §§ 11 og 12 Det foreslås, at overtrædelse af bestemmelser  

 i loven kan straffes med bøde.
Tilsvarende bemyndiges ministeren til  

 at fastsætte bødestraf for overtrædelse af regler udstedt  

 i medfør af loven eller for overtrædelser af bestemmelser, der  

 er fastsat i Det Europæiske Fællesskabs forskrifter om  

 økologisk produktionsmetode.
 Begås en overtrædelse af selskaber m.v. kan  

 strafansvar pålægges efter straffelovens kapitel 5.
Til § 13 Bestemmelsen, hvorefter en overtrædelse kan  

 søges sanktioneret ved et administrativt bødeforlæg,  

 svarer til § 23, stk. 6, i strukturloven.
Til § 14 Bestemmelserne i § 14 er en konsekvens af, at  

 reglerne om Det Økologiske Fødevareråd og om produktion  

 af økologiske produkter inden for jordbrug og fiskeri, der efter de  

 nuværende regler er indeholdt i §§ 5 og 6 i strukturloven, nu  

 foreslåes udskilt i en særskilt økologilov.
 Til nr. 1.
 Bestemmelsen flyttes fra § 5 til § 4 som følge  

 af ophævelsen af § 5. Bestemmelsens indhold er i øvrigt  

 uforandret.
 Til nr. 2-8.
 Ændringerne er udelukkende  

 konsekvensændringer.
 Til nr. 9.
 Bestemmelsen indebærer, at de nuværende  

 bekendtgørelser om økologi, der er udstedt med hjemmel i  

 strukturloven, forbliver i kraft, indtil de ophæves eller  

 afløses af regler udstedt i medfør af økologiloven.
Bilag 2 Folketingets forhandlinger vedrørende lov om  

 støtte til jordbrugets strukturudvikling og til økologisk  

 jordbrug m.v. og lov om ændring af lov om støtte til jordbrugets  

 strukturudvikling og til økologisk jordbrug m.v.
