Der indrømmes lempelse i dansk skat af aktieavance, opnået ved salg af  

 aktier i et brasiliansk selskab, selvom Brasilien som kildestat ikke  

 beskatter avancen.
Fortolkning af dobbeltbeskatningsoverenskomsten med  

 Brasilien art. 13, stk. 3, »kan beskattes i begge de kontraherende  

 stater«.
 Direktoratet for Københavns Skatte- og Registerforvaltning har anmodet  

 Departementet om en udtalelse vedrørende artikel 13, stk. 3, og artikel 23,  

 stk. 2, i den dansk-brasilianske dobbeltbeskatningsoverenskomst i forbindelse  

 med en verserende sag.
Om baggrunden for sagen anføres, at et herboende dansk selskab har ejet  

 aktier i et brasiliansk selskab.
Salget medfører efter den danske  

 aktieavancebeskatning en skattepligtig avance ved opgørelsen af den  

 skattepligtige indkomst her i landet, men salget udløser ikke beskatning i  

 Brasilien.
 Det danske selskab påstår sig berettiget til lempelse i den danske skat af  

 den efter danske skatteregler opgjorte avance, hvorimod det er Direktoratets  

 opfattelse, at den indgåede dobbeltbeskatningsoverenskomst ikke kan bringes i  

 anvendelse, da der ikke har fundet beskatning sted i Brasilien.
 Skattedepartementet svarede, at for så vidt angår indkomst omfattet af  

 artikel 13, stk. 3, skal Danmark i henhold til metodebestemmelsen i artikel  

 23, stk. 2, indrømme lempelse uanset om Brasilien som kildestat ikke  

 beskatter indkomsten.
