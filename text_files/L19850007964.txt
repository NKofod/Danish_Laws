Bekendtgørelse af aftale af 21. december 1984 med Norge om handelen mellem Grønland og Norge Den 21. december 1984 undertegnedes i Oslo en aftale mellem Danmark og Norge om handelen mellem Grønland og Norge.
 Aftalen har følgende ordlyd:
AFTALE MELLEM DANMARK OG NORGE OM HANDELEN MELLEM GRØNLAND OG NORGE Danmarks og Norges regeringer, som ved Grønlands udtræden af De europæiske Fællesskaber ønsker at styrke den ordning, som er opnået på handelsområdet mellem Grønland og Norge først inden for rammerne af EFTA-samarbejdet og derefter på grundlag af frihandelsaftalerne mellem Norge og De europæiske Fællesskaber (EF), er til fremme af dette formål blevet enige om følgende:
Artikel 1 Bestemmelserne i frihandelsaftalen mellem Norge og Det europæiske økonomiske Fællesskab (EØF) samt bestemmelserne i frihandelsaftalen mellem Norge og Det europæiske Kul- og Stålfællesskab (EKSF) og dets medlemsstater og de til aftalen knyttede protokoller, fortolkende erklæringer, notevekslinger og tilhørende ensidige udtalelser finder anvendelse efter, at Grønland er udtrådt af EF's toldområde.
Vareområdet udvides, således at det svarer til det område, som er omfattet af toldfrihed i henhold til konventionen af 4. januar 1960 om etablering af den europæiske frihandelssammenslutning (EFTA).
Artikel 2 Grønland kan i samme omfang som i forhold til EF indføre told eller kvantitative restriktioner, der skønnes nødvendige under hensyntagen til Grønlands øjeblikkelige udviklingsbehov.
Danmark giver Norge meddelelse om indførelse eller ændring af sådanne foranstaltninger i Grønland.
Artikel 3 Alle spørgsmål vedrørende denne aftales anvendelse drøftes mellem aftalens kontraherende parter, som træder sammen, når den ene kontraherende part begærer dette.
Artikel 4 Denne aftale finder anvendelse på varer med oprindelse i Grønland og Norge efter de retningslinier, som er fastsat for varers oprindelse i aftalerne mellem Norge og EF og i EFTA-konventionen.
Artikel 5 Hver af de kontraherende parter kan opsige denne aftale ved meddelelse til den anden kontraherende part.
Aftalens gyldighed ophører tolv måneder efter datoen for en sådan meddelelse.
Artikel 6 Denne aftale skal godkendes af de kontraherende parter i henhold til deres konstitutionelle procedurer.
Aftalen træder i kraft den dag, Grønland udtræder af EF's toldområde under forudsætning af, at begge kontraherende parter før denne dag har underrettet hinanden om, at de konstitutionelle procedurer er afsluttet.
Såfremt dette ikke sker før den dag, Grønland udtræder af EF's toldområde, træder aftalen i kraft den første dag i den anden måned, efter at disse meddelelser er modtaget.
 Denne aftale er oprettet i to eksemplarer på dansk og norsk, idet begge tekster har samme gyldighed.
