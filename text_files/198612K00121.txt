Nr LSF 121 Forslag til Lov om ændring af lov om tilskud til læplantning Fremsat af landbrugsministeren (Britta Schall Holberg) den 3. december 1986 § 1 I lov nr. 245 af 12. maj 1976 om tilskud til læplantning, som ændret senest ved lov nr. 127 af 25. marts 1981, ændres i § 1, stk. 2, »1986« til: »1988«.
§ 2 Tidspunktet for lovens ikrafttræden fastsættes af landbrugsministeren.
Oprindeligt fremsat lovforslag Blad nr 288 § 1 I lov nr. 245 af 12. maj 1976 om tilskud til læplantning som ændret senest ved lov nr. 127 af 25. marts 1981 ændres i § 1, stk. 2, »1986« til »1988«.
§ 2 Tidspunktet for lovens ikrafttræden fastsættes af landbrugsministeren.
BEMÆRKNINGER TIL LOVFORSLAGET ALMINDELIGE BEMÆRKNINGER Anledningen til lovforslaget er, at den nuværende tilskudsordning ophører med udgangen af 1986.
Ved lov nr. 127 af 25. marts 1981 om ændring af lov om tilskud til læplantning forlængedes den i 1976 lovfæstede tilskudsordning til udgangen af 1986. Forslagets behandling findes i Folketingstidende 1980/ 1981: Folketingets forhandlinger sp. 1758, 2866, 7488, 7883; Tillæg A sp. 1719; Tillæg B sp. 267; Tillæg C sp. 397.
 Den gældende lovtekst er optaget som bilag til forslaget.
Det indgik i regeringens lovprogram for folketingssamlingen 1986/ 87, at der skulle fremsættes et forslag til lov om læhegn.
Forslaget skulle dels afhjælpe nogle problemer omkring hegnenes placering og højde, dels give landbrugsministeren en ikke-tidsbegrænset hjemmel til at yde tilskud til anlæg af læhegn inden for en ramme, der skulle fastsættes på de årlige finanslove.
Der har imidlertid under den seneste fase af det lovforberedende arbejde vist sig en række uforudsete problemer af juridisk og administrativ karakter, der har bevirket, at et sådant lovforslag ikke vil kunne fremsættes før i næste folketingssamling.
For at undgå en afbrydelse i den statsstøttede del af læplantningsarbejdet med de deraf følgende uheldige konsekvenser for planlægning, planteproduktion og beskæftigelse foreslås det derfor at forlænge den nuværende tilskudsordning for endnu 2 år.
Lovforslaget har ingen personalemæssige konsekvenser for staten eller kommunerne, og det har ingen udgiftsmæssige konsekvenser for kommunerne.
 Der er på finanslovforslaget for 1987 under § 11.20.05.62.03.
Læplantning optaget et beløb på 15.900.000 kr. til formålet, og for budgetoverslagsårene 1988 til 1990 er der budgetteret med en årlig udgift på henholdsvis 15,9, 15,9 og 15,6 mill. kr.
Ved ændringsforslag til finanslovforslaget for 1987 søges det på kontoen foreslåede beløb forhøjet med 4.160.000 kr., der overføres fra § 11.05.14. Tilskud formidlet gennem det danske Hedeselskab.
Ved overførelsen af den hidtidige planlægnings- og administrationsbevilling vedrørende læplantningen fra kontoen for Hedeselskabet til kontoen for læplantningen tilsigtes at tilvejebringe en bedre mulighed for styring af de ressourcer, der står til rådighed for læplantningen.
Der vil yderligere blive fremsat ændringsforslag til finanslovforslaget for 1987, hvorved der foreslås overført et beløb på 3,0 mill. kr. til kontoen for læplantningen fra konto 20.05.62.01 Dræning og vanding.
 Lovforslaget skal notificeres for EF-Kommissionen.
BEMÆRKNINGER TIL LOVFORSLAGETS ENKELTE BESTEMMELSER Til § 2.
Under hensyn til, at forslaget skal notificeres for EF-Kommissionen, bemyndiges landbrugsministeren til at fastsætte lovens ikrafttrædelsestidspunkt.
Loven agtes tillagt virkning fra 1.
 januar 1987.
Bilag Lov nr. 245 af 12. maj 1976 om tilskud til læplantning (MED DE AF LOV NR. 566 AF 16. NOVEMBER 1977 OM ÆNDRING AF FORSKELLIGE LOVBESTEMMELSER I ANLEDNING AF OMLÆGNINGEN AF STATENS FINANSÅR TIL KALENDERÅRET SAMT LOV NR. 127 AF 25. MARTS 1981 OM ÆNDRING AF LOV OM TILSKUD TIL LÆPLANTNING FØLGENDE ÆNDRINGER) § 1. Til læplantningsarbejder på landbrugsarealer kan landbrugsministeren i finansårene 1976-77 til 1981 og derudover til 31. marts 1982 give tilsagn om tilskud af statskassen inden for en beløbsramme på 5 mill. kr. årligt.
Stk. 2. Landbrugsministeren kan endvidere i tiden fra 1. april 1982 til 31. december 1982 samt i finansårene 1983 til 1986 give tilsagn om tilskud af statskassen inden for en beløbsramme, der fastsættes på de årlige finanslove.
 § 2. Til kollektive læplantningsarbejder kan der ydes indtil 50 pct.
 af de med arbejdets udførelse forbundne omkostninger.
§ 3. Til anlæg af lægivende hegn på landbrugs- eller gartnerijord under forhold, hvor der ikke er mulighed for at deltage i kollektiv læplantning, kan der ydes de pågældende jordbrugere et tilskud på indtil 50 pct. af indkøbte lætræers pris.
§ 4. Landbrugsministeren kan kræve, at tilskud efter denne lov tilbagebetales, såfremt de pågældende læhegn misrøgtes eller sløjfes inden 10 år efter anlægget.
§ 5. Landbrugsminsteren bemyndiges til at fastsætte de nødvendige regler for tilskudsordningens gennemførelse og administration, herunder om, hvilke udgifter der skal anses for tilskudsberettigede, samt om tilskudsprocenten og tilskuddenes udbetaling.
Stk. 2. Landbrugsministeren kan udbetale forskud på tilskudsbeløb i henhold til § 2.
Stk. 3. Landbrugsministeren kan fastsætte regler for tilbagebetaling i henhold til § 4 af ydede tilskudsbeløb.
Stk. 4. Landbrugsministeren kan fastsætte forskrifter for projektering, udførelse, tilsyn med og vedligeholdelse af de kollektive læplantninger.
§ 6. Landbrugsministeren kan bemyndige Det danske Hedeselskab til at træffe afgørelser efter denne lov.
Stk. 2. Hedeselskabets afgørelser efter stk. 1 kan påklages til landbrugsministeren.
 § 7. Loven gælder ikke for Færøerne og Grønland.
 § 8. (Ikrafttrædelsesbestemmelse).
