Bekendtgørelse om ændring af bekendtgørelse om forsøgsordning for selvbalancerende køretøj og motoriseret skateboard § 1 I bekendtgørelse nr. 41 af 14. januar 2019 om forsøgsordning for selvbalancerende køretøj og motoriseret skateboard, som ændret ved bekendtgørelse nr. 666 af 1. juli 2019, foretages følgende ændringer:
 1. Indledningen affattes således:
»I medfør af § 68, stk. 1-3, § 115 a, stk. 4, og § 118, stk. 12, 1. pkt., i færdselsloven, jf. lovbekendtgørelse nr. 1324 af 21. november 2018, som ændret ved lov nr. 1559 af 18. december 2018, lov nr. 556 af 7. maj 2019 og lov nr. 2074 af 21. december 2020, fastsættes efter bemyndigelse og efter bemyndigelse i henhold til § 3, stk. 1, i bekendtgørelse nr. 1520 af 13. december 2019 om Færdselsstyrelsens opgaver, beføjelser og klageadgang, som ændret ved bekendtgørelse nr. 2149 af 21. december 2020:« 2. I overskriften før § 12 indsættes efter »Alderskrav«: »og sikkerhedsudstyr«.
 3. Efter § 12 indsættes:
»§ 12 a.
Under kørsel på selvbalancerende køretøj og motoriseret skateboard skal enhver person, der anvender køretøjet, anvende fastspændt cykelhjelm.
Stk. 2. En cykelhjelm, som anvendes efter stk. 1, skal være godkendt og mærket i overensstemmelse med Europa-Parlamentets og Rådets forordning (EU) 2016/425 af 9. marts 2016 om personlige værnemidler og om ophævelse af Rådets direktiv 89/686/EØF.« 4. I § 15, stk. 1, 2. pkt., indsættes efter »§ 6«: », eller hvis denne ved eller burde vide, at påkrævet sikkerhedsudstyr ikke opfylder kravene i § 12 a, stk. 2.« 5. I § 15, stk. 2, indsættes som 2. pkt.:
»På tilsvarende vis straffes den, der anvender et køretøj i strid med kravet i § 12 a.« § 2 Bekendtgørelsen træder i kraft den 1. januar 2022.
