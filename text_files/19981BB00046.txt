Fremsat den 13. november 1998 af  

 undervisningsministeren (Margrethe Westager) Forslag til folketingsbeslutning om et udviklingsprogram for fremtidens  

 ungdomsuddannelser Folketinget opfordrer regeringen til at  

 iværksætte et udviklingsprogram med det formål at sikre en  

 fortsat udvikling af det samlede ungdomsuddannelsessystem.
Udviklingsprogrammet skal medvirke til, at der skabes en  

 større sammenhæng og rummelighed i det samlede uddannelsessystem  

 og til at øge de faglige og personlige udfordringer for alle unge  

 gennem fornyelse af struktur, indhold og arbejds- og evalueringsformer i de  

 enkelte ungdomsuddannelser.
Ungdomsuddannelserne skal gennem denne fornyelse  

 tilgodese og udvikle det enkelte menneskes evner og interesser og sikre, at  

 alle unge får mulighed for at indgå i arbejdslivet, eventuelt  

 efter gennemførelse af videregående uddannelse.
 Programmet skal lægge særlig vægt  

 på følgende:
 Udvikling inden for de enkelte uddannelser og  

 uddannelsesområder.
 Større fleksibilitet mellem uddannelserne og  

 områderne.
 Udvikling af aktiviteter og ordninger, der kan fremme de unges  

 overgang mellem grundskole og ungdomsuddannelse.
 Initiativer, der kan øge tilgangen til og  

 gennemførelsen af de videregående uddannelser.
Bemærkninger til forslaget 1. Forslaget Den overordnede målsætning for forslaget er,  

 at ungdomsuddannelserne hver for sig og samlet skal udvikles således,  

 at de tilgodeser de behov, der er i et samfund, der står over for store  

 teknologiske og globale udfordringer og med den særlige  

 målsætning, at 95 pct. af en ungdomsårgang skal  

 gennemføre en ungdomsuddannelse, og at 50 pct. skal gennemføre  

 en videregående uddannelse.
 Med udgangspunkt i de enkelte ungdomsuddannelsers  

 nuværende identitet skal der skabes en sammenhængende udvikling  

 af ungdomsuddannelserne, således at den enkelte unge får bedre  

 muligheder for at gå på tværs i uddannelsessystemet og for  

 at vælge om uden væsentligt tab af uddannelsestid.  

 Udviklingsprogrammet skal derved bidrage til at nedsætte frafaldet i  

 uddannelserne til et minimum og samtidig nedbringe omfanget af  

 dobbeltuddannelse.
 Inden for udviklingsprogrammet bør det  

 således f.eks. afprøves, om en større sammenhæng  

 inden for den enkelte uddannelse i kombination med større  

 fleksibilitet mellem ungdomsuddannelserne kan bidrage til, at flere unge  

 får lyst til at fortsætte i en naturfaglig, sundhedsfaglig eller  

 teknisk videregående uddannelse, herunder i en  

 erhvervsakademiuddannelse.
 Endvidere skal der afprøves nye strukturer og  

 organisationsformer, og der skal sigtes mod anvendelse af  flere  

 elevaktiverende undervisnings- og arbejdsformer bl.a. med inddragelse af  

 informationsteknologi og nye evalueringsformer, samt i det hele taget nye  

 former for at organisere elevernes arbejde til fremme af både  

 personlige kvalifikationer og faglige kompetencer.
Udviklingsprogrammet skal  inddrage og understøtte  

 de forandringer, der er besluttet eller som forventes at blive besluttet i  

 1998-99  på ungdomsuddannelsesområdet og de tilgrænsende  

 uddannelsesområder, herunder sammenhængen mellem  

 erhvervsuddannelserne og de erhvervsgymnasiale uddannelser og de  

 foreslåede forbedringer for unge med svage  

 uddannelsesforudsætninger.
En række af disse forandringer vil i  

 sig selv forbedre muligheden for at opnå de uddannelsespolitiske  

 målsætninger, som er nævnt i forslaget til  

 folketingsbeslutning.
 Desuden skal udviklingsprogrammet også inddrage  

 allerede eksisterende forsøgs- og udviklingsarbejder inden for  

 ungdomsuddannelserne, f.eks. forsøgene med en 3-årig  

 hf-uddannelse.
Udviklingsprogrammet for ungdomsuddannelserne er et led i  

 et samlet udspil fra regeringen.
Dette udspil omfatter i  

 øvrigt:
 Strukturreform af de tekniske erhvervsuddannelser.
 Målretning af 10. klasse.
 Afskaffelse af egnethedserklæringen ved ansøgning om  

 optagelse til de gymnasiale uddannelser.
 Revision af lov om erhvervsgrunduddannelser.
 Styrkelse af uddannelses- og erhvervsvejledningen.
2. Konkretisering Udviklingsprogrammet skal konkretiseres og  

 gennemføres under ledelse af Undervisningsministeriet i dialog med de  

 mange interessenter på området med henblik på at sikre den  

 bedst mulige tilslutning, medvirken og engagement.
Det skal herunder  

  fastlægges, hvordan udviklingsprogrammets resultater skal evalueres i  

 forhold til dels det enkelte uddannelsesområde og dels  

 ungdomsuddannelserne som helhed.
 Det forudsættes, at konkretiseringen vil inddrage  

 bidrag fra interessenterne, herunder en række af de debatoplæg  

 mv., som er fremkommet inden for programmets område.
3. Økonomiske konsekvenser Udviklingsprogrammet vil som udgangspunkt blive  

 finansieret inden for Undervisningsministeriets ressourcer til forsøg  

 og udvikling, men herudover forventes en merudgift på i alt 15 mio. kr.  

 årligt, som skal afholdes inden for ministeriets samlede rammer.
4. Konsekvenser i øvrigt Beslutningsforslaget har ingen administrative og  

 erhvervsøkonomiske eller miljømæssige konsekvenser, og  

 indeholder ikke EU-retlige aspekter.
