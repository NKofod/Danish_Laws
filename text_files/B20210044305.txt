Bekendtgørelse om egnethedspåbud til autoriserede psykologer I medfør af § 2 e, stk. 4, i lov om psykologer m.v., jf. lovbekendtgørelse nr. 52 af 24. januar 2018, fastsættes:
Anvendelsesområde § 1. Denne bekendtgørelse finder anvendelse for Psykolognævnets afgørelser om påbud til autoriserede psykologer om at lade sig underkaste en lægelig eller anden sagkyndig undersøgelse og medvirke til kontrolforanstaltninger, jf. § 2 e, stk. 2, i lov om psykologer m.v.
Påbud om lægelig eller anden sagkyndig undersøgelse § 2. Ved afgørelser om undersøgelser efter § 2 e, stk. 2, i lov om psykologer m.v. kan psykolognævnet udstede følgende påbud til en autoriseret psykolog:
 1) Påbud om en eller flere konsultationer hos egen læge, speciallæge eller psykolog med angivelse af eventuelle tidsintervaller herfor.
 2) Påbud om medvirken til lægeundersøgelse, speciallægeundersøgelse eller psykologundersøgelse.
 3) Påbud om indsendelse af lægelige eller andre sagkyndiges oplysninger om den autoriserede psykolog, herunder i form af lægeerklæringer og psykologerklæringer.
 4) Påbud om løbende at indsende den autoriserede psykologs ordnede fortegnelser (klientjournaler) til Psykolognævnet.
 Stk. 2. Psykolognævnet kan udstede andre påbud end dem, der fremgår af stk. 1, hvis dette findes begrundet på baggrund af omstændighederne i tilsynssagen.
 § 3. Ved påbud om lægelig eller anden sagkyndig undersøgelse efter § 2 e, stk. 2, i lov om psykologer m.v. skal Psykolognævnets afgørelse indeholde følgende om påbuddet:
 1) Tidsfrist for foretagelse af undersøgelsen eller oplysning om, at undersøgelsens nærmere indhold tilrettelægges af den læge eller anden sagkyndig, som udpeges, jf. stk. 2, nr. 1.
 2) Hvordan den autoriserede psykolog i øvrigt kan opfylde betingelserne i påbuddet.
 3) Vejledning om indholdet af § 3, stk. 2, i lov om psykologer m.v.
 Stk. 2. Når Psykolognævnet har truffet afgørelse om påbud efter § 2, skal nævnet endvidere oplyse følgende til den autoriserede psykolog:
 1) Hvilken læge eller anden sagkyndig Psykolognævnet har udpeget til at foretage undersøgelsen.
 2) Oplysninger om erhvervsadresse og øvrige erhvervskontaktoplysninger på den læge eller anden sagkyndig, der er udpeget, jf. nr. 1.
Kontrolforanstaltninger § 4. Ved afgørelser om medvirken til kontrolforanstaltninger efter § 2 e, stk. 2, i lov om psykologer m.v. kan psykolognævnet udstede følgende påbud til en autoriseret psykolog:
 1) Påbud om løbende med bestemte tidsintervaller at medvirke til urinkontrol i tilfælde, hvor der er begrundet mistanke om, at den autoriserede psykologer har et alkohol- eller stofmisbrug, som kan påvises ved urinkontrol.
2) Påbud om, at den autoriserede psykolog løbende med bestemte tidsintervaller fremskaffer anden dokumentation end den, der fremgår af nr. 1, i tilfælde, hvor et alkohol- eller stofmisbrug, der er begrundet mistanke om, ikke kan påvises ved urinkontrol.
Denne anden dokumentation kan eksempelvis fremskaffes ved:
 a) At den autoriserede psykolog frivilligt medvirker til blodprøvekontrol.
 b) At den autoriserede psykolog frivilligt deltager i alkohol- eller stofmisbrugsbehandling.
3) Påbud om, at den autoriserede psykolog løbende med bestemte tidsintervaller fremskaffer dokumentation for, at en sygdom eller anden fysisk eller psykisk lidelse, som den autoriserede psykolog har, er under behandling.
Denne dokumentation kan eksempelvis fremskaffes ved:
 a) At den autoriserede psykolog frivilligt modtager relevant medicinering.
 b) At den autoriserede psykolog i tilfælde af en psykisk sygdom eller lidelse frivilligt modtager relevant psykologbehandling.
 Stk. 2. Psykolognævnet kan udstede andre påbud end dem, der fremgår af stk. 1, hvis dette findes begrundet på baggrund af omstændighederne i tilsynssagen.
 § 5. Ved påbud om medvirken til kontrolforanstaltninger efter § 2 e, stk. 2, i lov om psykologer m.v. skal Psykolognævnets afgørelse indeholde følgende om påbuddet:
 1) Tidsfrist, herunder eventuelle tidsintervaller, for foretagelse af kontrolforanstaltningerne eller oplysning om, at den nærmere tilrettelæggelse af kontrolforanstaltningerne foretages af den læge eller anden sagkyndig, som udpeges, jf. stk. 2, nr. 1.
 2) Hvordan den autoriserede psykolog i øvrigt kan opfylde betingelserne i påbuddet.
 3) Vejledning om indholdet af § 3, stk. 2, i lov om psykologer m.v.
 Stk. 2. Når Psykolognævnet har truffet afgørelse om påbud efter § 4, skal nævnet endvidere oplyse følgende til den autoriserede psykolog:
 1) Hvilken læge eller anden sagkyndig Psykolognævnet har udpeget til at foretage kontrolforanstaltningerne.
 2) Oplysninger om erhvervsadresse og øvrige erhvervskontaktoplysninger på den læge eller anden sagkyndig, der er udpeget, jf. nr. 1.
Udgifter ved påbud om lægelig eller anden sagkyndig undersøgelse og om medvirken til kontrolforanstaltninger § 6. Psykolognævnet afholder følgende udgifter til lægelige eller andre sagkyndige undersøgelser, der iværksættes som følge af påbud efter § 2, samt udgifter til kontrolforanstaltninger, der iværksættes som følge af påbud efter § 4:
 1) Eventuelt honorar til den læge eller anden sagkyndig, der er udpeget til at foretage undersøgelsen eller kontrolforanstaltningerne.
 2) Eventuel godtgørelse af nødvendige omkostninger, som den læge eller anden sagkyndig, der er udpeget til at foretage undersøgelsen eller kontrolforanstaltningerne, har afholdt i forbindelse med undersøgelsen eller kontrolforanstaltningerne.
 3) Eventuelle omkostninger til lægeerklæringer.
 Stk. 2. Psykolognævnet kan, jf. dog stk. 1, nr. 3, ikke godtgøre eventuelle udgifter til den autoriserede psykolog, som denne har afholdt til f.eks. transport eller andet i forbindelse med påbud efter §§ 2 og 4.
Ikrafttræden og overgangsbestemmelser § 7. Bekendtgørelsen træder i kraft den 1. april 2021.
 Stk. 2. Bekendtgørelsen finder kun anvendelse for påbud, der udstedes af Psykolognævnet efter bekendtgørelsens ikrafttræden.
