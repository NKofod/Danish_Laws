Bekendtgørelse om produktionsafgift på frø I medfør af § 6, stk. 1 og 4, § 10, stk. 2 og 3, og § 24 i lov om administration af Det Europæiske Fællesskabs forordninger om ordninger under Den Fælles Landbrugspolitik finansieret af Den Europæiske Garantifond for Landbruget m.v. (landbrugsstøtteloven), jf. lovbekendtgørelse nr. 115 af 6. februar 2020, og efter indstilling fra Frøafgiftsfondens bestyrelse, fastsættes efter bemyndigelse i henhold til § 5, stk. 1, nr. 1, i bekendtgørelse nr. 1273 af 27. november 2017 om Landbrugsstyrelsens opgaver og beføjelser:
Kapitel 1 Afgifter på avl af græs-, kløver- og havefrø § 1. For græs-, kløver- og havefrø, der avles her i landet, skal der betales en afgift.
Afgiften udgør 2 promille af det samlede afregningsbeløb, der kontraktmæssigt tilkommer avleren i perioden 1. juli til 30. juni, inden fradrag af omkostninger til tørring og rensning, men før tillæg af merværdiafgift.
§ 2. Det påhviler køberen af danskavlet græs-, kløver- og havefrø at tilbageholde den i § 1 nævnte afgift ved den endelige afregning med avleren hvert år senest den 11. juni.
Køberen skal inden 3 uger efter afregningen sende en opgørelse over produktionsafgiften for frø og indbetale afgiften til Frøafgiftsfonden, Axeltorv 3, 1609 København V.
 Stk. 2. De i stk. 1 nævnte forpligtelser påhviler ligeledes en udenlandsk købers repræsentant her i landet, såfremt afregningen med avleren sker gennem ham.
Stk. 3. I tilfælde, hvor afregning til avleren sker direkte fra en udenlandsk køber, påhviler det avleren at indbetale den i § 1 nævnte afgift.
Avleren skal inden 14 dage efter modtagelsen af afregningsbeløbet sende en opgørelse over produktionsafgiften for frø og indbetale afgiften til Frøafgiftsfonden, Axeltorv 3, 1609 København V.
 Stk. 4. Opgørelsen skal afgives på et oplysningsskema, som kan rekvireres ved kontakt til Frøafgiftsfonden og er tilgængeligt på Frøafgiftsfondens hjemmeside.
Kapitel 2 Afgifter af certificeret frø af græsmarksbælgplanter og græsser § 3. Enhver virksomhed, der erhvervsmæssigt sælger certificeret frø af græsmarksbælgplanter og græsser på det danske marked, skal anmeldes og registreres i Frøafgiftsfonden, Axeltorv 3, 1609 København V.
 Stk. 2. De i stk. 1 nævnte forpligtelser gælder ikke for virksomheder, der udelukkende udportionerer og videresælger frø, der er købt i registrerede virksomheder.
§ 4. Ved hvert salg af certificeret frø af græsmarksbælgplanter og græsser til forbrugere eller ikke registrerede virksomheder her i landet skal betales en afgift.
Afgiften udgør 1,25 kr./kg af det samlede salg i perioden 1. juli til 30. juni.
 Stk. 2. Afgiften indgår i Frøafgiftsfonden, Axeltorv 3, 1609 København V.
§ 5. Afgiftspligten påhviler den registrerede virksomhed.
Virksomheden skal hvert år senest den 31. august indsende en opgørelse pr. 30. juni over salget af markfrø i de foregående 12 måneder og samtidig indbetale afgiftsbeløbet til Frøafgiftsfonden.
 Stk. 2. En registreret virksomhed, der ikke i de foregående 12 måneder har solgt afgiftspligtigt certificeret frø af græsmarksbælgplanter og græsser, skal hvert år senest den 31. august give Frøafgiftsfonden oplysninger herom.
 Stk. 3.  Opgørelsen nævnt i stk. 1 og oplysninger nævnt i stk. 2 skal afgives på et oplysningsskema, som kan rekvireres ved kontakt til Frøafgiftsfonden og er tilgængeligt på Frøafgiftsfondens hjemmeside.
Kapitel 3 Fælles bestemmelser § 6. Hvis den årlige afgiftsindbetaling er under 30.000 kr., skal afgiftsindbetaleren, jf. § 2, stk. 1-3, og § 4, stk. 1, bekræfte på tro og love, at de oplysninger, som er afgivet på oplysningsskemaet, jf. § 2, stk. 4, og § 5 stk. 3, er korrekte.
 Stk. 2. Hvis den årlige afgiftsindbetaling er på 30.000 kr. eller derover, skal en godkendt revisor attestere opgørelsens overensstemmelse med afgiftsindbetalerens registreringer og bogholderi.
Stk. 3. Den godkendte revisor skal erklære sig om opgørelsen af afgiften, jf. stk. 2. Erklæringen skal være i overensstemmelse med ISRS 4400 DK, som er den internationale standard om aftalte arbejdshandlinger vedrørende regnskabsmæssige oplysninger, og yderligere krav ifølge dansk revisorlovgivning.
Revisoren skal indsende erklæringen i et skema, som kan rekvireres ved kontakt til Landbrugsstyrelsen og er tilgængeligt på Landbrugsstyrelsens hjemmeside.
§ 7. Fonden udtager årligt et antal afgiftsopgørelser, jf. § 2, stk. 1-3, og § 5, stk. 1, til stikprøvekontrol.
Stikprøvekontrollen foretages kun af opgørelser under 30.000 kr., jf. § 6, stk. 1.
 Stk. 2. Fonden kan pålægge afgiftsindbetalerne, hvis afgiftsopgørelse er udtaget til stikprøve, jf. stk. 1, at udlevere supplerende oplysninger og dokumentation i form af regnskabsmateriale, bilag, korrespondance mv. til brug for vurdering af opgørelsens korrekthed.
§ 8. Beløb, der ikke betales rettidigt, tillægges efter landbrugsstøttelovens § 20, stk. 1, en årlig rente svarende til den rente, der er fastsat i henhold til rentelovens § 5, fra forfaldsdagen at regne.
Den tillagte rente udgør dog mindst 50 kr.
 § 9. Der er udpantningsret for forfaldne beløb efter § 11 i lov om inddrivelse af gæld til det offentlige, herunder for de i § 8 nævnte rentebeløb.
 § 10. Medmindre højere straf er forskyldt efter kapitel 5 i landbrugsstøtteloven straffes med bøde den, der:
 1) Undlader at indsende opgørelse i henhold til § 2, stk. 1-3, eller § 5 stk. 1.
 2) Undlader at indsende oplysninger i henhold til § 5, stk. 2.
 3) Undlader at indbetale afgifter i henhold til § 2, stk. 1-3, eller § 5, stk. 1, jf. § 4, stk. 1.
 4) Undlader at anmelde sin virksomhed til registrering i henhold § 3, stk. 1.
 5) Afgiver ukorrekte oplysninger i henhold til § 6, stk. 1.
 6) Afgiver urigtig erklæring i henhold til § 6, stk. 3.
 7) Undlader at udlevere supplerende oplysninger og dokumentation i henhold til § 7, stk. 2.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
 § 11. Bekendtgørelsen træder i kraft den 1. januar 2021.
 Stk. 2. Bekendtgørelse nr. 1189 af 25. november 2019 om produktionsafgift på frø ophæves.
