 Beskikkelse af værge for mindreårig til varetagelse af personlige anliggender  værgemålslovens § 47.
 Civilstyrelsens afgørelse af 28. september 2005, j.nr. 2005-810-00441.
 Der var tale om en 17-årig, som grundet uoverensstemmelser mellem ham og forældrene var flyttet hjemmefra som 15-årig.
 Civilstyrelsen anførte i sin afgørelse blandt andet:
 For mindreårige hører økonomiske spørgsmål ind under værgemålskompetencen, mens personlige spørgsmål hører ind under forældremyndighedskompetencen, jf. § 1, stk. 3, i værgemålsloven og § 2, stk. 1, i lov om forældremyndighed og samvær.
Det fremgår af § 25 i lov om forældremyndighed og samvær, at såfremt den ene eller begge indehavere af forældremyndigheden er forhindret i at træffe bestemmelse om barnets personlige forhold, kan statsamtet afgøre, hvem forældremyndigheden skal tilkomme, så længe hindringen varer.
Bestemmelsen antages ikke at kunne anvendes i tilfælde, hvor der er interessekonflikter mellem forældre og barnet.
 Der er således ikke i lov om forældremyndighed og samvær hjemmel til  mod forældrenes vilje  at overføre forældremyndigheden til andre, når forældrene er i live.
