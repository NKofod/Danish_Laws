Skriftlig fremsættelse (28. januar 2015) Ministeren for børn, ligestilling, integration og sociale forhold (Manu Sareen) Herved tillader jeg mig for Folketinget at fremsætte:
Forslag til lov om ændring af lov om social service og lov om retssikkerhed og administration på det sociale område. (Faglig støtte til netværksplejefamilier m.fl., ændring af afgørelseskompetence i sager om ændring af anbringelsessted samt nedsættelse af alder for samtykke i afgørelser om ændring af anbringelsessted m.v.) (Lovforslag nr.
L 120).
 Lovforslaget udmønter dele af aftalen om at styrke plejefamilieområdet, som er en del af satspuljeaftalen for 2015-2018. Det overordnede formål med lovforslaget er at styrke kontinuiteten i anbringelser, bl.a. ved i højere grad at understøtte, at børn kan anbringes i familier, de allerede har en tilknytning til (netværksplejefamilier), og ved at styrke afgørelsesgrundlaget i sager om flytning fra ét anbringelsessted til et andet.
 Lovforslaget indeholder følgende to hovedelementer:
1) Indførelse af ret til faglig støtte: Det foreslås, at netværksplejefamilier og familier, der adopterer et barn eller ung, der tidligere har været anbragt i pleje i familien, får ret til mere faglig støtte end i dag.
Formålet er at sikre, at familierne får den nødvendige rådgivning og vejledning med udgangspunkt i familiens og barnets eller den unges aktuelle støttebehov.
2) Styrkede afgørelser om ændring af anbringelsessted samt nedsættelse af samtykkealder: Det foreslås, at styrke afgørelsesgrundlaget i sager om ændring af anbringelsessted, så der tages særlig højde for barnets relationer til anbringelsesstedet og desuden stilles flere krav til, hvornår et barn kan flyttes.
Der stilles desuden forslag om at nedsætte alderen for samtykke i afgørelser om ændring af anbringelsessted fra 15 år til 12 år.
 Lovforslagets økonomiske konsekvenser skal forhandles med kommunerne.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
