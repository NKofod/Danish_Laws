 I medfør af § 137 i lov om social bistand (i det følgende benævnt  

 bistandsloven), jf. lovbekendtgørelse nr. 829 af 1. oktober 1992, som ændret  

 senest ved lov nr. 501 af 30.juni 1993, fastsættes herved regler om revision  

 af amtskommunernes samt Københavns og Frederiksberg kommuners regnskaber på  

 visse dele af det sociale område.
 Hvor der i de følgende bestemmelser er anvendt udtryk som amtskommune  

 eller amtsråd, er Københavns og Frederiksberg kommuner eller deres  

 kommunalbestyrelser også omfattet af bestemmelserne.
 § 1.  Revisionen omfatter regnskaber for de  

 udgiftsområder, indenfor hvilke der i henhold til bistandsloven ydes  

 statsrefusion til amtskommuner.
 § 2.  Revisionen udføres af vedkommende amtskommunes  

 revision.
§ 3.  Revisionen foretages i overensstemmelse med god  

 offentlig revisionsskik, således som dette begreb er fastlagt i § 3 i lov om  

 revisionen af statens regnskaber m.m., dvs. at det ved revisionen  

 efterprøves, om regnskabet er rigtigt, og om de dispositioner, der er  

 omfattet af regnskabsaflæggelsen, er i overensstemmelse med meddelte  

 bevillinger, love og andre forskrifter samt indgåede aftaler og sædvanlig  

 praksis.
Endvidere foretages en vurdering af, hvorvidt der er taget skyldige  

 økonomiske hensyn ved driften af de institutioner, der er omfattet af  

 regnskabet.
 Stk. 2.  Revisionen må tilrettelægges under hensyn til  

 dens betydning for de statslige myndigheder.
§ 4.  Det efterprøves, om institutionerne drives i  

 overensstemmelse med lovgivningens regler, og om løn og andre  

 ansættelsesvilkår for personalet følger de bestemmelser, der til enhver tid  

 er fastsat.
Der foretages et skøn over, om udnyttelsen af såvel det samlede  

 antal institutionspladser som af institutionens personale, lokaler, inventar,  

 maskiner, materiel m.v. har været hensigtsmæssig, og om driftsudgiften ligger  

 på et rimeligt niveau i forhold til udnyttelsesgraden.
Endvidere må det  

 efterprøves, om der er taget hensyn til principielle afgørelser, der træffes  

 af decisionsmyndigheden og ankeinstanser.
 Stk. 2.  Revisionen af regnskaber vedrørende  

 anlægsarbejder foretages i overensstemmelse med god offentlig revisionsskik,  

 jf.
 § 3.  I den forbindelse påser revisionen bl.a., at der  

 har været afholdt licitation, at bygge- og ibrugtagningstilladelse  

 foreligger, at der er aflagt regnskab for anlægsudgifterne i overensstemmelse  

 med Indenrigsministeriets regler, og at kapitalomkostningerne er anmeldt til  

 refusion i overensstemmelse med reglerne i Socialministeriets bekendtgørelse  

 af d.d. om amtskommunernes samt Københavns og Frederiksberg kommuners  

 regnskabsaflæggelse og statsrefusion på visse dele af det sociale område.  

 Revisor påser, at der snarest muligt udarbejdes endeligt regnskab.
 Stk. 3.  For private, herunder selvejende,  

 institutioner, som ikke har egen revision, efterprøver amtskommunens revisor  

 ud over de i § 3 og stk. 1 og 2 nævnte revisionsarbejder, om de drives i  

 overensstemmelse med bestemmelserne i institutionens vedtægt og den med  

 amtsrådet indgåede overenskomst.
Stk. 4.  For private, herunder selvejende,  

 institutioner, som har egen revision, bør amtskommunen særligt sikre sig, at  

 revisionen er bekendt med de særlige krav, der stilles i denne bekendtgørelse  

 og i bekendtgørelsen om regnskabsaflæggelse og statsrefusion.
Amtskommunens  

 revisor må for disse institutioner påse, at regnskabet er undergivet  

 betryggende revision, jf. § 5, herunder at institutionens revisor har  

 foretaget den i stk. 2 omhandlede vurdering af eventuelle anlægsarbejder.
 § 5.  For de institutioner, der er nævnt i § 4, stk.  

 4, påhviler det institutionens revisor bl.a. at udføre de i § 3, og § 4, stk.  

 1-3, nævnte revisionsarbejder og at påtegne regnskabet herom samt at afgive  

 revisionsberetning i overensstemmelse med reglen i § 9 for så vidt angår  

 institutionens forhold.
 Stk. 2.  Det af institutionens revisor påtegnede  

 regnskab samt eventuelt tillige anlægsregnskab skal sammen med  

 revisionsberetningen hvert år afgives til amtsrådet inden for en af dette  

 fastsat frist.
 Stk. 3.  Revisor skal straks give institutionen og  

 vedkommende amtskommune meddelelse, hvis der ved revisionen konstateres  

 lovovertrædelser eller tilsidesættelse af forskrifter, der skønnes at være af  

 betydning i forbindelse med midlernes forvaltning.
 § 6.  Amtsrådet skal give revisionen adgang til at  

 foretage de undersøgelser m.v., som denne finder nødvendige, og sørge for, at  

 revisionen i øvrigt får de oplysninger og den bistand, som revisionen anser  

 for påkrævet for udførelsen af hvervet.
 § 7.  Den endelige årlige refusionsopgørelse med  

 tilhørende specifikationer skal af revisionen forsynes med påtegning om, at  

 opgørelsen er revideret, og at revisionen er udført i overensstemmelse med  

 reglerne i amtskommunens revisionsregulativ og denne bekendtgørelse.
 Stk. 2.  Den i stk. 1 omhandlede påtegning skal  

 indeholde revisors erklæring om, at opgørelsen af statsrefusion er foretaget  

 i overensstemmelse med gældende bestemmelser.
 § 8.  Såfremt revisionen har påpeget, at beløb med  

 urette er anmeldt til refusion, må revisor påse, at der foretages tilsvarende  

 regulering i beløb, der senere anmeldes til refusion.
 § 9.  Revisor afgiver hvert år, senest samtidig med  

 afgivelse af beretninger om revisionen af amtskommunens øvrige regnskaber,  

 beretning om revisionen i henhold til denne bekendtgørelse.
Stk. 2.  I denne beretning redegøres for den udførte  

 revision samt for alle væsentlige forhold, der har givet anledning til  

 bemærkninger.
Det anføres, at revisor har påset, at bestemmelserne i  

 Socialministeriets bekendtgørelse af dags dato om amtskommunernes samt  

 Københavns og Frederiksberg kommuners regnskabsaflæggelse og statsrefusion på  

 visse dele af det sociale område er overholdt.
Der redegøres endvidere for  

 forhold af principiel eller økonomisk betydning, som revisor finder anledning  

 til at fremdrage, derunder tilfælde, hvor fortolkning af gældende regler  

 giver anledning til tvivl.
I beretningen redegøres i et særskilt afsnit for  

 revisionen af udgifter, der er eller kunne være anmeldt til statsrefusion  

 efter de særlige regler i bistandslovens § 134a om udgifter vedrørende  

 flygtninge.
§ 10.  Senest samtidig med indsendelsen til  

 Indenrigsministeriet af revisionsberetninger m.v. vedrørende amtskommunens  

 regnskaber sender amtsrådet den i § 9 nævnte beretning sammen med besvarelsen  

 af eventuelle revisionsbemærkninger, begge dele i to eksemplarer, til  

 Socialministeriet.
Samtidig sendes et eksemplar af besvarelsen til revisor.
 Stk. 2.  Socialministeriet gennemgår  

 revisionsberetningerne og tager stilling til revisionsbemærkninger vedrørende  

 de i § 1 nævnte områder og meddeler amtsråd og revision de afgørelser af  

 spørgsmål af betydning for statsrefusionen og den vejledning, som  

 gennemgangen måtte give anledning til.
 § 11.  Rigsrevisor udøver tilsyn med de i § 1 nævnte  

 områder i overensstemmelse med bestemmelserne i §§ 5 og 6 i lov om revisionen  

 af statens regnskaber m.m.
 Stk. 2.  Rigsrevisor kan af amtsrådet forlange sig  

 meddelt alle sådanne oplysninger, som efter hans skøn er af betydning for  

 tilsynet, jf. § 12 i den nævnte lov.
 § 12.  Bekendtgørelsen træder i kraft den 1. januar  

 1994 og finder anvendelse fra revisionen af regnskaberne for 1994.
Stk. 2.  Socialministeriets bekendtgørelse nr. 86 af 18.  

 februar 1991 om revisionen af amtskommunernes samt Københavns og  

 Frederiksberg kommuners regnskaber på visse dele af det sociale område finder  

 fortsat anvendelse for revisionen af regnskaber for tidligere år.
Dog gælder  

 § 9, stk. 2, 3. pkt., i nærværende bekendtgørelse for revisionsberetninger,  

 der indsendes efter den 1. januar 1994, for Københavns kommunes vedkommende  

 dog den 30.juni 1994.
