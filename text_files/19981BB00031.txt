Fremsat den 29. oktober 1998 af  

 Brian Mikkelsen (KF), Kaj Ikast (KF),  

 Svend Heiselberg (V), Erik Jacobsen (V),  

 Ole Donner (DF), Arne Melchior (CD) og Thorkild  

  B.
Fransgaard (FP) Forslag til folketingsbeslutning om etablering af chaufførvikarbureauer Folketinget pålægger regeringen inden den 1.  

 februar 1999 at skabe lovgrundlag for, at der er fri adgang til etablering af  

 chaufførvikarbureauer på bus- og  

 godskørselsområdet.
Bemærkninger til forslaget Beslutningsforslaget er i det væsentlige en  

 genfremsættelse af beslutningsforslag B 89 fra folketingsåret  

 1997-98 (1. samling), se Folketingstidende 1997-98 (1. samling),  

 forhandlingerne s. 3657, Tillæg A s. 2769 og 2770.
I henhold til lov om godskørsel er det  

 Vejtransportrådet, der udsteder tilladelse til godskørsel samt  

 fastsætter de nærmere vilkår for udnyttelse af tilladelsen.  

 Ifølge Vejtransportrådets gældende tilladelsesvilkår  

 er det ikke tilladt at leje eller låne en chauffør hos et  

 udlejningsbureau.
Der er med andre ord ikke mulighed for at benytte  

 chaufførvikarer til løsning af opgaverne.
Dette på trods  

 af, at der er et klart behov i branchen.
Et behov, som i stedet kan  

 tilfredsstilles syd for grænsen, idet det f.eks. i Tyskland er tilladt  

 at etablere sådanne vikarbureauer.
Disse vikarbureauer må gerne  

 som følge af EU-lovgivningen operere i Danmark.
Det er på nuværende tidspunkt tilladt at  

 låne en chauffør hos en anden vognmand efter forudgående  

 tilladelse fra Færdselsstyrelsen.
Det er derfor efter  

 forslagsstillernes opfattelse nærliggende at udvide denne mulighed til  

 også at kunne »leje« en chauffør hos et vikarbureau.
 Forslagsstillerne mener, at forbudet mod at bruge  

 chaufførvikarer i Danmark eksporterer gode danske arbejdspladser til  

 de omkringliggende lande, og det er uforståeligt, at et klart behov  

 på både gods- og busområdet ikke kan blive opfyldt.
 Forslagsstillerne mener derfor, at regeringen straks  

 bør gøre disse tidssvarende i forhold til de krav, en stor  

 dansk branche stiller i dag for at kunne forblive konkurrencedygtig.
Trafikministeren sagde under førstebehandlingen af  

 beslutningsforslag B 89, at en lovliggørelse af  

 chaufførvikarbureauer kan gennemføres ved en ændring af  

 godskørselsloven og busloven, f.eks. ved at indføre en  

 autorisationsordning efter de samme principper, som gælder for  

 vognmænd.
Forslagsstillerne er af den opfattelse, at en ændring  

 af denne lovgivning kan ske samtidig med, at man sikrer, at der sker en  

 ligestilling mellem de fastansatte chauffører og  

 chaufførvikarerne, samt at der føres samme kontrol med  

 overholdelsen af køre- og hviletidsbestemmelserne for  

 chaufførvikarer som for de fastansatte chauffører.
Skriftlig fremsættelse Brian Mikkelsen (KF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om etablering af  

 chaufførvikarbureauer.
(Beslutningsforslag nr.
B 31).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
