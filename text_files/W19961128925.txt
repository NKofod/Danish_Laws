 Udtalt, at et storcenters registrering af butikstyve måtte anses for  

 stridende mod lov om private registre § 3, stk. 2, mens de enkelte butikkers  

 registrering blev anset for at være i overensstemmelse med loven, når dette  

 skete med henblik på politianmeldelse af forholdet.
 Endvidere udtalt, at det måtte anses for stridende mod lovens § 4,  

 stk. 1, at butikkerne videregav personhenførbare oplysninger til  

 centerkontoret eller andre butikker.
 Registertilsynet var gennem dagspressen blevet bekendt med, at et  

 storcenter havde etableret en ordning, hvorefter centeret registrerede og  

 videregav oplysninger - herunder foto - om pågrebne butikstyve.
 Der blev ikke indhentet samtykke til fotograferingen, og oplysningerne om  

 navn og adresse blev taget fra tyverirapporten, som blev udfærdiget af den  

 enkelte butik.
Centerkontoret fremstillede herefter en plakat med et billede af  

 butikstyven, som blev uddelt til de enkelte butikker.
Butikkerne hængte  

 plakaten op i baglokalet.
Det var endvidere oplyst, at centerforeningen, som repræsenterede alle  

 butikker i centeret, havde indgået en aftale med et vagtselskab om fast  

 patruljering i centeret.
Vagterne skulle bl.a. medvirke til at forhindre  

 butikstyverier samt bistå butikkerne i forbindelse med tyverier.
 Storcenteret anførte på denne baggrund, at hele proceduren foregik i et  

 tæt samarbejde mellem vagter og butikker, hvorfor det ikke var muligt at  

 skelne mellem disse.
 Vedrørende nødvendighedsbetingelsen i lov om private registre § 3, stk. 2,  

 sidste led, gav centeret udtryk for den opfattelse, at centervagternes  

 forebyggende arbejde med at forhindre butikstyverier og voldelige episoder  

 var en berettiget varetagelse af virksomhedens og medarbejdernes tarv.
 Storcenteret anmodede endvidere om tilladelse efter lov om private  

 registre § 4, stk. 1, til at videregive registrerede oplysninger om strafbare  

 forhold.
 Registertilsynet måtte lægge til grund, at det var de  enkelte 
butikker , som noterede personhenførbare oplysninger om strafbare  

 forhold med henblik på at foretage politianmeldelse.
Registertilsynet fandt, at det ikke kunne anses som stridende mod lov om  

 private registre, at en butik noterede sådanne oplysninger med henblik på  

 politianmeldelse og en eventuel vidneforklaring i retten.
Hjemmelen til  

 registrering var i disse tilfælde retsplejelovens § 180, hvorefter et vidne  

 om fornødent skal opfriske sin viden om sagen, f.eks. ved at efterse  

 optegnelser.
 Efter Registertilsynets opfattelse burde oplysningerne dog destrueres  

 snarest muligt, det vil sige senest, når sagen var afsluttet hos politi eller  

 domstole.
 For så vidt angik de situationer, hvor en vagt f.eks observerede, pågreb  

 eller deltog i afhøringen af en butikstyv, fandt Registertilsynet ligeledes,  

 at den pågældende vagt kunne udfærdige et notat om tyveriet, som kunne  

 opbevares til brug for vagtens eventuelle vidneudsagn under den efterfølgende  

 straffesag.
Såfremt centerkontoret af den pågældende vagt fik disse notater overladt  

 med henblik på opbevaring, indtil sagen var afsluttet, måtte der ikke ske  

 videregivelse heraf til centerets øvrige butikker.
Registertilsynet bemærkede  

 i den forbindelse, at centerkontoret i sådanne situationer ikke foretog en  

 selvstændig registrering af oplysninger, men alene opbevarede dem på vegne af  

 den enkelte vagt.
 Vedrørende storcenterets selvstændige registrering af butikstyve med  

 henblik på videregivelse til de enkelte butikker i centeret, var det  

 Registertilsynets opfattelse, at en sådan ordning ikke ville være i  

 overensstemmelse med lov om private registre, idet hverken centeret eller de  

 enkelte butikker opfyldte registreringsbetingelserne i lovens § 3, stk. 2.
Tilsynet lagde i den forbindelse til grund, at de vagter, som patruljerede  

 i centeret, ikke kunne anses som ansat hos storcenteret, hvorfor centeret  

 ikke kunne registrere oplysningerne med hjemmel i retsplejelovens § 180.  

 Hertil kom, at oplysningerne om tyveriet ikke var afgivet af den pågældende  

 selv over for storcenteret, ligesom det efter tilsynets opfattelse ikke kunne  

 anses for nødvendigt for centeret at være i besiddelse af oplysninger om  

 pågrebne butikstyve, jf. lovens § 3, stk. 2, sidste led.
Ved sidstnævnte  

 vurdering lagde Registertilsynet vægt på, at selv om formålet med  

 registreringen - at forebygge butikstyverier - i sig selv var  

 anerkendelsesværdigt, så måtte storcenteret og butikkerne i centeret, på  

 grund af oplysningernes følsomme karakter og risikoen for, at de kom til  

 uvedkommendes kendskab, være henvist til at søge butikstyveri forebygget på  

 anden måde.
Tilsvarende betragtninger gjorde sig efter Registertilsynets opfattelse  

 gældende for de enkelte butikkers registrering af oplysninger om butikstyve,  

 der er pågrebet i andre butikker.
Sådanne oplysninger ville derfor ikke kunne  

 registreres, uanset om de blev videregivet direkte butikkerne imellem, det  

 vil sige uden om centerkontoret.
 Da oplysninger, der ikke må registreres, selv sagt heller ikke må  

 videregives, blev spørgsmålet om tilladelse efter lov om private registre §  

 4, stk. 1, ikke aktuelt.
 Idet Registertilsynet havde noteret sig, at storcenteret havde standset  

 den omtalte procedure og havde slettet alle registrerede oplysninger og  

 fotografier, foretog tilsynet sig herefter ikke yderligere i sagen.
 Registertilsynets Årsberetning 1996 side 97.
