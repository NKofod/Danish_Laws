Skriftlig fremsættelse (4. oktober 2017) Energi-, forsynings- og klimaministeren (Lars Christian Lilleholt):
 Herved tillader jeg mig for Folketinget at fremsætte:
Forslag  til  lov  om  ændring  af  lov  om  anvendelse  af Danmarks undergrund og lov om etablering og benyttelse af en  rørledning  til  transport  af  råolie  og  kondensat. (Forbedret tredjepartsadgang i forbindelse med kulbrinteindvinding, reservationer af kapacitet og opkrævning af bidrag til afviklingsomkostninger i olierørledningen, samt ny klageadgang i rørledningsloven m.v.) (Lovforslag nr.
L 42) Lovforslaget indeholder ændringer af undergrundsloven og rørledningsloven.
Størstedelen af de foreslåede ændringer er led i udmøntningen af den politiske aftale af 22. marts 2017 mellem regeringen, Socialdemokratiet, Dansk Folkeparti, Det Radikale Venstre og SF samt aftalen af 23. marts 2017 mellem regeringen og bevillingshaverne til eneretsbevillingen (på vegne af DUC partnerne) om udviklingen af Nordsøen.
Der er overordnet tale om en udmøntning af de dele af aftalen, der vedrører forbedrede rammer for tredjepartsadgang til infrastruktur i den danske del af Nordsøen samt mere fleksible regler for reservation af kapacitet i olierørledningen og opkrævning af afviklingsomkostninger.
Det bærende hensyn bag lovforslaget er at gøre det enklere for rettighedshavere at benytte andres anlæg (tredjepartsadgang) til indvinding, transport og behandling på forudsigelige og rimelige vilkår.
For at sikre, at udbygninger af infrastruktur tager hensyn til den samfundsøkonomisk mest hensigtsmæssige udnyttelse af infrastrukturen, får energi-, forsynings- og klimaministeren blandt andet hjemmel til at indsætte vilkår i godkendelser af udbygningsplaner om, at der skal indgås aftaler med tredjepart om plads og kapacitet til tredjepartsadgang.
Lovforslaget indebærer også krav om godkendelse af reduktioner af kapacitet i anlæg og rørledninger.
Ligeledes indebærer lovforslaget, at ministeren i forbindelse med ansøgninger om godkendelse af indvindingsplaner, reduktioner af anlægs kapacitet m.v. kan videregive fortrolige oplysninger til en potentiel tredjepart med henblik på, at denne kan afklare sit behov for adgang til anlægget.
Herudover gennemføres der en række ændringer af rørledningsloven, der bl.a. har til formål at sikre en forbedret udnyttelse af kapaciteten i olierørledningen i Nordsøen.
Der gennemføres visse ændringer i lovforslaget, som ikke er en del af udmøntningen af aftalen med bevillingshaverne.
Det drejer sig blandt andet om undergrundslovens nye hjemmel til at påbyde rettighedshavere at koordinere efterforsknings- og indvindingsaktiviteter for tilladelser, og at Energiklagenævnet gøres til klageinstans for afgørelser truffet i medfør af rørledningsloven.
 Lovforslaget indeholder ikke EU-retlige aspekter.
Lovforslaget vurderes ikke at have økonomiske konsekvenser for det offentlige, men dog administrative konsekvenser, idet Energiklagenævnet gøres til klageinstans for afgørelser efter rørledningsloven.
Ligeledes pålægges Energi- Forsynings- og Klimaministeriet en øget administrativ byrde, som håndteres ved, at Energistyrelsen tilføres ressourcer svarende til 3 årsværk.
Denne tilførsel indebærer erhvervsøkonomiske konsekvenser, da den finansieres af olie- og gassektoren over de refusionsberettigede gebyrer til myndighedernes tilsyn og sagsbehandling.
Energistyrelsen tilføres ressourcer svarende til, at det samlede gebyr til selskaberne i olie- og gassektoren øges med op til 2,5 mio. kr. årligt.
Derudover kan forslaget indebære øgede omkostninger for olieselskabernes brug af olierørledningen i Nordsøen.
 Lovforslaget indebærer ikke økonomiske eller administrative konsekvenser for borgerne.
 Lovforslaget vurderes ikke at have konsekvenser for miljøet.
 Idet der i øvrigt henvises til lovforslaget med bemærkninger, anbefales forslaget til Folketingets velvillige behandling.
