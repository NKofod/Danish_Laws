Bekendtgørelse om TV 2 DANMARK A/S public service-programvirksomhed1) I medfør af § 38 b i lov om radio- og fjernsynsvirksomhed m.v., jf. lovbekendtgørelse nr. 248 af 16. marts 2019, fastsættes:
Kapitel 1 Anvendelsesområde § 1. Bekendtgørelsen omfatter TV 2 DANMARK A/S public service-programvirksomhed i henhold til tilladelse efter § 38 a i lov om radio- og fjernsynsvirksomhed m.v.
 § 2. TV 2 DANMARK A/S kan udøve anden programvirksomhed efter reglerne i kapitel 8 i lov om radio- og fjernsynsvirksomhed m.v.
Kapitel 2 Skadeligt og ulovligt indhold i programvirksomheden § 3. TV 2 DANMARK A/S skal sikre, at programmer, der kan skade mindreåriges fysiske, psykiske eller moralske udvikling, kun stilles til rådighed på en sådan måde, at mindreårige normalt ikke hører eller ser dem.
Dette kan ske ved valg af sendetidspunkt, værktøjer til alderskontrol eller andre tekniske foranstaltninger.
 Stk. 2. Foranstaltninger i henhold til stk. 1 skal stå i et rimeligt forhold til programmets mulige skadevirkninger.
 Stk. 3. De mest skadelige programmer, herunder programmer, som indeholder umotiveret vold eller pornografi, skal underlægges de strengest mulige foranstaltninger såsom kryptering og forældrekontrolsystemer.
 Stk. 4. Mindreåriges personoplysninger, som indsamles eller på anden måde genereres i henhold til de foranstaltninger, der er nævnt i stk. 1-3, må ikke behandles med henblik på kommercielle formål såsom direkte markedsføring, profilering og adfærdsbaseret reklame.
 § 4. TV 2 DANMARK A/S er ansvarlig for at aldersvurdere programmer efter regler fastsat i medfør af lov om film og skal aldersmærke programmer, jf. dog stk. 2.
 Stk. 2. Kravet om aldersvurdering og aldersmærkning i henhold til stk. 1 gælder ikke for følgende programtyper:
 1) Nyheds- og aktualitetsprogrammer.
 2) Undervisnings- og forskningsprogrammer.
 3) Informationsprogrammer om ideel, politisk eller religiøs virksomhed.
 4) Musikprogrammer.
 5) Idrætsprogrammer.
 6) Hobby-, instruktions- og fritidsprogrammer.
 7) Direkte udsendelser.
 8) Foromtale af programmer.
 § 5. TV 2 DANMARK A/S skal på en tydelig og neutral måde informere om aldersgrænser, der er fastsat efter de regler, der er nævnt i § 4.
 Stk. 2. TV 2 DANMARK A/S skal som minimum oplyse om aldersmærkningen på følgende måder:
 1) TV 2 DANMARK A/S skal sikre, at der for fjernsynsvirksomhed informeres mundtligt om aldersgrænsen før programmet starter eller ved tydelig mærkning af programmet med aldersgrænsen under hele sendetiden eller som minimum de første fem minutter af sendetiden, jf. dog stk. 4. TV 2 DANMARK A/S skal desuden gøre aldersgrænsen tilgængelig i egne programoversigter.
 2) TV 2 DANMARK A/S skal ved udbud af on demand audiovisuelle medietjenester informere om aldersgrænser i præsentation og omtale af de udbudte programmer.
 Stk. 3. Medierådet for Børn og Unge fastsætter i dialog med TV 2 DANMARK A/S og andre udbydere af fjernsynsvirksomhed og on demand audiovisuelle medietjenester m.fl. vejledende retningslinjer for mærkning af programmerne med aldersgrænserne.
 Stk. 4. Oplysning om aldersmærkning for udsendelse af programmer på fjernsyn efter reglerne i stk. 2, nr. 1. 1. pkt., gælder ikke for programmer, som vurderes at være for alle.
 § 6. TV 2 DANMARK A/S må ikke udsende programmer eller stille programmer til rådighed, som på nogen måde tilskynder til vold eller had rettet mod en gruppe af personer eller et medlem af en gruppe af nogen af de grunde, der er omhandlet i artikel 21 i EUs charter om grundlæggende rettigheder.
 Stk. 2. TV 2 DANMARK A/S må desuden ikke udsende programmer eller stille programmer til rådighed, som på nogen måde fremmer terrorisme.
Kapitel 3 Fremme af europæiske programmer § 7. TV 2 DANMARK A/S skal tilstræbe:
 1) At over halvdelen af den sendetid i fjernsyn, der ikke består af nyheder, sportsbegivenheder, konkurrencer, reklamer og tekst-tv, afsættes til europæiske programmer, jf. bilag 1.
2) At 10 pct. af den sendetid i fjernsyn, der ikke består af nyheder, sportsbegivenheder, konkurrencer, reklamer og tekst-tv, eller 10 pct. af programbudgettet, afsættes til europæiske programmer fra producenter, der er uafhængige af fjernsynsforetagender.
En passende andel skal forbeholdes programmer af ny dato, dvs. programmer, der udsendes senest 5 år efter deres produktion.
 Stk. 2. TV 2 DANMARK A/S skal efter anmodning indsende oplysninger om overholdelsen af stk. 1 til Radio- og tv-nævnet.
 § 8. TV 2 DANMARK A/S skal ved udbud af on demand audiovisuelle medietjenester sikre, at europæiske programmer, jf. bilag 1, udgør mindst 30 % af TV 2 DANMARK A/S kataloger og får en tilpas fremtrædende plads.
 Stk. 2. TV 2 DANMARK A/S skal efter anmodning indsende oplysninger om overholdelsen af stk. 1 til Radio- og tv-nævnet.
Kapitel 4 Identifikation og information § 9. TV 2 DANMARK A/S skal sikre, at seerne og brugerne i forbindelse med TV 2 DANMARK A/S fjernsynsvirksomhed og on demand audiovisuelle programvirksomhed har vedvarende og umiddelbar adgang til følgende oplysninger:
 1) TV 2 DANMARK A/S navn.
 2) TV 2 DANMARK A/S fysiske adresse.
 3) Detaljerede og lettilgængelige kontaktoplysninger om TV 2 DANMARK A/S, herunder TV 2 DANMARK A/S e-postadresse eller websted.
 4) Oplysninger om at TV 2 DANMARK A/S hører under dansk myndighed og at Radio- og tv-nævnet er den kompetente tilsynsmyndighed.
Kapitel 5 Ikrafttræden § 10. Bekendtgørelsen træder i kraft den 1. juli 2020.
 Stk. 2. Bekendtgørelse nr. 103 af 28. januar 2010 om TV 2/DANMARK A/S programvirksomhed ophæves.
 Stk. 3. Reglerne om aldersmærkning af programmer, jf. §§ 4 og 5, finder alene anvendelse på programmer, hvorom der er indgået eller forlænget aftale om produktion heraf efter den 1. september 2020 eller indkøb af sådanne programmer efter den 1. september 2020.
Kulturministeriet, den 18. juni 2020 Joy Mogensen / Katrine Tarp Bilag 1 Definition af europæiske programmer 1. Ved europæiske programmer forstås i denne bekendtgørelse:
1) programmer med oprindelse i EU-medlemsstater, 2) programmer med oprindelse i europæiske tredjelande, som er parter i den af Europarådet vedtagne europæiske konvention om grænseoverskridende fjernsyn, og som opfylder betingelserne i punkt 3, og 3) programmer, der er co-produceret som led i aftaler vedrørende den audiovisuelle sektor mellem Fællesskabet og tredjelande, og som opfylder de betingelser, der er fastsat i de enkelte aftaler.
 2. Anvendelsen af bestemmelserne i punkt 1, nr. 2 og 3, er betinget af, at programmer med oprindelse i medlemsstaterne ikke udsættes for diskriminerende foranstaltninger i de pågældende tredjelande.
 3. De programmer, der er nævnt i punkt 1, nr. 1 og 2, er programmer, der hovedsagelig er produceret under medvirken af ophavsmænd og medarbejdere bosiddende i en eller flere af de stater, der er nævnt i punkt 1, nr. 1 og 2, forudsat at en af følgende tre betingelser er opfyldt:
 1) De er fremstillet af en eller flere producenter, der er etableret i en eller flere af disse stater.
 2) Produktionen af programmerne overvåges og kontrolleres effektivt af en eller flere producenter, der er etableret i en eller flere af disse stater.
 3) Co-producenterne i disse stater står for størstedelen af de samlede omkostninger ved co-produktionen, og denne kontrolleres ikke af en eller flere producenter, der er etableret uden for disse stater.
 4. Endvidere anses som europæiske programmer i denne bekendtgørelse programmer, der ikke er europæiske programmer som defineret i punkt 1, jf. punkt 2 og 3, men som er produceret som led i bilaterale co-produktionsaftaler mellem medlemsstater og tredjelande, såfremt størstedelen af de samlede produktionsomkostninger afholdes af co-producenter fra Fællesskabet, og produktionen ikke kontrolleres af en eller flere producenter, der er etableret uden for medlemsstaternes område.
1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2010/13/EU af 10. marts 2010 om samordning af visse love og administrative bestemmelser i medlemsstaterne om udbud af audiovisuelle medietjenester (direktiv om audiovisuelle medietjenester), EU-Tidende 2010, nr.
L 95, side 1, samt dele af Europa-Parlamentets og Rådets direktiv 2018/1808/EU af 14. november 2018 om ændring af direktiv 2010/13/EU om samordning af visse love og administrative bestemmelser i medlemsstaterne om udbud af audiovisuelle medietjenester (direktiv om audiovisuelle medietjenester) i betragtning af de ændrede markedsforhold, EU-tidende 2018, nr.
L 303, side 69.
