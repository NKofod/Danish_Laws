Offererstatningslovens § 1, nævnets stillingtagen til, om skaden skyldes en straffelovsovertrædelse, nævnets j.nr. 08-520-11821 N.j.nr. 08-520-11821 Ansøger anmeldte til politiet, at hun under en fest blev udsat for en voldtægt begået af 4 unge mænd.
Politiet indstillede efterforskningen i sagen, da de udpegede gerningsmænd alle var under 15 år.
Nævnet afslog ansøgers ansøgning, da det ikke med tilstrækkelig sikkerhed kunne antages, at ansøger havde været udsat for en straffelovsovertrædelse.
Nævnet fandt ikke, at det med tilstrækkelig sikkerhed kunne lægges til grund, at de udpegede gerningsmænd havde haft forsæt til at begå voldtægt.
Nævnet lagde ved afgørelsen vægt på, at ansøger forklarede til politiet, at hun havde kæmpet imod, hvorimod de udpegede gerningsmænd samstemmende forklarede, at ansøger frivilligt medvirkede til samlejerne.
Nævnet lagde endvidere vægt på, at der var tale om påstand mod påstand.
Efter en samlet vurdering fandt nævnet det ikke tilstrækkeligt godtgjort, at ansøger havde været udsat for en straffelovsovertrædelse.
