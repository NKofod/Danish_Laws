 Ved afgørelsen af, om den ene af 2 samtidige arbejdspladser lå i  

 umiddelbar nærhed af klagerens bopæl, blev en afstand på lige godt 1.800 m  

 fra bopæl til personaleindgang anset for at være i ikke umiddelbar nærhed -  

 idet en sådan afstand giver mulighed for fradrag efter § 9 C - og klageren  

 her blev anset for berettiget til fradrag efter § 9 B.
 A klagede over, at hans selvangivne indkomst for 1984 var forhøjet med  

 30.452 kr., idet de stedlige skattemyndigheder ikke havde godkendt hans  

 fradrag på dette beløb for befordringsudgifter, opgjort efter reglerne i  

 ligningslovens § 9 B (trekantkørsel).
 Det var oplyst, at klageren, der havde bopæl i X i Nordsjælland, var ansat  

 ved DSB med tjenestested i København og som sådan havde frikort til DSB.  

 Desuden havde klageren været beskæftiget - hovedsagelig som tjener - på B Kro  

 I/S, beliggende i X, i i alt 188 dage i 1984, hvor han havde været dels  

 medforpagter, senere medejer af kroen.
 Ved indkomstopgørelsen havde klageren foretaget fradrag for sin kørsel i  

 egen bil mellem de to samtidige arbejdssteder efter reglerne i ligningslovens  

 § 9 B med 188 dage B Kro/DSB a 89 km a 1,82 kr. eller med 30.452 kr.
Skattemyndighederne havde overhovedet ikke anset klageren for berettiget  

 til noget befordringsfradrag.
Dette var begrundet med, at fradrag for kørsel  

 mellem to samtidige arbejdssteder ifølge ligningslovens § 9 B forudsætter, at  

 ingen af arbejdsstederne ligger i umiddelbar nærhed af klagerens bopæl.
Ved  

 umiddelbar nærhed forstod skattemyndighederne i overensstemmelse med hidtidig  

 praksis, at afstanden ikke oversteg 2 km.
Da en opmåling havde vist, at  

 afstanden fra klagerens bopæl ad offentlige gangstier til kroen udgjorde i  

 alt 1.793 meter, opfyldte dette arbejdssted, nemlig kroen, således ikke  

 betingelsen i ligningslovens § 9 B om at være beliggende uden for boligens  

 umiddelbare nærhed .
Der var herefter alene godkendt fradrag for udgifter til befordring mellem  

 klagerens bopæl og arbejdsstedet i København efter ligningslovens § 9 C.
Da  

 klageren selv kunne tilrettelægge sit arbejde, var offentlige  

 befordringsmidler anset for anvendelige til denne transport.
På grund af  

 klagerens frikort havde transporten ikke medført nogen udgifter for ham,  

 hvorfor der ikke var indrømmet noget fradrag herfor.
 Det var oplyst, at man ved opmålingen af afstanden fra bopælen til  

 arbejdsstedet (kroen) havde målt afstanden fra bopælen til hovedindgangen og  

 ikke til personaleindgangen, der lå yderligere ca. 30-40 meter væk.
Klageren gjorde over for Landsskatteretten bl.a. gældende, at han måtte  

 anses for berettiget til fradrag for befordringsudgifter efter ligningslovens  

 § 9 B, idet det måtte være bilkørselsafstanden opmålt til 2,3 km og ikke  

 gangafstanden, der var afgørende.
Desuden havde han som offentligt ansat ikke  

 selv kunnet tilrettelægge sin arbejdstid, ligesom han på grund af sin  

 arbejdstid havde været nødt til at benytte egen bil til sin transport.
Landsskatteretten fandt, at den relevante afstand var afstanden mellem  

 bopæl og personaleindgangen på arbejdsstedet (kroen), og da der efter det  

 oplyste var 1.793 m fra bopælen til hovedindgangen og yderligere ca. 30 m fra  

 hovedindgangen til personaleindgangen, var kroen altså beliggende mere end  

 1,8 km fra bopælen.
Herefter var afstanden mellem bopælen og kroen af en  

 sådan længde, at fradrag for befordring mellem hjem og arbejdsplads i medfør  

 af bestemmelserne i ligningslovens § 9 C kunne indrømmes, hvis kroen havde  

 været klagerens eneste arbejdssted.
Under hensyn hertil fandtes kroen i  

 relation til ligningslovens § 9 B at kunne betragtes som liggende uden for  

 bopælens umiddelbare nærhed.
 Klageren var herefter berettiget til befordringsfradrag i henhold til  

 ligningslovens § 9 B, og da der ikke var rejst indvendinger mod klagerens  

 talmæssige opgørelse af befordringsfradraget, blev den påklagede ansættelse  

 nedsat med det selvangivne fradrag på 30.452 kr.
 LV 1986, U 3.4.
