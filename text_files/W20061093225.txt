Ankestyrelsens principafgørelse D-12-06 om refusion af barseldagpenge - anmeldelse af refusionskrav - anmeldelse af fraværet Resume:
En arbejdsgiver havde ret til dagpengerefusion i forbindelse med barsel.
Han anmeldte kravet på refusion rettidigt, hvilket er senest 8 uger efter orlovens udløb.
Der kunne ikke stilles krav til arbejdsgiver om også at anmelde fødslen, når kravet ikke fremgik af loven eller bekendtgørelsen.
 Love:
Lov om dagpenge ved sygdom eller fødsel - lovbekendtgørelse nr. 1047 af 28. oktober 2004 - § 26 Lov om sygedagpenge - lov nr. 563 af 9. juni 2006 - § 54 Sagsfremstilling:
 Kommunen modtog arbejdsgivers anmodning om refusion af dagpenge for lønmodtager den 3. august 2005.
 Anmodningen var indgivet på blanket dp 401, hvoraf det fremgik, at lønmodtager havde første fraværsdag den 4. april 2005, og at arbejdsgiver anmodede om dagpengerefusion fra 18. april til 31. juli 2005.
 Kommunen gav afslag på dagpengerefusion under henvisning til, at anmodningen var indsendt for sent.
 Det sociale nævn ændrede kommunens afgørelse og fandt arbejdsgiver berettiget til refusion.
 Nævnet begrundede afgørelsen med, at arbejdsgivers anmodning var modtaget rettidigt i kommunen og bemærkede, at kravet i § 14 i dagpengebekendtgørelsen om frist for anmeldelse af graviditet eller barsel vedrørte forældrene og ikke arbejdsgiverens frist for anmeldelse af refusionskrav.
 Kommunen klagede over nævnets afgørelse.
 I klagen til Ankestyrelsen var det anført, at når arbejdsgivere indgik i kvindens ret til at få udbetalt dagpenge, indgik de også i kvindens forpligtelse til at anmelde fraværet efter bestemmelsen i bekendtgørelsens § 14, stk. 1.
 Sagen blev behandlet i principielt møde med henblik på afklaring af praksis for arbejdsgiverens anmeldelse af krav om refusion af dagpenge i forbindelse med fravær på grund af barsel.
 Afgørelse:
 Arbejdsgiveren var berettiget til dagpenge fra kommunen for fravær i forbindelse med barsel.
 Ankestyrelsen begrundede afgørelsen med, at det fremgik af dagpengebekendtgørelsens § 19, stk. 7 (tidligere § 18, stk. 6), at arbejdsgiverens anmodning om refusion for løn udbetalt i forbindelse med fravær på grund af graviditet, barsel og adoption skulle indgives til kommunen senest 8 uger efter orlovsperiodens udløb.
 Ankestyrelsen lagde vægt på, at kommunen modtog arbejdsgivers anmeldelse om refusion den 3. august 2005, og at lønmodtager holdt orlov med løn til og med den 15. oktober 2005.
 Ankestyrelsen lagde vægt på, at hverken dagpengeloven eller bekendtgørelsen om dagpenge ved sygdom eller fødsel indeholdt krav til arbejdsgiver om anmeldelse til kommunen af lønmodtagers graviditet eller barsel.
 Ankestyrelsen lagde herved vægt på, at § 14 stk. 1 stillede krav til forældrene om, at anmodning om dagpenge ved fravær på grund af barsel skulle indgives senest 8 uger efter fødslen, og at bestemmelsen således ikke drejede sig om arbejdsgivers anmodning om refusion.
 Selvom arbejdsgivers ret til refusion var en afledet ret, fandt Ankestyrelsen ikke, at der kunne stilles krav til arbejdsgiver om at anmelde fødslen, når det ikke eksplicit fremgik af loven eller bekendtgørelsen.
 Ankestyrelsen fandt derfor, at arbejdsgiver havde indgivet anmodning om refusion rettidigt og tiltrådte således det sociale nævns afgørelse.
