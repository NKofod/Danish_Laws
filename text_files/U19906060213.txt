 Vognmandsfirma, der blev drevet som et anpartsselskab S, havde i en  

 årrække aflønnet medarbejderne i strid med overenskomsten, hvorved der opstod  

 et efterbetalingskrav, der efter en tilkendegivelse fra en faglig  

 voldgiftsret forligsmæssigt blev opgjort til ca. 317.000 kr.
For dette overenskomstbrud fastsattes en bod på 35.000 kr.
Endvidere  

 blev det ved dommen pålagt S at betale det forligsmæssigt opgjorte  

 efterbetalingsbeløb.
Vognmand V, der var direktør i S, blev fundet solidarisk  

 ansvarlig med S til at betale såvel efterbetalingsbeløbet som boden, idet det  

 af Arbejdsretten blev fremhævet, at S's kørsel i den væsentligste del af den  

 i sagen omhandlede periode var sket på grundlag af vognmandstilladelser til V  

 personligt, at S ikke havde oparbejdet nogen egenkapital af betydning, og at  

 det måtte lægges til grund, at der af S var udbetalt V betydelige beløb i  

 løn.
 Vedkommende arbejdsgiverorganisation, der straks anerkendte, at der  

 forelå overenskomststridigt forhold, og som havde medvirket til en fagretlig  

 behandling af efterbetalingskravet, frifundet for en påstand om  

 organisationsansvar.
 Under denne sag har Landsorganisationen i Danmark for  

 Specialarbejderforbundet i Danmark nedlagt følgende påstande mod Danske  

 Vognmænd for vognmand Peter Corneliussen ApS og vognmand Peter Corneliussen:
 Vognmand Peter Corneliussen ApS og vognmand Peter Corneliussen tilpligtes  

 for brud på gældende overenskomsts bestemmelser om løn til  

 Specialarbejderforbundet i Danmark at betale en efter rettens skøn fastsat  

 bod indeholdende manglende betaling for de seneste 5 år.
 Danske Vognmænd tilpligtes for delagtighed i overenskomstbruddet til  

 Specialarbejderforbundet i Danmark at betale en efter rettens skøn fastsat  

 bod.
 De indklagede har, for så vidt angår vognmand Peter Corneliussen ApS,  

 nedlagt påstand om frifindelse mod betaling af et mindre beløb end påstået, i  

 sagen mod vognmand Peter Corneliussen nedlagt påstand om frifindelse, og  

 endelig nedlagt påstand om frifindelse, for så vidt angår påstanden om  

 organisationsansvar for Danske Vognmænd.
 Sagens omstændigheder er følgende:
I begyndelsen af 1980 udliciterede Tårnby kommunes Renholdningsselskab  

 opsamling og kørsel med dagrenovation til private vognmænd.
Sammen med en  

 anden vognmand oprettede Peter Corneliussen et anpartsselskab.  

 Indskudskapitalen var 80.009,65 kr., der blev delt i to anparter.
Selskabets  

 formål var tømning og bortkørsel af affaldsposer i Tårnby kommune ifølge  

 kommunens retningslinier.
Anpartsselskabet indgik aftale med Tårnby kommunes  

 Renholdningsselskab.
For dette arbejde gjaldt Regulativ for opsamling og  

 bortkørsel af dag- og natrenovation m.v. i Tårnby kommune af 30. oktober  

 1978. Ifølge dette regulativ kunne affald fra haver m.v. i et vist omfang  

 anbringes i sække for dagrenovation og bortkøres uden særlig betaling, medens  

 større haveaffald og affald fra fabrikker m.v. kun kunne bortkøres efter  

 særlig aftale.
De nærmere vilkår og datoen for aftalen med  

 renholdningsselskabet er ikke oplyst.
Under sagen er der fremlagt en faktura  

 fra anpartsselskabet vedrørende januar 1980. Anpartsselskabet er tilmeldt  

 SE-registret med første indbetalingsdato den 1. februar 1980.
Nogle måneder efter døde medstifteren af anpartsselskabet.
Peter  

 Corneliussen overtog samtlige anparter og overtog hvervet som direktør i  

 anpartsselskabet.
Opsamling og kørsel med dagrenovation i Tårnby kommune er omfattet af  

 overenskomst mellem Danske Vognmænd og Specialarbejderforbundet i Danmark.
Af  

 overenskomstens § 5, stk. 1, og § 7, stk. 2 og 3, fremgår, at aflønningen for  

 afhentning og kørsel med dagrenovation er sat i forhold til et fast antal  

 udbæringer af sække pr. mand pr. uge.
Ud over denne bestemmelse indeholder  

 overenskomsten særlige bestemmelser om afhentning af haveaffald og storskrald  

 i § 8, stk. 1 og stk. 2. Efter disse bestemmelser er aflønningen for  

 afhentning og kørsel med haveaffald, der er opsamlet i papirposer,  

 skarnkasser eller bundtet på nærmere angivet måde, sat i forhold til antallet  

 af bundter, poser eller kasser, medens aflønningen for afhentning af stort  

 affald betales med timeløn med et nærmere angivet tillæg.
Af en skrivelse af 11. april 1990 fra Direktoratet for Vejtransport  

 fremgår det, at vognmand Peter Corneliussen ApS med ansvarlig leder Peter  

 Corneliussen i januar 1982 fik tilsagn om overtagelse af 3  

 vognmandstilladelser fra Peter Corneliussen personlig.
Tilladelserne var kun  

 gyldige til renovationskørsel i Tårnby kommune.
I februar 1981 overdrog  

 selskabet en af disse tilladelser til en anden vognmand i Kastrup og i maj  

 1984 en af tilladelserne til Peter Corneliussen personlig.
Selskabets sidste  

 tilladelse blev tilbagekaldt den 23. januar 1986, idet der på grund af  

 manglende udnyttelse ikke var grundlag for fornyelse.
Peter Corneliussen har  

 personlig været indehaver af vognmandstilladelser siden 1974. Efter  

 overtagelsen af tilladelsen fra selskabet i maj 1984 har han haft 3  

 tilladelser.
I april 1988 blev der givet tilsagn om overdragelse af en  

 vognmandstilladelse til M.M.P.S.
Renovations ApS ved ansvarlig leder Peter  

 Corneliussen.
Dette anpartsselskab var ejet af Peter Corneliussen og 2  

 chauffører, og det var oplyst, at selskabet skulle udføre renovationskørsel i  

 Tårnby kommune.
Under sagen er der fremlagt hovedtal for anpartsselskabets regnskaber for  

 regnskabsåret 1980-1981 til og med 1987-1988. Årstal Omsætning Lønninger 1980-1981 2.160.368 kr. 1.651.973 kr.
 1981-1982 1.652.772 kr. 1.211.139 kr.
 1982-1983 1.787.908 kr. 1.349.220 kr.
 1983-1984 1.492.055 kr. 1.200.556 kr.
 1984-1985 1.151.484 kr. 875.799 kr.
 1985-1986 1.215.916 kr. 878.345 kr.
 1986-1987 1.306.021 kr. 966.836 kr.
 1987-1988 624.401 kr. 509.178 kr.
Af en resultatopgørelse fra perioden 1. juni 1986 til 30. juni 1987  

 fremgår det, at der i regnskabsåret har været beskæftiget i gennemsnit 6  

 personer.
Den skattepligtige indkomst var negativ.
Egenkapitalen udgjorde  

 41.391 kr.
 Pr. 1. december 1987 ophørte selskabet med at køre renovationskørsel i  

 Tårnby kommune.
 I 1987 opstod der spørgsmål om efterbetaling, idet det fra  

 Specialarbejderforbundet i Danmark blev gjort gældende, at arbejdet var  

 blevet udført af 3 til 4 mand på timeløn for en fast arbejdsuge på 40 timer  

 uanset overenskomstens bestemmelser om betaling for arbejdet.
Der afholdtes mæglingsmøde den 27. august 1987 mellem Danske Vognmænd og  

 Specialarbejderforbundet i Danmark.
I referatet vedrørende mødet hedder det:
»Sagen drøftedes og enighed opnåedes om, at da de lokale parter ikke  

 har afholdt lokalt mæglingsmøde i sagen, tilbagevises sagen til lokal  

 forhandling.
Såfremt enighed ikke opnås, videreføres sagen på et fællesmøde  

 forud for indbringelse for Arbejdsretten, idet der med nærværende har været  

 afholdt mæglingsmøde i sagen, samtidig pålægges vognmanden at efterleve  

 overenskomstens bestemmelser.« Den 10. september 1987 afholdtes der lokalt mæglingsmøde.
Der kunne ikke  

 opnås enighed.
Peter Corneliussen fastholdt, at afhentning af  

 haveaffald/storskrald kunne aflønnes med timeløn, medens man fra  

 arbejdstagerside fastholdt, at dette skulle aflønnes pr. bundt i medfør af  

 overenskomstens § 8, stk. 1.
 Der afholdtes nyt mæglingsmøde den 25. november 1987. Af referatet  

 vedrørende dette møde fremgår følgende:
»Sagen drøftedes.
Enighed kunne ikke opnås.
 SiD kunne konstatere, at DV ikke ønskede at løse sagen ud fra det af  

 forbundet fremlagte dokumentation om overenskomstbrud, og hvor kravet om  

 efterbetaling er opgjort til kr. 154.148,25, hvortil skal lægges ferie- og  

 søgnehelligdagsgodtgørelse, alt i henhold til forbundets skrivelse af 23.  

 oktober 1987. Grundet DVs holdning på mæglingsmødet oplyste SiD, at man agter  

 at gøre organisationsansvar gældende over for DV og forbeholdt sig  

 uopholdeligt at videreføre sagen for Arbejdsretten.
 DV er enig med SiD i, at der foreligger et overenskomstbrud fra firmaets  

 side, men DV kan ikke umiddelbart på grundlag af den fremlagte dokumentation  

 anerkende det rejste efterbetalingskrav på kr. 154.148,25 + ferie- og  

 søgnehelligdagsgodtgørelse.
SiD bestred DVs påstand.« Endelig afholdtes der fællesmøde den 15. marts 1988. Af referatet  

 vedrørende dette fællesmøde fremgår bl.a. følgende:
 »Fra arbejderside fastholdt med, hvad DV har erkendt på et  

 mæglingsmøde den 25. november 1987, at virksomheden har begået brud på  

 overenskomstens bestemmelser.
 Fra DVs side bestred man ovennævnte.
 DV erkendte, at firmaet havde aflønnet dagrenovationen  

 overenskomststridig, idet man her havde betalt timeløn.
 På et mæglingsmøde i DV den 19. januar 1988, hvor SID dog nægtede at  

 underskrive et referat fra mødet, var parterne dog enige om, at der  

 vedrørende dagrenovation ikke forelå nogen underbetaling, når den udbetalte  

 løn blev omregnet til det som retteligt skulle have været betalt i henhold  

 til overenskomsten.
 Den principielle uoverensstemmelse mellem parterne består i en forskellig  

 opfattelse af hvorledes der skal aflønnes ved bortkørsel/afhentning af  

 storskrald.
 Efter DVs opfattelse skal dette aflønnes i henhold til § 8, stk. 2 i  

 renovationnsoverenskomsten.
 Det er endvidere DVs opfattelse, at sagen ikke hører hjemme i  

 Arbejdsretten, men drejer sig om en fortolkning af § 8 i  

 renovationsoverenskomsten, hvoraf sagen skulle afgøres ved en faglig  

 voldgift.
 DV henviste på fællesmødet endvidere til det kommunale regulativ og til  

 skrivelse af 18. januar 1988 fra renholdningsselskabet i Tårnby kommune,  

 hvoraf det klart fremgår, at der ved afhentninger ikke kan skelnes mellem  

 haveaffald og storskrald.
 Dette skal derfor aflønnes i henhold til § 8, stk. 2.
Fra arbejderside afviste man og bestred det af DV anførte og da DV ikke  

 vil pålægge vognmanden, at aflønning skal ske efter den indgåede  

 renovationsoverenskomst forbeholder arbejdersiden sig at indbringe sagen for  

 Arbejdsretten med krav om efterbetaling i henhold til overenskomstens  

 bestemmelser, herunder at kræve bod af vognmanden for brud på overenskomsten,  

 ligesom arbejdersiden idet hele forbeholder sig sin stilling, herunder at  

 gøre organisationsansvar gældende.« Den 5. december 1988 blev sagen indbragt for Arbejdsretten, og i et  

 retsmøde den 12. januar 1989 var parterne enige om, at sagen blev udsat på  

 afholdelse af en faglig voldgift, som skulle tage stilling til, om arbejdet  

 med bortkørsel af haveaffald og stort affald skulle aflønnes efter § 8, stk.  

 1, eller § 8, stk. 2, i overenskomsten mellem Danske Vognmænd og  

 Specialarbejderforbundet i Danmark.
Parterne var endvidere enige om, at den  

 faglige voldgift skulle tage stilling til størrelsen af en eventuel  

 underbetaling.
 Den 12. maj 1989 tilkendegav voldgiftsretten efter procedure og votering,  

 »at der ikke kunne gives indklagede medhold i, at afhentning af  

 haveaffald og storskrald i sin helhed skal aflønnes efter overenskomstens §  

 8, stk. 2.« Da der var enighed mellem parterne om, at en del af  

 afhentningen - nemlig andet end haveaffald - skal aflønnes efter § 8, stk. 2,  

 henstillede voldgiftsretten til parterne, at man på ny forhandlede  

 spørgsmålet om fordeling af arbejdet på henholdsvis § 8, stk. 1, og § 8, stk.  

 2, -arbejde.
Den 12. juni 1989 var der opnået enighed mellem parterne om et  

 efterbetalingskrav på 317.576,82 kr.
Forliget er formuleret således: »Af  

 forligsmæssige hensyn opnåedes der enighed om, at vognmandsfirmaet Peter  

 Corneliussen ApS v/Peter Corneliussen til SiD inden 14 dage betaler kr.  

 317.576,82. Vedrørende øvrige forhold i sagen er parterne enige om at henvise  

 disse til Arbejdsretten«.
Til støtte for påstandene har klagerne navnlig anført, at det er  

 fastslået, at der foreligger et klart overenskomstbrud.
Peter Corneliussen  

 var eneindehaver af anpartsselskabet og direktør i dette, og det var også  

 ham, der i en meget stor del af perioden var indehaver af  

 vognmandstilladelserne.
Anpartsselskabet var en ren formalitet, og det er  

 drevet nærmest som en »pengemaskine«, idet en væsentlig del af  

 indtægterne er taget ud - formentlig kamufleret som lønindtægt for Peter  

 Corneliussen.
I sådanne situationer er der arbejdsretlig praksis for at  

 statuere solidarisk ansvar for de ansvarlige, og i Arbejdsrettens dom af 13.  

 februar 1990 i sag nr. 89.372 vedrørende Hejse Kro er det statueret, at der  

 intet er til hinder for, at det lægges til grund, at der er identitet mellem  

 en eneaktionær og aktieselskabet.
På denne baggrund må Peter Corneliussen  

 hæfte solidarisk med anpartsselskabet, såvel for efterbetalingskravet som for  

 den bod, der er forskyldt.
Med hensyn til bodens størrelse har klagerne  

 henvist til, at der for en periode, der alene dækker 2 1/2 år, er konstateret  

 et efterbetalingskrav på godt 300.000 kr.
For hele perioden tilbage til 1980  

 vil det derfor være rimeligt at fastsætte en bod, der omfatter efterbetaling,  

 i størrelsesordenen 650.000 kr.
Der er også organisationsansvar for Danske  

 Vognmænd.
Denne organisation har på intet tidspunkt under sagens behandling  

 klart givet udtryk for, at der forelå et overenskomstbrud, og har ikke på  

 behørig måde medvirket til en løsning af konflikten.
Et bodsansvar må i hvert  

 fald foreligge, hvis det må lægges til grund, at organisationen har trukket  

 sagens behandling i langdrag.
De indklagede har navnlig henvist til, at der ikke foreligger nogen  

 dokumentation for et efterbetalingkrav, som er større end det, der er  

 anerkendt ved forliget.
Forliget er udtryk for en ren forhandlingsløsning, og  

 der er ikke fra klagernes side i forbindelse med forliget taget noget  

 forbehold om yderligere efterbetalingskrav.
Et sådant efterbetalingskrav  

 måtte i øvrigt forudsætte næsten en daglig opgørelse af, i hvilket omfang der  

 var tale om afhentning af haveaffald i modsætning til storskrald.
Problemet i  

 sagen er ganske enkelt, at kommunens regulativ er overordentlig vanskelig at  

 indpasse i den foreliggende overenskomst.
Dette har givet anledning til den  

 fortolkningstvivl, der blev afgjort ved den faglige voldgift.
Såfremt der  

 bliver tale om bod, bør denne derfor være beskeden.
Der er intet grundlag for  

 nogen solidarisk hæftelse for Peter Corneliussen personlig.
Der er intet  

 odiøst i oprettelsen af anpartsselskabet, der er sket i henhold til de  

 gældende bestemmelser herom.
Anpartsselskabet blev oprettet med 2  

 anpartshavere, og Peter Corneliussen blev eneanpartshaver, efter at den anden  

 anpartshaver afgik ved døden.
Statuerer man et personligt ansvar for Peter  

 Corneliussen, vil dette være i strid med dansk rets almindelige regler om  

 anpartsselskaber som selvstændige retssubjekter.
Der er heller ikke noget  

 odiøst i, at Peter Corneliussen har været betragtet som ansat i  

 anpartsselskabet, og som sådan har fået løn.
Det er muligt, at formalia i  

 forbindelse med vognmandstilladelserne ikke har været i orden, men dette  

 forhold kan ikke have nogen betydning ved vurderingen af denne sag.
I det  

 hele taget kan det ikke være Arbejdsrettens opgave at tilsidesætte gældende  

 selskabsretlige bestemmelser om anpartsselskabers hæftelse.
Med hensyn til et  

 eventuelt organisationsansvar for Danske Vognmænd har de indklagede henvist  

 til, at organisationen fra først af har erkendt, at der forelå et  

 overenskomststridigt forhold, og organisationen har loyalt medvirket til en  

 fagretlig løsning af dette problem.
Der er derfor intet grundlag for at  

 pålægge Danske Vognmænd noget organisationsansvar.
 Arbejdsretten skal udtale:
Det må lægges til grund, at vognmand Peter Corneliussen ApS har aflønnet  

 sine medarbejdere for afhentning af haveaffald og storskrald i sin helhed  

 efter overenskomstens § 8, stk. 2, uanset at der efter overenskomsten skulle  

 ske en fordeling af arbejdet efter henholdsvis § 8, stk. 1, og § 8, stk. 2.  

 Der er herefter opstået et betydeligt efterbetalingskrav.
Dette må anses for  

 et klart overenskomstbrud.
Der er dog ikke grundlag for at fastslå, at  

 efterbetalingskravet er større end det, der er anerkendt i forbindelse med  

 den faglige voldgiftsbehandling, nemlig 317.576,82 kr.
Vognmand Peter Corneliussen var fra 1980 eneindehaver af anpartsselskabet.  

 Han var direktør i selskabet, og i den væsentligste del af perioden er  

 kørslen sket på grundlag af vognmandstilladelser til ham personlig.  

 Anpartsselskabet har ikke oparbejdet nogen egenkapital af betydning, og det  

 må lægges til grund, at der af anpartsselskabet er udbetalt Peter  

 Corneliussen betydelige beløb i løn.
Under disse omstændigheder finder  

 Arbejdsretten det ubetænkeligt at fastslå, at Peter Corneliussen personlig  

 hæfter for det efterbetalingskrav, der er opgjort, og den bod der er  

 forskyldt.
 Bodens størrelse findes efter omstændighederne passende at kunne  

 fastsættes til 35.000 kr.
 Med hensyn til spørgsmålet om eventuelt organisationsansvar for Danske  

 Vognmænd, finder Arbejdsretten, at denne organisation, der straks anerkendte,  

 at der forelå et overenskomststridigt forhold, og har medvirket til en  

 fagretlig løsning af efterbetalingskravet, ikke har pådraget sig  

 organisationsansvar.
 T h i k e n d e s f o r r e t :
 Vognmand Peter Corneliussen bør solidarisk med vognmand Peter Corneliussen  

 ApS betale 317.576,82 kr. til Specialarbejderforbundet i Danmark.
 Vognmand Peter Corneliussen ApS og vognmand Peter Corneliussen bør en for  

 begge og begge for en betale en bod på 35.000 kr., der tilfalder  

 Specialarbejderforbundet i Danmark.
 Danske Vognmænd, Hovedorganisationen af 1985, frifindes.
 Indklagede betaler 2.000 kr. i sagsomkostninger til Arbejdsretten.
 (* 1) Henvisninger: Per Jacobsen s.152 ff, K.89.372, K.87.329 (A 1988,  

 s.79), K.10.389 (A 1986, s.98), K.9421 (A 1981, s.146).
