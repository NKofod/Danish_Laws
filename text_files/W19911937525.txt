 Kommunen forpligtet til at regulere dagpengeudbetalingen, idet  

 skattevæsenet efterfølgende selv havde ændret den årsopgørelse, der havde  

 ligget til grund for beregningen af dagpenge.
 SAGSFREMSTILLING:
 Kommunen traf afgørelse om, at barseldagpenge til den selvstændige  

 erhvervsdrivende i forbindelse med fødsel den 18. oktober 1990 ikke kunne  

 efterreguleres, uanset at skattemyndighederne den 5. april 1991 havde  

 forhøjet årsopgørelsen for året 1989 med 51.665,- kr.
Det fremgår af sagen, at den selvstændige på grund af komplikationer i  

 svangerskabet blev sygemeldt den 16. juni 1990 og fik udbetalt barseldagpenge  

 frem til ophør af barselorlov den 6. januar 1991. Barseldagpenge blev  

 beregnet på grundlag af årsopgørelsen for 1989 på ialt 52.782,- kr. svarende  

 til 1.015,- kr. pr. uge.
Ved skrivelse af 5. april 1991 foretager  

 skattevæsenet en ændring i den selvstændiges årsopgørelse for 1989, således  

 at hendes skattepligtige indtægt forhøjes med 51.665,- kr., jf.  

 skatteadministrationens skrivelse af 5. april 1991.
 Den selvstændige har i brev af 13. maj 1991 oplyst, at pågældende finder,  

 at der bør være en konsekvens mellem afgørelserne i kommunens  

 skatteforvaltning og dagpengeforvaltning, således at reguleringen i  

 afskrivning af etableringsudgifterne må medføre tilsvarende regulering af  

 barseldagpengene.
 AFGØRELSE:
 Dagpengeudvalget har på sit møde den 25. september 1991 truffet den  

 afgørelse, at kommunen skal efterregulere den selvstændiges barseldagpenge  

 for barselperioden fra 16. juni 1990 til 6. januar 1991, idet pågældendes  

 årsopgørelse for året 1989 efterfølgende er ændret, jf. dagpengelovens § 18,  

 jf. § 10, stk. 5 og Socialministeriets bekendtgørelse nr. 153 af 5. marts  

 1990 § 37, stk. 3.
 Udvalget har ved afgørelsen lagt vægt på, at selvangivelsen for året 1989  

 var indsendt rettidigt, og at årsopgørelsen for 1989 efterfølgende var blevet  

 ændret af ligningsmyndigheden.
 Dagpengeudvalget ændrer således kommunens afgørelse.
