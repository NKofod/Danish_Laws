Hjemvisning af strakspåbud om sikring af to klippe/lokkemaskiner og ophævelse af krav om autoriseret arbejdsmiljørådgiver Resumé Ved tilsynsbesøg på en maskinfabrik gav Arbejdstilsynet strakspåbud om at sikre to klippe/lokkemaskiner og påbud om at bruge en autoriseret arbejdsmiljørådgiver til at forebygge at overtrædelsen gentager sig.
Maskinerne var ikke i drift under besøget, men de tilstedeværende fra virksomheden oplyste, at maskinen benyttes regelmæssigt i produktionen.
Skærmene var ikke umiddelbart til at finde i virksomheden.
 Strakspåbuddet blev givet med henvisning til reglerne om indretning af ikke CE- mærkede maskiner.
Virksomheden oplyste under klagesagen, at maskinerne var taget ud af brug, hvorfor afskærmningerne var taget af.
Desuden var de to maskiner forskellige, da den ene var af ældre dato, mens den anden var af nyere dato og CE- mærket.
 Et enigt Arbejdsmiljøklagenævn hjemviste strakspåbuddet, idet Arbejdstilsynet ikke havde oplyst og forholdt sig til, hvorvidt maskinerne er CE- mærkede, og hvilken betydning dette måtte have for afgørelsen.
 Nævnet lagde desuden vægt på, at maskinerne ikke blev anvendt og var taget midlertidigt ud af brug ved Arbejdstilsynets besøg, og at der i sagen er usikkerhed om virksomheden brugte maskinerne uden afskærmning.
 Arbejdsmiljøklagenævnet annullerede derfor påbuddet om brug af autoriseret arbejdsmiljørådgiver, da der ikke var truffet afgørelse om et komplekst og alvorligt arbejdsmiljøproblem.
[Adressat udeladt] Arbejdsmiljøklagenævnet har på møde den 22. februar 2011 behandlet [Navn udeladt]´s klage på vegne af virksomheden [Navn udeladt] over Arbejdstilsynets afgørelse af 25. september 2009. Arbejdstilsynet traf afgørelse om, at virksomheden skulle sikre 2 klippe/lokkemaskiner.
Påbuddet skulle efterkommes straks at virksomheden skulle bruge en autoriseret arbejdsmiljørådgiver til at bistå sig med at forebygge, at overtrædelsen gentager sig.
Nævnet traf følgende A F G Ø R E L S E Arbejdsmiljøklagenævnet finder ikke sagen tilstrækkelig oplyst.
 Det betyder, at Arbejdsmiljøklagenævnet hjemviser Arbejdstilsynets afgørelse af 25. september 2009 med påbud om at sikre 2 klippe/lokkemaskiner og påbud om brug af autoriseret arbejdsmiljørådgiver til at efterkomme påbuddet.
B E G R U N D E L S E Arbejdsmiljøklagenævnet finder ikke, at Arbejdstilsynet har oplyst sagen på en sådan måde, at det er muligt at vurdere om de 2 klippe/lokkemaskiner er anvendt og opfylder kravene til indretning, således at de er sikkerheds- og sundhedsmæssigt fuldt forsvarlige.
 Klagenævnet lægger herved vægt på, at Arbejdstilsynet ikke har oplyst og forholdt sig til, hvorvidt maskinerne er CE - mærkede, og hvilken betydning dette måtte have for afgørelsen.
 Klagenævnet lægger desuden vægt på, at maskinerne ikke blev anvendt og var taget midlertidigt ud af brug ved Arbejdstilsynets besøg, og at der i sagen er usikkerhed om, hvorvidt virksomheden brugte maskinerne uden afskærmning.
 Da der således ikke er truffet afgørelse om en overtrædelse af arbejdsmiljølovgivningen om et komplekst og alvorligt arbejdsmiljøproblem, er der ikke grundlag for påbud om brug af en autoriseret arbejdsmiljørådgiver.
 Afgørelsen er truffet af et enigt klagenævn.
R E G L E R Ved afgørelsen har Arbejdsmiljøklagenævnet anvendt disse regler:
 Om Arbejdstilsynets hjemmel til at give påbud om sikring af maskiner:
  § 77, stk. 1, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 1395 af 27. december 2009.
 Om sikring af maskiner:
 § 45, stk. 1, i lov om arbejdsmiljø, jf. lovbekendtgørelse nr. 268 af 18. marts 2005  § 6, i Arbejdstilsynets bekendtgørelse nr. 1109 af 15. december 1992 om anvendelse af tekniske hjælpemidlermed de ændringer, der følger af bekendtgørelse nr. 670 af 7. august 1995  § 38, stk. 1, og stk. 2, i Arbejdstilsynets bekendtgørelse nr. 612 af 25. juni 2008 om indretning af tekniske hjælpemidler.
 Om Arbejdstilsynet hjemmel til at give påbud om autoriseret arbejdsmiljørådgiver:
  § 77a, stk. 1, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer der følger af lov nr. 175 af 27. februar 2007 og lov nr. 1395 af 27. december 2008.
 Om brug af autoriseret arbejdsmiljørådgiver:
  § 6, og § 26, stk. 1, § 43, og § 49, i bekendtgørelse nr. 259 af 20. marts 2007 om brug af autoriserede arbejdsmiljørådgivere.
 Reglerne kan læses på de følgende sider.
O P L Y S N I N G E R Sagen er afgjort på grundlag af de dokumenter, som klagenævnet har modtaget fra Arbejdstilsynet, og brev af 25. juni 2010 og 2. august 2010 fra DI, samt brev af 23. juli 2010 fra Arbejdstilsynet.
På klagenævnets vegne [Navn udeladt] Kopi til [Navn udeladt] Regler Lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 175 af 27. februar 2007 og lov nr. 1395 af 27. december 2009 Kapitel 7 Tekniske hjælpemidler m.v.
 § 45. Maskiner, maskindele, beholdere, præfabrikerede konstruktioner, apparater, redskaber og andre tekniske hjælpemidler skal være indrettet og skal anvendes således, at de sikkerheds- og sundhedsmæssigt er fuldt forsvarlige.
 Stk. 2. Anerkendte normer og standarder, som har sikkerheds- eller sundhedsmæssig betydning, skal følges.
 .....
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
§ 77 a.
Arbejdstilsynet kan påbyde, at modtageren af påbud eller andre afgørelser om overtrædelse af arbejdsmiljølovgivningen skal indhente bistand fra en autoriseret arbejdsmiljørådgiver, bl.a. med henblik på, at det forebyggende arbejdsmiljøarbejde i virksomheden styrkes.
 Stk. 2. Beskæftigelsesministeren fastsætter nærmere regler om rådgivningspåbuddets indhold, omfang og varighed og de nærmere vilkår herfor.
Arbejdstilsynets bekendtgørelse nr. 1109 af 15. december 1992 om anvendelse af tekniske hjælpemidler med de ændringer, der følger af bekendtgørelse nr. 670 af 7. august 1995 Kapitel 2 Almindelige bestemmelser § 6. Et teknisk hjælpemiddel må kun anvendes, hvis det opfylder de krav, der gælder for dets konstruktion, udstyr, sikring m.v. ifølge Arbejdstilsynets bekendtgørelse om indretning af tekniske hjælpemidler og andre særlige regler, der måtte være fastsat herom.
Arbejdstilsynets bekendtgørelse nr. 612 af 25. juni 2008 om indretning af tekniske hjælpemidler Kapitel 3 Andre maskiner og øvrige tekniske hjælpemidler Konstruktion, fremstilling, udstyr og udformning § 38. I konstruktionen af et teknisk hjælpemiddel skal indgå sikring mod farer ved hjælpemidlet.
Det skal herunder sikres, at 1) personer ikke kan komme i berøring med farlige maskindele eller stoffer 2) værktøj, emner eller dele heraf, stænk o.l. ikke kan udslynges til fare for sikkerhed og sundhed, og 3) varme, kulde, stråling, støj, vibrationer, støv, fugtighed, røg, dampe, gasser eller andet, som udvikles ved anvendelsen af hjælpemidlet, ikke afgives på en sådan måde, at det frembyder fare for sikkerhed eller sundhed.
 Stk. 2. Hvis fornøden sikring ikke kan opnås gennem konstruktionen, skal den gennemføres på betryggende måde ved afskærmning, udsugning, andet sikkerhedsudstyr eller andre sikkerhedstekniske forholdsregler.
Stk. 3. Afskærmninger og andre beskyttelsesanordninger 1) skal være solidt fremstillet, 2) må ikke forårsage yderligere risici, 3) må ikke let kunne flyttes eller sættes ud af drift, 4) skal befinde sig i tilstrækkelig afstand fra det farlige område, 5) må ikke hindre udsynet under arbejdet mere end højst nødvendigt, og 6) skal muliggøre absolut nødvendig indgriben til anbringelse og udskiftning af dele såvel som vedligeholdelsesarbejde, idet adgangen begrænses til det område, hvor arbejdet skal udføres, og så vidt muligt uden afmontering af afskærmning eller anden beskyttelsesanordning.
Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere Kapitel 2 Påbud om brug af autoriserede arbejdsmiljørådgivere § 6. Arbejdsgiveren skal efterkomme påbud om brug af autoriseret arbejdsmiljørådgiver, når Arbejdstilsynet afgiver en eller flere afgørelser om overtrædelser af arbejdsmiljølovgivningen om et eller flere komplekse og alvorlige arbejdsmiljøproblemer, der indebærer risiko for sikkerhed og sundhed og som angivet i kapitel 3, når overtrædelserne er 1) konstateret ved et enkeltstående tilsyn eller ved et tilsynsforløb bestående af screening og et deraf efterfølgende tilsyn, og 2) konstateret ved tilsyn med arbejde tilknyttet én produktionsenhed.
 Stk. 2. Der afgives ikke påbud efter stk. 1, hvis arbejdsgiveren inden for det seneste år har løst et identisk arbejdsmiljøproblem på samme arbejdssted, og løsningen umiddelbart kan overføres.
Kapitel 3 Komplekse og alvorlige overtrædelser af arbejdsmiljølovgivningen Det fysiske område § 26. Alle ikke CE-mærkede tekniske hjælpemidler samt CE-mærkede tekniske hjælpemidler, der er mere end 5 år gamle, med manglende eller mangelfulde sikkerhedsforanstaltninger, hvor virksomheden ikke umiddelbart har en løsning på problemet.
 Stk. 2. CE-mærkede tekniske hjælpemidler, hvor virksomheden selv har konstrueret eller foretaget ændring af de sikkerhedsmæssige dele af konstruktion eller styring.
 Stk. 3. Tekniske hjælpemidler, hvor virksomheden har sat eksisterende sikkerhedsforanstaltninger ud af kraft, og årsagen hertil ikke umiddelbart kan konstateres og afhjælpes.
Kapitel 4 Rådgivningspligt .....
 § 43. Modtageren af påbud om rådgivning skal give en tilbagemelding til Arbejdstilsynet om indgåelse af en aftale om rådgivning senest 6 uger efter, at påbuddet om rådgivning er modtaget.
 Stk. 2. Tilbagemeldingen påtegnes af sikkerhedsorganisationen eller, i virksomheder, der ikke har pligt til at etablere sikkerhedsorganisation, af en repræsentant for de ansatte.
 Stk. 3. Modtageren af påbud om rådgivning skal sørge for, at tilbagemeldingen påtegnes af den autoriserede arbejdsmiljørådgiver, som herved bekræfter, at der er indgået en aftale i henhold til § 43.
 Stk. 4. Bygherren er undtaget fra pligten i stk. 2.
 .....
 § 49. Modtageren af påbud om rådgivning skal give en tilbagemelding til Arbejdstilsynet om, at rådgivningspåbuddet og de dertil knyttede afgørelser er efterkommet.
 Stk. 2. Tilbagemeldingen påtegnes af rådgiveren, der herved bekræfter, at rådgivningspåbuddet og forhold, der udløste rådgivningspåbuddet, jf. de pligter, der fremgår af §§ 37-48, er efterkommet.
 Stk. 3. Overtrædelser, der har udløst et rådgivningspåbud efter § 4, skal ikke selvstændigt påtegnes af den autoriserede arbejdsmiljørådgiver.
 Stk. 4. Tilbagemeldingen skal være påtegnet af sikkerhedsorganisationen eller, i virksomheder, hvor der ikke skal oprettes sikkerhedsorganisation, af en repræsentant for de ansatte.
 Stk. 5. Tilbagemeldingen for påbud efter § 5, skal endvidere indeholde resultatet af undersøgelsen af forholdene i det psykiske arbejdsmiljø, jf. § 47, stk. 1.
 Stk. 6. Bygherren er undtaget for pligten i stk. 4.
 .....
