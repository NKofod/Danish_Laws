Bekendtgørelse om tilskud til bevaring af husdyrgenetiske ressourcer for 2014 I medfør af § 24 i lov om hold af dyr, jf. lovbekendtgørelse nr. 873 af 29. juni 2013, fastsættes:
Kapitel 1 Bekendtgørelsens område § 1. NaturErhvervstyrelsen kan indenfor rammerne af de årlige bevillingslove træffe afgørelse om ydelse af tilskud til:
1) bevaring af gamle danske husdyrracer (dyretilskud), jf. kapitel 2, 2) avls- og raceforeninger, der bidrager til bevaring af gamle danske husdyrracer, jf. kapitel 3, og 3) afholdelse af dyrskuer med gamle danske husdyrracer, jf. kapitel 4.
Kapitel 2 Dyretilskud § 2. Dyretilskud ydes til private personer eller offentlige institutioner, som er ejere af bevaringsværdige dyr af gamle danske husdyrracer, og som af NaturErhvervstyrelsen kan godkendes som værende en del af det koordinerede avlsarbejde for bevarelse af den pågældende race.
 Stk. 2. Tilskud forudsætter dokumentation af afstamningsforhold både for dyret selv og dettes afkom, og der ydes tilskud til dyr, som er forældre til renracet afkom født i 2013.
 Stk. 3. NaturErhvervstyrelsen fastsætter hvilke husdyrracer, der anses for bevaringsværdige, og hvilke af disse, som er berettiget til dyretilskud, jf. § 5, stk. 4.
 § 3. Dyretilskud kan højest udgøre 3.000 kr. pr. dyreenhed (DE) årligt.
 Stk. 2. NaturErhvervstyrelsen fastsætter de nærmere retningslinjer for definitionen af en dyreenhed (DE).
 § 4. NaturErhvervstyrelsen fastsætter vilkår for ydelsen af dyretilskud og tilskuddets størrelse.
 Stk. 2. Tilskud udbetales én gang årligt.
 Stk. 3. Styrelsen fastlægger de nærmere retningslinjer for udbetaling af dyretilskud, jf. § 5, stk. 4.
§ 5. Ansøgning om dyretilskud efter § 2 skal indsendes til NaturErhvervstyrelsen.
Der benyttes et ansøgningsskema, som kan findes på styrelsens hjemmeside, www.naturerhverv.dk.
 Stk. 2. Ansøgningen skal være modtaget senest den 4. maj 2014.
 Stk. 3. NaturErhvervstyrelsen fastsætter de øvrige retningslinjer for ansøgningsproceduren.
 Stk. 4. Oplysning om, hvilke husdyrracer, der anses for bevaringsværdige, og hvilke af disse, som er berettiget til dyretilskud, jf. § 2, stk. 3, og de nærmere retningslinjer for ansøgningsprocedure og udbetaling, jf. § 4, stk. 3 og stk. 3, i denne bestemmelse, fremgår af vejledningen til ansøgningsskemaet.
Kapitel 3 Tilskud til avls- og raceforeninger § 6. NaturErhvervstyrelsen kan yde tilskud til avls- og raceforeninger, der bidrager til bevaring af gamle danske husdyrracer.
Stk. 2. Avls- og raceforeninger er betegnelsen for foreninger, der har interesse i én eller flere racer, som defineres af en racebeskrivelse.
Racebeskrivelsen fastlægger, hvilke kriteriet et dyr skal opfylde for at blive henregnet til den eller de pågældende racer.
 Stk. 3. Foreningsdokumenter, herunder vedtægter, generalforsamlingsreferat, årsberetning, regnskab m.v. fremsendes som dokumentation for avls- og raceforeningernes eksistens.
 § 7. Det i § 6 nævnte tilskud tildeles som et årligt engangstilskud til afholdelse af avlermøder, informationsaktiviteter samt omkostninger til etablering af elektronisk stambog m.v.
 Stk. 2. Udbetaling af tilskud sker på baggrund af en opgørelse fra avls- og raceforeningerne over betalte tilskudsberettigede udgifter eller på baggrund af fremlæggelse af referater, billedmateriale, informationsmateriale eller andet materiale, der kan dokumentere at der er gennemført aktiviteter som nævnt i stk. 1.
§ 8. NaturErhvervstyrelsen fastsætter efter indstilling fra Bevaringsudvalget størrelsen af det i § 6 nævnte tilskud.
Tilskuddet udgør i 2014 maksimalt kr. 20.000.
 Stk. 2. I de tilfælde, hvor der er flere raceforeninger der bidrager til bevaring af den samme race, kan NaturErhvervstyrelsen fastsætte, at tilskuddet deles mellem de respektive foreninger.
§ 9. Ansøgning om tilskud skal indsendes til NaturErhvervstyrelsen.
Der benyttes et ansøgningsskema, som kan findes på styrelsens hjemmeside, www.naturerhverv.dk.
 Stk. 2. Ansøgningen skal være modtaget seneste den 27. oktober 2014.
Kapitel 4 Tilskud til afholdelse af dyrskuer § 10. NaturErhvervstyrelsen kan yde tilskud til afholdelse af dyrskuer for husdyr omfattet af denne bekendtgørelse, forudsat der er tale om arrangementer, som klart understøtter bevaringsarbejdet.
 Stk. 2. Tilskuddet ydes til dækning af udgifter til information, transport af dyr m.v.
 Stk. 3. Udbetaling af tilskud sker på baggrund af dokumentation for afholdelse af dyrskue med gamle danske husdyrracer, som nævnt i stk. 1. Tilskuddet udgør i 2014 maksimalt kr. 15.000.
§ 11. Ansøgning om tilskud til afholdelse af dyrskue skal indsendes til NaturErhvervstyrelsen.
Der benyttes et ansøgningsskema, som kan findes på styrelsens hjemmeside, www.naturerhverv.dk Stk. 2. Ansøgningen skal være modtaget seneste den 27. oktober 2014.
Kapitel 5 Fælles bestemmelser § 12. NaturErhvervstyrelsen kan beslutte, at tilsagn om tilskud helt eller delvist skal bortfalde og at udbetalte tilskud skal tilbagebetales, hvis 1) tilskudsmodtager ikke længere opfylder betingelserne for at få tilskud, 2) tilskudsmodtager har givet urigtige eller vildledende oplysninger eller fortiet oplysninger af betydning for ydelse af tilskuddet, eller 3) forudsætningerne for ydelse af tilskud falder bort eller ændres væsentligt.
 Stk. 2. Ansøgeren har pligt til at give styrelsen meddelelse om forhold, der kan medføre tilskuddets bortfald.
 § 13. NaturErhvervstyrelsen kan bestemme, at tilskud helt eller delvist skal tilbagebetales med tillæg af renter, som beregnes fra fremsættelsen af kravet om tilbagebetaling med den rentesats, der er fastsat i medfør af rentelovens § 5.
 § 14. Bekendtgørelsen træder i kraft den 11. april 2014.
Stk. 2. Bekendtgørelse nr. 584 af 3. juni 2013 om tilskud til bevaring af husdyrgenetiske ressourcer ophæves.
Bestemmelserne finder dog anvendelse for ansøgninger indgivet inden den 11. april 2014.
 § 15. Bekendtgørelsen gælder ikke for Færøerne og Grønland.
