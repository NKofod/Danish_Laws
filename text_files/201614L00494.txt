Betænkning afgivet af Social-, Indenrigs- og Børneudvalget den 2. februar 2017 Betænkning over Forslag til lov om ændring af lov om psykologer m.v.
(Offentliggørelse af tilsynssager, adgang til at give påbud, ændring af Psykolognævnets sammensætning m.v.) [af social- og indenrigsministeren (Karen Ellemann)]:
1. Ændringsforslag Børne- og socialministeren har stillet 7 ændringsforslag til lovforslaget.
2. Udvalgsarbejdet Lovforslaget blev fremsat den 9. november 2016 og var til 1. behandling den 29. november 2016. Lovforslaget blev efter 1. behandling henvist til behandling i Social- og Indenrigsudvalget.
Udvalget skiftede den 12. december 2016 navn til Social-, Indenrigs- og Børneudvalget.
Møder Udvalget har behandlet lovforslaget i 4 møder.
Høring Et udkast til lovforslaget har inden fremsættelsen været sendt i høring, og social- og indenrigsministeren sendte den 6. september 2016 dette udkast til udvalget, jf.
SOU alm. del  bilag 389 (folketingsåret 2015-16). Den 9. november 2016 sendte social- og indenrigsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Dansk Psykolog Forening.
 Social- og indenrigsministeren har over for udvalget kommenteret den skriftlige henvendelse til udvalget.
Deputationer Endvidere har Dansk Psykolog Forening mundtligt over for udvalget redegjort for sin holdning til lovforslaget.
Spørgsmål Udvalget har stillet 18 spørgsmål til social- og indenrigsministeren (fra den 28. november 2016 børne- og socialministeren) til skriftlig besvarelse, som disse har besvaret.
3. Indstillinger og politiske bemærkninger Udvalget indstiller lovforslaget til vedtagelse med de stillede ændringsforslag.
Udvalget bemærker følgende: Børne- og socialministerens ændringsforslag om at udsætte offentliggørelsesordningen til januar 2018 gør det muligt, at psykologer og offentligheden får kendskab til de vejledende retningslinjer, som Psykolognævnet tager stilling ud fra, inden bestemmelsen om offentliggørelse træder i kraft.
Udvalget har derfor en forventning om, at Psykolognævnet sørger for, at disse vejledende retningslinjer er offentliggjort inden den 1. januar 2018. Udvalget opfordrer endvidere ministeren til at klargøre denne forventning over for nævnet.
Dansk Folkepartis medlemmer af udvalget mener, at den øgede gennemsigtighed for borgerne i forhold til valg af psykolog, som gennemføres med lovforslaget, er et godt og vigtigt skridt i den rigtige retning.
Borgerne får med den foreslåede offentliggørelsesordning gode muligheder for at navigere i valget af psykolog, og psykologerne får med ordningen også bedre muligheder for at yde den bedste service og give borgerene sikkerhed for en god behandling.
DF har haft store betænkeligheder ved, at børneorganisationerne ikke var repræsenteret i Psykolognævnet, ligesom en børnefaglig psykolog er altafgørende i sager, der handler om børn.
DF er dog glade for, at ministeren nu har stillet ændringsforslag, som indebærer, at Børnerådet i fællesskab med Børns Vilkår får ret til at indstille 1 medlem til Psykolognævnet.
Ligeledes har DF haft betænkeligheder ved, at en psykolog med lovens ikrafttræden fra én dag til den næste kan risikere at få sit navn offentliggjort i forbindelse med en dårlig sag.
DF har derfor haft et ønske om, at man fik en indkøringsperiode, så psykologerne får bedre muligheder for at kende de rammer, de skal kunne navigere i.
Det har også været afgørende for DF, at Psykolognævnet får udfærdiget retningslinjer, så enhver psykolog ved, hvordan loven skal overholdes og f.eks. kritik og mere alvorlige sanktioner kan undgås.
Med børne- og socialministerens ændringsforslag, som indebærer, at offentliggørelsesordningen først træder i kraft i 2018, burde det være muligt at få disse retningslinjer på plads inden 2018.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af børne- og socialministeren, tiltrådt af udvalget:
 1) I den under nr. 24 foreslåede § 17 ændres i stk. 1 »fire« til: »6«.
[Ændring af antallet af ordinære medlemmer af Psykolognævnet] 2) I den under nr. 24 foreslåede § 17 affattes stk. 3 således:
 »Stk. 3. Børne- og socialministeren beskikker de øvrige medlemmer således:
 1) 1 medlem beskikkes efter fælles indstilling fra KL og Danske Regioner.
 2) 1 medlem beskikkes efter indstilling fra Danske Handicaporganisationer.
 3) 1 medlem beskikkes efter fælles indstilling fra Børnerådet og Børns Vilkår.
4) 3 medlemmer beskikkes efter indstilling fra Dansk Psykolog Forening.« [Fælles indstillingsret for Børnerådet og Børns Vilkår samt udvidelse af indstillingsretten for Dansk Psykolog Forening] 3) I den under nr. 24 foreslåede § 17 affattes stk. 4 således:
»Stk. 4. Medlemmerne, der beskikkes efter stk. 3, nr. 4, skal have bestået kandidateksamen i psykologi eller dermed ligestillet eksamen, jf. § 1, stk. 1. Et af medlemmerne, der beskikkes efter stk. 3, nr. 4, skal have erfaring som børnesagkyndig.« [Krav om erfaring som børnesagkyndig hos et af Psykolognævnets medlemmer] 4) Efter nr. 32 indsættes som nyt nummer:
»01. I § 26, stk. 1, ændres »§ 2, stk. 3« til: »§ 2, stk. 4«.« [Teknisk ændring] Til § 2 5) I stk. 1 indsættes efter »2017«: », jf. dog stk. 2«.
[Konsekvens af ændringsforslag nr. 6] 6) Efter stk. 1 indsættes som nyt stykke:
»Stk. 2. § 11 b i lov om psykologer m.v. som affattet ved denne lovs § 1, nr. 17, træder i kraft den 1. januar 2018.« Stk. 2-4 bliver herefter stk. 3-5.
[Udskudt ikrafttrædelse af offentliggørelsesordningens § 11 b] 7) I stk. 2, der bliver stk. 3, ændres »1. juli 2017« til: »1. januar 2018«.
[Konsekvens af ændringsforslag nr. 6] Bemærkninger Til nr. 1 Ændringsforslaget indebærer, at Psykolognævnet tilføres 2 ekstra medlemmer, således at Psykolognævnet samlet består af 1 formand og 6 øvrige medlemmer. Ændringen er en konsekvens af ændringsforslag nr. 2.
Til nr. 2 Lovforslagets § 1, nr. 24, indeholder bestemmelser om sammensætningen af Psykolognævnet.
Formålet med ændringsforslaget er at sikre, at Psykolognævnet har de fornødne kompetencer til at behandle tilsynssager, der vedrører børnesagkyndige erklæringer, og andre sager, der vedrører børn.
Med ændringsforslaget foreslås således for det første, at Børnerådet i fællesskab med Børns Vilkår tillægges ret til at indstille 1 medlem til beskikkelse.
For det andet foreslås Dansk Psykolog Forening tillagt ret til at indstille yderligere 1 medlem til beskikkelse.
Det foreslås med ændringsforslag nr. 3, at dette medlem skal have børnesagkyndig erfaring.
Til nr. 3 Med den i lovforslagets § 1, nr. 24, foreslåede affattelse af § 17, stk. 4, foreslås, at de medlemmer, der indstilles til beskikkelse af Dansk Psykolog Forening, skal have bestået kandidateksamen i psykologi eller dermed ligestillet eksamen.
Med ændringsforslag nr. 2 foreslås, at Dansk Psykolog Forening tillægges indstillingsret for yderligere 1 medlem.
Med henblik på at sikre, at Psykolognævnet har de fornødne kompetencer til at behandle tilsynssager, der vedrører børnesagkyndige erklæringer, og andre sager, der vedrører børn, foreslås med dette ændringsforslag, at dette medlem skal have børnesagkyndig erfaring.
Til nr. 4 Ved lovforslagets § 1, nr. 4, er foreslået, at der indsættes et nyt stk. 2 i § 2 i lov om psykologer m.v., hvorefter stk. 2-4 bliver stk. 3-5.
I § 26, stk. 1, i lov om psykologer m.v. henvises til lovens § 2, stk. 3. Denne henvisning er ved en fejl ikke ændret i lovforslaget.
Med ændringsforslaget korrigeres henvisningen.
 Der er alene tale om en teknisk ændring.
Til nr. 5 Konsekvens af ændringsforslag nr. 6. Det foreslås, at loven træder i kraft den 1. juli 2017, dog undtaget bestemmelserne i lovens § 11 b om en offentliggørelsesordning.
Til nr. 6 Det foreslås, at lovens § 11 b om en offentliggørelsesordning for visse af Psykolognævnets afgørelser træder i kraft den 1. januar 2018. Den udskudte ikrafttrædelse vil give de autoriserede psykologer længere tid til at indrette sig på, at afgørelser om alvorlig kritik, faglige påbud og skærpet tilsyn offentliggøres.
Til nr. 7 Konsekvens af ændringsforslag nr. 6. Det foreslås, at offentliggørelsesordningen efter § 11 b ikke finder anvendelse for sager, som er indgået til eller oprettet af Psykolognævnet som led i administrativ sagsbehandling før den 1. januar 2018.
Karin Nødgaard (DF) nfmd.
Susanne Eilersen (DF) Karina Adsbøl (DF) Jens Henrik Thulesen Dahl (DF) Pernille Bendixen (DF) Morten Marinus (DF) Jakob Engel-Schmidt (V) Carl Holst (V) Jane Heitmann (V) Hans Andersen (V) Thomas Danielsen (V) Anni Matthiesen (V) Henrik Dahl (LA) Laura Lindahl (LA) Orla Østerby (KF) Karen J.
Klint (S) Erik Christensen (S) Orla Hav (S) Pernille Rosenkrantz-Theil (S) Troels Ravn (S) fmd.
Ane Halsboe-Jørgensen (S) Yildiz Akdogan (S) Finn Sørensen (EL) Pernille Skipper (EL) Torsten Gejl (ALT) Marianne Jelved (RV) Lotte Rod (RV) Trine Torp (SF) Jacob Mark (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
