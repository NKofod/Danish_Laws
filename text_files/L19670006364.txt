 Ved kgl. resolution af 19. januar 1967 har Danmark ratificeret den under  

 19. december 1966 i København undertegnede overenskomst mellem Danmark, Norge  

 og Sverige om gensidig adgang til fiskeri i Skagerrak og Kattegat.
 Overenskomsten med tilhørende protokol har følgende ordlyd:
Overenskomst mellem Danmark, Norge og Sverige om gensidig adgang til fiskeri i  

 Skagerrak og Kattegat.
 Regeringerne i Danmark, Norge og Sverige, som ønsker at opretholde  

 adgangen for fiskere i de tre lande til at udnytte fiskeforekomsterne i de  

 områder i Skagerrak og Kattegat, som i lang tid har været et fælles  

 fiskeområde, er, med henblik på muligheden af ændringer af de tre landes  

 fiskerigrænser, blevet enige om en nabolandsordning, baseret på følgende  

 bestemmelser:
 Artikel 1.
 Denne overenskomst omfatter Skagerrak og det nordlige Kattegat begrænset  

 mod vest af en ret linje gennem Hanstholm fyr og Lindesnes fyr og mod syd af  

 en ret linje gennem Skagens fyr og Tistlarna fyr.
 Artikel 2.
 1. I det i artikel 1 definerede farvandsområde vil  

 hver af de kontraherende stater uanset sådanne fiskerigrænser, som de i  

 øvrigt måtte fastsætte, tillade fartøjer fra de to andre lande at drive  

 fiskeri indtil en afstand af 4 nautiske mil (1 nautisk mil= 1852 meter) fra  

 basislinjen for det ydre territorialfarvand, således at det pågældende  

 vandområde i henseende til sådant fiskeri vil være at betragte som åbent hav.
 2. I den udstrækning det findes hensigtsmæssigt, skal  

 der ved gensidig konsultation søges etableret mest muligt ensartede regler i  

 de tre lande om udøvelsen af fiskeriet i det i artikel 1 nævnte område.
 Artikel 3.
 1. Nærværende overenskomst skal ratificeres.  

 Ratifikationsinstrumenterne skal deponeres i det danske udenrigsministeriums  

 arkiv.
 2. Overenskomsten træder i kraft en måned efter den  

 dag, da den sidste af de kontraherende stater har deponeret sit  

 ratifikationsinstrument.
3. Overenskomsten forbliver gældende i 35 år og  

 forlænges derefter automatisk for fem år ad gangen, medmindre en  

 kontraherende stat skriftligt over for de andre kontraherende stater opsiger  

 den til ophør ved udløbet af den løbende gyldighedsperiode.
Sådan opsigelse  

 skal afgives mindst tre år før dette tidspunkt.
 Overenskomsten skal deponeres i det danske udenrigsministeriums arkiv, og  

 bekræftet afskrift skal af det danske udenrigsministerium tilstilles hver af  

 de kontraherende stater.
 Til bekræftelse heraf har de respektive befuldmægtigede undertegnet denne  

 overenskomst.
 Udfærdiget i København den 19. december 1966 i et eksemplar på dansk,  

 norsk og svensk.
 For Danmarks regering:
J.
O.
Krag.
Protokol til overenskomst mellem Danmark, Norge og Sverige om gensidig adgang til  

 fiskeri i Skagerrak og Kattegat.
 I forbindelse med undertegnelsen i København i dag af en overenskomst  

 mellem Danmark, Norge og Sverige om gensidig adgang til fiskeri i Skagerrak  

 og Kattegat udtaler de kontraherende regeringer følgende:
Der er enighed mellem de tre landes regeringer om, at hvis nogen af de  

 kontraherende stater iværksætter ændringer af sin fiskerigrænse i det område,  

 som omfattes af overenskomsten, inden denne er trådt i kraft, vil den  

 pågældende kontraherende stat ikke gøre indvendinger imod, at fartøjer fra de  

 to andre lande fortsat driver fiskeri i det pågældende område indtil en  

 afstand af 4 nautiske mil (1 nautisk mil= 1852 m) fra basislinjen for det  

 ydre territorialfarvand.
Denne forpligtelse ophører, såfremt overenskomsten  

 ikke træder i kraft senest to år efter iværksættelsen af ændringerne.
 Udfærdiget i København den 19. december 1966 i et eksemplar på dansk,  

 norsk og svensk, som skal deponeres i det danske udenrigsministeriums arkiv.  

 Det danske udenrigsministerium tilstiller hver af de kontraherende stater  

 bekræftet afskrift af protokollen.
 For Danmarks regering:
J.
O.
Krag.
 Efter at Danmark, Norge og Sverige henholdsvis den 25. januar 1967, den  

 19. juni 1967 og den 7. juli 1967 har deponeret deres  

 ratifikationsinstrumenter, er overenskomsten i henhold til artikel 3, stk. 2  

 trådt i kraft den 7. august 1967.
 Udenrigsministeriet, den 17. august  

 1967.
 Hans Sølvhøj.
