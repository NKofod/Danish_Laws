 Efter aftale mellem DSB og socialministeriet har invalidepensionister, der  

 ikke er fyldt 65 år, som bekendt ret til køb og benyttelse af 65-billetter  

 til rejser på danske jernbaner - dog ikke rejser lokalt i hovedstadsområdet -  

 mod forevisning af et særligt legitimationsbevis.
 Under forudsætning af finanslovforslagets vedtagelse udvides denne ordning  

 med virkning fra den 1. januar 1984 til at omfatte alle personer under 65 år,  

 der modtager førtidspension (invalide- eller førtidspension) efter den  

 sociale lovgivning.
Fra samme dato indføres et nyt legitimationskort, som skal anvendes af  

 alle førtidspensionister, som ønsker at rejse på 65-billet.
Kortet erstatter  

 således det hidtil af kommunerne udstedte legitimationsbevis til  

 invalidepensionister.
 Det nye legitimationskort udstedes til pensionisterne på enhver DSB  

 station mod forevisning af de pågældendes pensionsmeddelse.
Det nuværende legitimationsbevis kan principielt kun anvendes til den 31.  

 december 1983, hvorefter evt. restoplag bedes makuleret.
Evt.  

 legitimationsbeviser, som allerede på nuværende tidspunkt af kommunerne måtte  

 være fornyet for 1984, vil dog blive godtaget af DSB.
Invalidepensionister, der retter henvendelse til kommunen om fornyet  

 afstempling på de nuværende legitimationsbeviser, bedes orienteret om den  

 forventede nyordning og henvist til at henvende sig på en DSB station efter  

 jul.
Samtidig bedes de pågældende gjort opmærksom på, at den første  

 udstedelse er betinget af forevisning af et normalt DSB stamkort eller køb  

 heraf (pris 2 kr. + foto ca. 3 x 3 cm).
 Når finanslovforslaget er vedtaget, og de nye legitimationskort derfor vil  

 kunne udstedes, hvilket i praksis vil sige efter jul, vil der blive udsendt  

 en pressemeddelse om nyordningen.
