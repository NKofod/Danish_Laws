Fremsat den 29. maj 2020 af Lars Boje Mathiesen (NB), Peter Seier Christensen (NB),  Mette Thiesen (NB) og Pernille Vermund (NB) Forslag til folketingsbeslutning om fremrykning af solnedgangsklausulen i lov om foranstaltninger mod smitsomme og andre overførbare sygdomme (den nye epidemilov) Folketinget pålægger regeringen at fremsætte lovforslag, der indeholder de nødvendige ændringer af lov om foranstaltninger mod smitsomme og andre overførbare sygdomme (den nye epidemilov), således at den ophæves den 1. august 2020 frem for den 1. marts 2021.
Bemærkninger til forslaget Den nuværende lovgivning til bekæmpelse af covid-19 indeholder vidtgående bestemmelser, særlig efter danske normer.
Forslagsstillerne bemærker, at lovgivningen, jf.
L 133 og L 158, er udarbejdet og vedtaget i god tro på baggrund af den viden, der var tilgængelig på tidspunktet.
Blandt de vidtgående bestemmelser kan nævnes bemyndigelse af sundheds- og ældreministeren til at  ekspropriere privat ejendom (§ 27),  iværksætte tvangsmæssig behandling (§ 5),  indføre generelle opholds- og adgangsbegrænsninger (§§ 6 a, 7, 12 a-2 c),  fravige offentliges forpligtelser og privates rettigheder efter anden lovgivning (kapitel 3 a) og  foretage frihedsberøvelser (§§ 5, 7, 12 og 16, jf. § 20).
 Bestemmelserne er omfattet af en solnedgangsklausul og ophæves den 1. marts 2021.
Der er tale om bemyndigelser efter en hastebehandlet lov.
Dette faktum skal holdes op mod udviklingen og den erfaring og viden, der siden er tilvejebragt.
Udviklingstendenserne viser, at der ikke vil komme en anden bølge, der vil knække vores sundhedssystem, ligesom det ikke blev knækket i første bølge.
De vidtrækkende bemyndigelser til sundheds- og ældreministeren må derfor ophøre, i takt med,at covid-19-epidemien ikke vurderes at udgøre en risiko, der kræver, at f.eks. den private ejendom kan eksproprieres.
Der er på den baggrund ikke grundlag for, at sundheds- og ældreministerens bemyndigelser og epidemilovens bestemmelser har effekt helt frem til den 1. marts 2021.
 Borgerne skal ikke tåle sådanne begrænsninger længere end absolut nødvendigt.
 Med dette beslutningsforslag pålægges regeringen derfor at fremrykke datoen, således at solnedgangsklausulen indtræder i sommeren 2020.
 Det foreslås derfor i dette beslutningsforslag, at den såkaldte solnedgangsklausul træder i kraft den 1. august 2020.
Skulle der være behov for at vedtage epidemiloven igen, hvis det usandsynlige sker, at epidemien opstår igen, så kan lovgivningen vedtages igen.
Indtil da bør det være borgernes rettigheder og normale tilstande, der gør sige gældende.
Skriftlig fremsættelse Lars Boje Mathiesen (NB):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om fremrykning af solnedgangsklausulen i lov om foranstaltninger mod smitsomme og andre overførbare sygdomme (den nye epidemilov).
(Beslutningsforslag nr.
B 178) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
