Nr BTL 60 Betænkning over Forslag til lov om ændring af lov om  

 svangerskabsafbrydelse (Fritagelse for at foretage og medvirke til  

 svangerskabsafbrydelse)   

 Nr L 60 1988-89, 1. samling Afgivet af Retsudvalget Afgivet: 19890511 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt, for nogle spørgsmåls vedkommende efter indhentet udtalelse fra sundhedsministeren.
 For efter en vedtagelse af lovforslaget at kunne vurdere dettes  

 konsekvenser opfordrer udvalget sundhedsministeren til inden udgangen af 1990  

 at afgive en redegørelse til Folketinget om virkningen af den foretagne  

 ændring.
 Herefter indstiller et flertal (Socialdemokratiets, Socialistisk  

 Folkepartis, Centrum-Demokraternes og Kristeligt Folkepartis medlemmer af  

 udvalget) lovforslaget til vedtagelse uændret, idet flertallet finder,  

 at lovforslaget sikrer en logisk retlig ligestilling mellem de forskellige  

 personalegrupper på sygehusene.
 Et flertal inden for flertallet (Socialdemokratiets, Socialistisk  

 Folkepartis og Centrum-Demokraternes medlemmer af udvalget) lægger stor vægt  

 på, at denne lovændring på ingen måde anfægter kvinders ret til fri abort.
 Et mindretal inden for flertallet (Kristeligt Folkepartis medlem af  

 udvalget) understreger, at mindretallet fortsat er modstander af fri abort.  

 Meningen med lovforslaget er imidlertid at give de forskellige  

 personalegrupper den retsstilling, som overlæger, sygeplejersker og  

 sygeplejeelever har efter gældende lov med hensyn til at blive fritaget for  

 at medvirke ved abortindgreb.
 Et mindretal (Det Konservative Folkepartis, Venstres,  

 Fremskridtspartiets og Det Radikale Venstres medlemmer af udvalget) finder,  

 at sundhedspersonalets fritagelse for at medvirke til svangerskabsafbrydelse  

 bedst løses administrativt ved en almindelig henstilling herom fra  

 Sundhedsministeriet til landets sygehuskommuner.
 Mindretallet finder således ikke, at lovindgreb er nødvendigt.
 Mindretallet ønsker at fastholde kvinders ret til fri abort, men  

 anerkender, at sundhedspersonale, som direkte udfører eller medvirker ved  

 abortindgreb, kan fritages fra indgrebet, såfremt dette strider mod  

 vedkommendes etiske eller religiøse opfattelse.
 Mindretallet ønsker at præcisere, at såfremt en læge af etiske eller  

 religiøse grunde er imod svangerskabsafbrydelse og ikke ønsker at drøfte med  

 patienten, hvilke muligheder, der er tilgængelige med hensyn til abort, må  

 lægen sørge for, at den pågældende kommer i kontakt med en anden læge, der  

 kan give de fornødne oplysninger.
Mindretallet ønsker at tilkendegive, at læger, som ikke ønsker at medvirke  

 til svangerskabsafbrydelse, ikke kan ansættes i stillinger (f.eks.
Grønland  

 og Bornholm), hvor de i perioder kan være eneste læge på stedet, idet  

 kvindens juridiske ret til abort herved ikke kan opretholdes.
 Mindretallet er således enig med Sundhedsministeriet i, at det er  

 rimeligt, at ansøgere, som ønsker sig fritaget for abortindgreb, forud for  

 ansættelse på en afdeling, hvor disse indgreb foretages, oplyser, hvorvidt de  

 ønsker sig fritaget for at udføre eller medvirke ved svangerskabsafbrydelse.
 Mindretallet finder, at formålet og intentionerne i lovforslaget fuldt ud  

 tilgodeses ved en administrativ henstilling, eksempelvis udformet som det i  

 forbindelse med et svar modtagne udkast til en administrativ henstilling til  

 landets sygehuskommuner, som Sundhedsministeriet overvejer at udsende til en  

 almindelig regulering af sundhedspersonalets adgang til at blive fritaget for  

 at medvirke ved provokeret abortindgreb, hvor dette strider mod personalets  

 etiske eller religiøse opfattelse.
Grethe Fenger Møller (KF) fmd.
Fischer (KF) Helge Adam Møller (KF)  

 Bjørn Elmquist (V) Niels Anker Kofoed (V) Kirsten Jacobsen (FP) Kirsten Lee  

 (RV) Nør Christensen (CD) Inger Stilling Pedersen (KRF) Erling Christensen  

 (S) Ole Espersen (S) Søren Hansen (S) Tove Lindbo Larsen (S) Lissa Mathiasen  

 (S) Carsten Andersen (SF) Leif Hermann (SF) Ebba Strange (SF) nfmd.
