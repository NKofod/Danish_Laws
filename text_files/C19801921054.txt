(Til de forsikringsselskaber m.fl., der  

 er godkendt til tegning af forsikring efter  

 arbejdsskadeforsikringsloven) Ved bekendtgørelse nr. 213 af 17. maj 1978 har socialministeriet ændret  

 reglerne for ydelse af tilskud fra den offentlige sygesikring til  

 kiropraktorbehandling.
 Den væsentligste ændring består i, at det ikke længere er en betingelse  

 for ydelse af tilskud, at der foreligger en forudgående lægehenvisning, eller  

 at kiropraktoren ved behandlingens begyndelse har underrettet patientens læge  

 om diagnose og behandling.
 Betingelserne for ydelse af tilskud fra den offentlige sygesikring er  

 herefter:
 1. Behandlingen skal være ydet af kiropraktor, der er  

 godkendt af Dansk Kiropraktor-Råd.
 2. Gruppe 1-sikrede skal være behandlet af en  

 kiropraktor, der har tilsluttet sig overenskomsten mellem sygesikringen og  

 kiropraktorerne.
3. Der ydes kun tilskud for indtil 5 behandlinger og 1  

 røntgenundersøgelse inden for 12 på hinanden følgende måneder.
Tilskuddet  

 udgør 30 kr. pr. behandling og 90 kr. for røntgenundersøgelse.
 Under hensyn til disse ændringer har sikringsstyrelsen ændret sin  

 tidligere praksis vedrørende refusion af kiropraktorudgifter i henhold til  

 ulykkesforsikringsloven og arbejdsskadeforsikringsloven, således som denne  

 var fastlagt i meddelelse til forsikringsselskaberne af 16. juni 1975.
 Kiropraktorregninger betales herefter i henhold til  

 ulykkesforsikringslovens § 21, stk. 2 og arbejdsskadeforsikringslovens § 25,  

 stk. 1, såfremt der er tale om behandling til hvilke den offentlige  

 sygesikring har ydet tilskud.
 Behandlinger og røntgenundersøgelser udover det antal, hvortil  

 sygesikringen yder tilskud, jfr. foran, pkt. 3, betales fuldt ud i det  

 omfang, der har været lægelig indication for disse behandlinger og  

 røntgenundersøgelser.
