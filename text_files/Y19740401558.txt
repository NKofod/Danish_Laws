 Ved udførelse af matrikulære arbejder af enhver art vedrørende en  

 ejendom, hvori en landinspektør har væsentlig interesse, bør landinspektøren  

 overdrage arbejdet i sin helhed til en anden landinspektørforretning.
Efter bestemmelserne i § 5, stk. 1, i landinspektørloven må en  

 praktiserende landinspektør eller en landinspektørassistent med beskikkelse  

 ikke udføre matrikulært arbejde vedrørende en ejendom, når han selv eller de  

 i bestemmelsen øvrige nævnte personer har en væsentlig interesse i  

 ejendommen.
Overtrædelse af denne bestemmelse straffes efter lovens § 8, stk.  

 2, med bøde.
En landinspektør må heller ikke medvirke til, at en anden  

 landinspektør overtræder bestemmelsen i landinspektørlovens § 5, stk. 1.
Matrikulært arbejde er i bemærkningerne til forslaget til  

 landinspektørloven defineret som det ved udstykning eller anden forandring af  

 ejendomsgrænser eller ved skelsætning nødvendige arbejde med fastsættelse,  

 afmærkning og indmåling af ejendomsgrænser samt udarbejdelse af de fornødne  

 dokumenter til brug ved ajourføring af matriklens kort og protokoller.  

 Sådanne arbejder må altså ikke udføres af en landinspektør, der har en  

 væsentlig interesse i den pågældende ejendom enten som sælger eller køber  

 eller på anden måde som part i sagen .Arbejderne må heller ikke udføres af  

 andre beskikkede landinspektører eller af andre i forretningen ansatte, der  

 arbejder under de beskikkede landinspektørers ansvar.
Selv om der er tale om  

 tegning af kort, udførelse af beregninger, rekvirering af attester o.s.v.,  

 der ofte udføres af personer, som ikke har beskikkelse, bør sådanne arbejder  

 ikke udføres i forretningen, når de udgør en del af arbejdet i den pågældende  

 sag.
Ved udførelse af matrikulært arbejde af enhver art vedrørende en  

 ejendom, hvori en landinspektør har en væsentlig interesse, bør  

 landinspektøren således overdrage arbejdet i sin helhed til en anden  

 landinspektørforretning i stedet for at lade dele af arbejdet udføre af eget  

 personale.
 Man henleder også opmærksomheden på skrivelse af 28-5-1965 fra  

 landbrugsministeriet, matrikeldirektoratet (Landinspektøren, 24. bind, s.  

 155) om, at praktiserende landinspektører ikke må udføre matrikulært arbejde  

 for udstykningsaktieselskaber med få aktionærer, når en af de i lovens § 5,  

 stk. 1, nævnte personer er aktionær i selskabet.
 Det må iøvrigt fremhæves, at inhabilitetsbestemmelsen i  

 landinspektørlovens § 5, stk. 1, har en nøje sammenhæng med bestemmelserne i  

 lovens § 4 om praktiserende landinspektørers eneret til at udføre matrikulært  

 arbejde.
 (* 1) Offentliggjort i tidsskriftet Landinspektøren 27. bind, side 484.
