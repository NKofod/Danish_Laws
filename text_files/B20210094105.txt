Bekendtgørelse om forsøg med selvkørende enheder1) I medfør af § 68, stk. 1, 1. pkt., § 82, stk. 4, § 84, stk. 1, § 85, stk. 1, § 92 m, stk. 4, stk. 5, 3. og 4. pkt., og stk. 6 og 7,   § 92 p, § 118, stk. 13, 1. pkt., og § 134 a, stk. 2, i færdselsloven, jf. lovbekendtgørelse nr. 1324 af 21. november 2018, som ændret ved lov nr. 1559 af 18. december 2018, lov nr. 556 af 7. maj 2019, lov nr. 2074 af 21. december 2020 og lov nr. 534 af 27. marts 2021, og efter forhandling med justitsministeren, fastsættes efter bemyndigelse i henhold til § 3, stk. 1, i bekendtgørelse nr. 1520 af 13. december 2019 om Færdselsstyrelsens opgaver, beføjelser og klageadgang:
Kapitel 1 Anvendelsesområde og definitioner § 1. Bekendtgørelsen finder anvendelse på forsøg med selvkørende enheder på færdselslovens område.
 § 2. I denne bekendtgørelse forstås ved:
 1) Selvkørende enhed: Et førerløst emissionsfrit køretøj, der kører med lav hastighed på hjul, bælter eller lignende, og som er teknisk indrettet således, at en fysisk person kan overtage kontrollen af køretøjet.
 2) Markeringsanordning: En vimpel, et sikkerhedsflag, en markeringslygte eller lignende, der er placeret lodret over den selvkørende enhed, og som har til formål at gøre andre trafikanter opmærksomme på den selvkørende enheds tilstedeværelse.
 3) Forsøgsrute: Den færdselsrute, som den selvkørende enhed har fået tilladelse til at anvende.
 4) Lydsignalapparat: Et horn eller en højtaler, der kan anvendes til at advare trafikanter i umiddelbar nærhed eller etablere en kommunikation mellem den fysiske person, der har til ansvar at overtage føringen af den selvkørende enhed, og en trafikant.
 5) Manuel kørsel: Kørsel, hvor en fysisk person enten forestår kørslen eller iagttager kørslen og sikrer, at køretøjet føres i overensstemmelse med færdselslovens regler.
 6) Automatiseret kørsel: Kørsel, hvor køretøjets tekniske indretning iagttager kørslen og sikrer, at køretøjet føres i overensstemmelse med færdselslovens regler.
Kapitel 2 Krav til selvkørende enheder CE-mærkning § 3. En selvkørende enhed skal være CE-mærket, jf. bekendtgørelse om indretning m.v. af maskiner.
Færdselsregler § 4. De af færdselslovens regler, der finder anvendelse for gående, finder tilsvarende anvendelse for en selvkørende enhed og kørsel med en selvkørende enhed, jf. dog §§ 6-18, og § 24, stk. 4.
Hastighed § 5. En selvkørende enhed må højest have en konstruktivt bestemt maksimal hastighed på 6 km i timen, jf. dog stk. 2.
 Stk. 2. Færdselsstyrelsen kan tillade en konstruktivt bestemt maksimal hastighed på op til 15 km i timen, hvis det er nødvendigt for udførelse af et konkret forsøg, og hvis kørslen med den forhøjede hastighed kan foretages færdselssikkerhedsmæssigt forsvarligt og uden unødig ulempe for andre trafikanter.
Vægt og dimensioner § 6. En selvkørende enhed må såvel med som uden tilkoblet påhængskøretøj, have en totalvægt på højst 100 kg, jf. dog stk. 2.
 Stk. 2. En selvkørende enheds totalvægt må ikke overskride de af fabrikanten fastsatte specifikationer for vægt.
§ 7. En selvkørende enhed uden tilkoblet påhængskøretøj må i såvel belæsset som ubelæsset stand ikke have dimensioner, der overskrider 1) en længde på 1,20 m, 2) en bredde på 0,75 m, og 3) en højde på 1,25 m, jf. dog stk. 2.
 Stk. 2. Markeringsanordningen, jf. § 10, medregnes ikke i den selvkørende enheds højde.
 § 8. En selvkørende enhed må ikke være udformet på en sådan måde, at den kan være til fare eller unødig ulempe for andre trafikanter.
 Stk. 2. Ved selvkørende enheders fragt af gods finder færdselslovens § 82, stk. 3, anvendelse.
Tilkobling § 9. Der må tilkobles ét påhængskøretøj til en selvkørende enhed.
 Stk. 2. Et påhængskøretøj skal opfylde kravene i §§ 7-8 og § 11, stk. 1, 2. pkt.
 Stk. 3. Et påhængskøretøj skal være i overensstemmelse med fabrikantens specifikationer og kunne benyttes uden unødig fare eller ulempe.
Markeringsanordning § 10. En selvkørende enhed må være udstyret med én markeringsanordning.
 Stk. 2. Hvis en selvkørende enhed er udstyret med en markeringsanordning, jf. stk. 1, må den samlede højde af den selvkørende enhed og markeringsanordningen ikke overskride 1,80 m.
Lygter § 11. En selvkørende enhed skal som minimum være forsynet med mindst én forlygte med hvidt lys og mindst én baglygte med rødt lys.
Et påhængskøretøj, jf. § 9, skal som minimum være forsynet med mindst én baglygte med rødt lys.
Stk. 2. For- og baglygter, jf. stk. 1, skal afgive lys, der er tydeligt synlig på mindst 300 meters afstand.
For- og baglygter må afgive blinkende lys, hvis blinkfrekvensen er mindst 120 blink per minut.
Stk. 3. Foruden de lygter, der er anført i stk. 1, kan en selvkørende enhed være udstyret med andre lygter.
Disse lygter må kun afgive hvidt eller gult lys og må ikke være bagudrettede.
 Stk. 4. Påbudte lygter, jf. stk. 1, skal under kørsel holdes tændt og må ikke blænde den øvrige trafik.
Lydsignalapparat og støj § 12. En selvkørende enhed skal være forsynet med et lydsignalapparat.
 § 13. En selvkørende enhed må ikke afgive unødig støj.
Påskrift § 14. Tilladelsesindehaveren er ansvarlig for, at en selvkørende enhed er forsynet med en påskrift med følgende oplysninger:
 1) Tilladelsesindehaverens navn.
 2) Tilladelsesindehaverens CVR-nummer.
 3) Tilladelsesindehaverens telefonnummer.
 4) Identifikationsnummer, jf. stk. 5, 1. pkt.
Stk. 2. Påskriften skal være placeret på et synligt sted på den selvkørende enhed.
Påskriften skal udføres i en bogstavhøjde og talhøjde på mindst 8 mm.
 Stk. 3. Påskriften skal være i en farve, der tydeligt afviger fra baggrundens farve og eventuelle påførte reklamer.
Stk. 4. Påskriften må ikke være udført på aftagelige skilte eller lignende.
Såfremt påskriften er udført i foliemateriale eller lignende, skal det være udført i et materiale, der efter aftagning ikke kan genanvendes.
Stk. 5. Færdselsstyrelsen registrerer og tildeler et individuelt identifikationsnummer for hver selvkørende enhed, der skal anvendes i et forsøg efter denne bekendtgørelse.
Færdselsstyrelsen fører en fortegnelse over meddelte tilladelser, herunder med angivelse af identifikationsnummer for de enkelte enheder og tilladte forsøgsruter.
Kameraer § 15. Hvis en selvkørende enhed er udstyret med kameraer, skal kameraerne være indrettet således, at der automatisk foretages pixelering under optagelse.
Pixeleringen må ikke efterfølgende kunne ophæves.
 Stk. 2. Pixeleringen skal foretages af algoritmer indbygget lokalt i udstyret og skal som minimum sikre, at det ikke er muligt at identificere ansigter og nummerplader.
Sikring mod ulovlig overtagelse § 16. En selvkørende enhed skal være indrettet således, at den indeholder indbyggede mekanismer, der sikrer mod ulovlig overtagelse og uvedkommendes adgang til den selvkørende enheds positionerings-, styrings- og videosignal.
 Stk. 2. Hvis den selvkørende enhed transporterer gods, skal den selvkørende enhed forsynes med mekanisk eller elektronisk sikring for at hindre ombytning eller supplering af transporterede genstande.
Kapitel 3 Krav til den fysiske person, der har til ansvar at overtage føringen af en selvkørende enhed § 17. Den fysiske person, der har til ansvar at overtage føringen af en selvkørende enhed, skal være fyldt 18 år.
Den fysiske person, der har til ansvar at overtage føringen af en selvkørende enhed, skal befinde sig i Danmark under kørslen med enheden.
 Stk. 2. Den fysiske person, der har til ansvar at overtage føringen af en selvkørende enhed, skal have modtaget fornøden gennemgang af den typiske trafikale situation på den strækning eller det område, hvor enheden skal køre.
 Stk. 3. Den fysiske person, der har til ansvar at overtage føringen af en selvkørende enhed, skal have modtaget fornøden instruktion i at styre enheden med køretøjets særlige styreenhed.
§ 18. Færdselslovens § 55, stk. 1 og 2, og bestemmelser fastsat i medfør af § 55, stk. 4, 1. pkt., finder på alle tidspunkter af den automatiserede kørsel anvendelse for den fysiske person, der har til ansvar at overtage føringen af en selvkørende enhed.
Færdselslovens § 77, stk. 1, finder tilsvarende anvendelse, uanset om den selvkørende enhed føres manuelt eller automatiseret.
Kapitel 4 Krav til tilladelsesindehaveren § 19. Tilladelsesindehaver skal indføre oplysninger om anvendelse af selvkørende enheder i en logbog eller tilsvarende, som skal gemmes i mindst 3 år.
Logbogen skal som minimum indeholde oplysninger om 1) antal kørte ruter eller ture pr. enhed, 2) antal kørte kilometer pr. enhed, 3) varigheden af den selvkørende enheds kørsel, herunder varigheden af automatiseret og manuel kørsel, 4) antal manuelle overtagelser af den selvkørende enhed fra den fysiske person, som har til ansvar at overtage føringen af den selvkørende enhed, 5) eventuelle ulykker i forbindelse med kørsel med den selvkørende enhed, herunder om ulykkerne er sket under automatiseret eller manuel kørsel, og om enheden forud for ulykken har anvist, at den fysiske person, der har til ansvar at overtage føringen af den selvkørende enhed, skal overtage føringen heraf, og 6) eventuelle utilsigtede driftsstop i forbindelse med kørsel med enheden.
 Stk. 2. Tilladelsesindehaver skal til enhver tid være i besiddelse af oplysninger om identiteten på den fysiske person, som har ansvaret for at overtage føringen af en selvkørende enhed, samt oplysninger om den fysiske persons placering, herunder om denne befinder sig i umiddelbar nærhed af den selvkørende enhed eller på en fast adresse.
 Stk. 3. Logbogen eller tilsvarende, jf. stk. 1, eller en kopi heraf, skal til enhver tid efter anmodning kunne udleveres eller indsendes til Færdselsstyrelsen.
 § 20. Det påhviler tilladelsesindehaver at sikre, at den fysiske person, der har til ansvar at overtage føringen af en selvkørende enhed, opfylder kravene i § 17, stk. 1, og at den fysiske person har modtaget fornøden gennemgang og instruktion i de forhold, der er omfattet af § 17, stk. 2 og 3.
Kapitel 5 Ansøgning om tilladelse til forsøg med selvkørende enheder § 21. Ansøgning i henhold til færdselslovens § 92 m, stk. 2, om tilladelse til forsøg med selvkørende enheder skal sendes til Færdselsstyrelsen.
Ansøgningen skal som minimum indeholde 1) en beskrivelse af det konkrete forsøg, herunder den tidsmæssige og geografiske afgrænsning af forsøget, 2) en beskrivelse af de selvkørende enheders tekniske indretning, egenskaber og dimensioner, 3) dokumentation for, at de selvkørende enheder lever op til kravene i § 3, § 5, stk. 1, § 6, § 7, stk. 1, § 8, §§ 10-13, § 14, stk. 1-4, og §§ 15 og 16, 4) dokumentation for, at eventuelle påhængsvogne lever op til kravene i § 9, stk. 2 og 3, 5) forsikringsoplysninger, jf. færdselslovens § 105, og 6) dokumentation for eventuelle private vejejeres samtykke.
 Stk. 2. Færdselsstyrelsen kan kræve, at ansøger fremsender andre oplysninger eller anden dokumentation til brug for styrelsens behandling af ansøgningen, hvis det findes nødvendigt for behandling af ansøgningen.
Kapitel 6 Tilsyn § 22. Færdselsstyrelsen fører tilsyn med, at tilladelsesindehaver i hele forsøgsperioden overholder regler i denne bekendtgørelse og vilkår i tilladelse givet i medfør af denne bekendtgørelse.
 Stk. 2. Færdselsstyrelsen kan vederlagsfrit kræve udlevering af oplysninger og dokumentation i forbindelse med sit tilsyn med det tilladte forsøg, hvis det skønnes nødvendigt for udførelse af tilsynet.
Kapitel 7 Klageadgang § 23. Færdselsstyrelsens afgørelser efter denne bekendtgørelse kan ikke indbringes for transportministeren eller anden administrativ myndighed, bekendtgørelse om Færdselsstyrelsens opgaver, beføjelser og klageadgang.
Kapitel 8 Straf og ikrafttræden Straf § 24. Reglerne i færdselslovens kapitel 17 om straf i anledning af overtrædelse af færdselslovens regler samt straffelovens regler om straf i anledning af overtrædelse af straffelovens regler finder anvendelse, når den fysiske person, der har til ansvar at overtage føringen af den selvkørende enhed, har overtaget føringen af en selvkørende enhed.
 Stk. 2. Reglerne i færdselslovens kapitel 17 om straf i anledning af overtrædelse af færdselslovens regler samt straffelovens regler om straf i anledning af overtrædelse af straffelovens regler finder endvidere anvendelse, hvis den fysiske person, der har til ansvar at overtage føringen af den selvkørende enhed, undlader at overtage føringen af den selvkørende enhed, når dette anvises af køretøjets tekniske indretning, eller når der i øvrigt er behov herfor.
 Stk. 3. Reglerne i færdselslovens kapitel 17 om straf i anledning af overtrædelse af færdselslovens §§ 53 og 54 gælder uanset stk. 1 og 2 for en fysisk person, der har til ansvar at overtage føringen af en selvkørende enhed, på alle tidspunkter af automatiseret kørsel.
 Stk. 4. Bøder for overtrædelse af færdselsloven og denne bekendtgørelse udmåles i henhold til færdselslovens § 118 a, stk. 1, 1. pkt.
 § 25. Tilladelsesindehaver straffes med bøde efter færdselslovens § 118, stk. 1, nr. 2, hvis vilkår for en tilladelse meddelt efter denne bekendtgørelse tilsidesættes, herunder hvis en selvkørende enhed føres uden for den strækning eller de tidspunkter, som tilladelsen er givet til, eller uden at en fysisk person deltager under forsøget som foreskrevet i færdselslovens § 92 m, stk. 5, 1. pkt.
 § 26. Tilladelsesindehaver kan straffes med bøde for overtrædelse af denne bekendtgørelses § 5, stk. 1, § 6, § 7, stk. 1, §§ 8-13, § 14, stk. 1-4, §§ 15-17 og §§ 19-20.
 § 27. Der kan pålægges selskaber mv. (juridiske personer) strafansvar efter reglerne i straffelovens 5. kapitel.
Ikrafttræden § 28. Bekendtgørelsen træder i kraft den 1. juli 2021.
Færdselsstyrelsen, den 19. maj 2021 Stefan Søsted / Laura Oline Aalbæk 1) Bekendtgørelsen har som udkast været notificeret i overensstemmelse med Europa-Parlamentets og Rådets direktiv 2015/1535/EU om en informationsprocedure med hensyn til tekniske forskrifter samt forskrifter for informationssamfundets tjenester (kodifikation).
