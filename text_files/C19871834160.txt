Moms - tvangsauktioner Denne vejledning indeholder de væsentligste momsregler ved salg på  

 tvangsauktion.
 De almindeligt gældende momsregler findes i vejledningen »Moms«  

 (Y 94).
 Vejledningen erstatter den afgørelse, som blev udsendt i august 1981.
 Den, der foranstalter auktioner afholdt, skal registreres efter momsloven  

 for denne virksomhed.
 Fogedretternes afholdelse af tvangsauktion over fast ejendom med eventuelt  

 tilhørende løsøre indebærer dog ikke registreringspligt for fogedretterne.
 I de tvangsauktionsvilkår, der er påbudt ved Justitsministeriets  

 bekendtgørelse nr 652 af 15 december 1978, er det derimod fastsat, at det er  

 køberen, der efter nærmere aftale med toldvæsenet skal betale eventuel moms  

 af det løsøre mv, som følger med ejendommen.
 Momsen skal således betales af køberen, og det påhviler fogedretten at  

 gøre køberen opmærksom på dette forhold ved selve tvangsauktionen.
 Fogedretterne vil herefter inden udstedelse af endeligt skøde på  

 ejendommen undersøge, om momsen af det medfølgende løsøre er afregnet til  

 toldvæsenet.
 Der kan ses bort fra betaling af moms af løsøre, der bortsælges sammen med  

 fast ejendom til boligformål (parcelhuse, sommerhuse mv), for hvilke der ikke  

 har været fradragsret for købsmomsen.
 Bortsalg på tvangsauktion i andre tilfælde behandles efter nedenstående  

 regler.
 For udbringelse af skyldnerens besiddelse af udlagte effekter samt salg  

 ved tvangsauktion af fast ejendom, løsøre og andre varer gælder følgende:
Udbringelse af udlagte effekter fra skyldneren Der skal ikke beregnes moms ved udbringelse af løsøre (herunder maskiner  

 og andre driftsmidler) samt andre varer fra registrerede virksomheder.
Det  

 samme gælder ved udbringelse af løsøre og andre varer fra ikke-registrerede  

 virksomheder og fra private.
 Der skal ifølge § 3, stk 1, punkt c, i Ministeriet for Skatter og  

 Afgifters bekendtgørelse nr 75 af 26 februar 1985 om regulering af indgående  

 merværdiafgift for investeringsgoder heller ikke foretages regulering af  

 købsmoms, når fast ejendom eller andre investeringsgoder sælges på  

 tvangsauktion.
Salg af fast ejendom, løsøre samt varer ved tvangsauktion Der må ikke beregnes moms, når salg af løsøre og andre varer har karakter  

 af hel eller delvis overdragelse af en registreret virksomhed, og køberen  

 driver eller vil drive registreringspligtig virksomhed, jf lovens § 12, stk  

 5.
Bestemmelsen i lovens § 12, stk 5, kan anvendes ved salg af løsøre og  

 andre varer til finansieringsselskaber, banker, sparekasser,  

 realkreditinstitutioner mv.
Momsfritagelsen er betinget af, at  

 løsøret/varerne efterfølgende udelukkende videresælges til momsregistrerede  

 virksomheder.
Fast ejendom Der skal ikke betales moms ved salg af fast ejendom.
 Til fast ejendom hører selve grundstykket samt træer, avl på roden, hegn,  

 brønde, bygninger, anlæg og bygningstilbehør, så længe dette er fast anbragt  

 på grunden eller bygningen.
Driftsmateriel og -inventar Der skal betales moms af driftsmateriel og -inventar mv, der sælges sammen  

 med den faste ejendom, uanset om det er fast anbragt på grunden eller  

 bygningerne, og uanset om det er omfattet af tinglyst pantebrev i den faste  

 ejendom.
 Den momspligtige værdi for det pågældende driftsmateriel mv er budsummen.
 Såfremt budsummen omfatter såvel den faste ejendom som det driftsmateriel  

 og inventar mv, der hører til ejendommen, fastsættes den momspligtige værdi  

 for driftsmateriellet mv på grundlag af fogedrettens vurdering.
 Hvis fogedretten ikke ser sig i stand til at foretage en sådan vurdering,  

 kan værdien fastsættes af toldkamret efter nærmere aftale med køberen  

 (eventuelt med udgangspunkt i de almindelige regler om momsberigtigelse af  

 driftsmidler mv, der overgår til anden anvendelse).
Skibe Ved salg af skibe på under 5 BRT samt lystfartøjer skal der betales moms  

 af såvel skibet som løst udstyr (redskaber mv), der hører til dette.
Ved salg af andre skibe skal der ikke betales moms af skibet og dettes  

 faste udstyr.
Såfremt budsummen omfatter såvel skibet og dettes faste udstyr  

 som andet udstyr, fastsættes den momspligtige værdi for det løse udstyr på  

 tilsvarende måde som anført under »Driftsmateriel og -inventar«.
Motorkøretøjer Der skal som hovedregel betales moms ved salg af brugte motorkøretøjer.
 Det gælder dog ikke ved salg af rutebiler, som er fritaget for  

 registreringsafgift i henhold til § 2, stk 1, nr 5, i lov om  

 registreringsafgift af motorkøretøjer mv, og ved salg af turistbusser, som i  

 medfør af § 6, stk 1, i samme lov er afgiftsberigtiget med nedsat afgift, og  

 som i de seneste 12 måneder har været indregistreret efter færdselsloven på  

 gule nummerplader.
 For brugte personmotorkøretøjer og vare- og lastmotorkøretøjer med tilladt  

 totalvægt ikke over 4 tons kan den momspligtige værdi - når køretøjet er  

 modtaget fra en privat eller en ikke-registreret virksomhed, fastsættes efter  

 reglerne i lovens § 10, stk 1, dvs til 81,97pct. (momssats 22pct.) af det  

 samlede auktionssalær.
 Det gælder også for køretøjer, der er modtaget fra en registreret  

 virksomhed, når virksomheden ikke har haft fradragsret for købsmoms ved  

 anskaffelsen.
 For køretøjer, der er udbragt af en registreret køreskole - eller  

 udlejningsvirksomhed, kan momsberigtigelsen ske efter reglerne i lovens § 10,  

 stk 2.
 For andre køretøjer er den momspligtige værdi budsummen + salær.
Andre varer Ved salg af andre effekter skal der betales moms efter de almindelige  

 regler, dvs på grundlag af budsummen + salær.
Bekræftelse til køber Af hensyn til fogedretternes udstedelse af endeligt skøde på ejendomme,  

 der er solgt på tvangsauktion med tilhørende løsøre, vil køberen ved  

 henvendelse til distriktstoldkamret kunne få en skriftlig bekræftelse på, at  

 det pågældende løsøre er momsberigtiget, subsidiært at der er sket  

 overdragelse i henhold til lovens § 12, stk 5.
Hvis lovens § 12, stk 5, er bragt i anvendelse ved salg til  

 finansieringsselskaber, banker, sparekasser, realkreditinstitutioner mv, kan  

 den skriftlige bekræftelse først udstedes, når den pågældende køber over for  

 toldkamret 1. har dokumenteret, at løsøret/varerne er solgt til  

 en momsregistreret virksomhed, eller 2. har afgivet erklæring om, at løsøret/varerne  

 udelukkende vil blive solgt til momsregistrerede virksomheder.
Yderligere oplysninger Yderligere oplysninger kan fås ved henvendelse til det lokale  

 distriktstoldkammer.
