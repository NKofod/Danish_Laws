 Udtalt, at abonnenten forud for indberetningen af en inkassosag, som  

 var blevet stillet i bero igennem en længere periode, burde have orienteret  

 klageren om sagens genoptagelse, uanset at abonnenten havde iagttaget  

 indberetningskriterierne.
I en klagesag vedrørende indberetning til et kreditoplysningsbureau var  

 klageren forud for overgivelsen til inkassobehandling hos kreditors advokat i  

 1984 blevet varslet med inkasso på fremsendte kontoudtog og senere med  

 registrering i det pågældende kreditoplysningsbureau i forbindelse med  

 fremsendelse af en særlig rykkerskrivelse.
Inkassobehandlingen blev  

 imidlertid stillet i bero, indtil sagen i 1987 blev overgivet til kreditors  

 nye advokat med henblik på inddrivelse af det skyldige beløb.
Først på dette  

 tidspunkt, og uden at klageren fik en fornyet orientering om sagen, blev der  

 foretaget indberetning til kreditoplysningsbureauet.
På den baggrund udtalte  

 Registertilsynet, at man var af den opfattelse, at kreditor som følge af, at  

 den inkassosag, hvorpå registreringen beroede, var blevet stillet i bero  

 igennem en længere periode (fra 1984 til 1987), før indberetningen rent  

 faktisk fandt sted, burde have orienteret klageren om genoptagelsen af  

 inkassobehandlingen og om indberetningsspørgsmålet, således at debitor kunne  

 varetage sine interesser i den forbindelse.
 Registertilsynets årsberetning 1988 s. 99-100.
