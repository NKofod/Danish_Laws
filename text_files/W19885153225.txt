 En hyrevognschauffør opfyldte ikke et krav i kørselsreglement for  

 hyrevogne i Helsingør kommune om høflig optræden overfor kunderne , hvorfor  

 Helsingør kommune tilbagekaldte chaufførens førerkort til hyrekørsel .
 Trafikministeriet omgjorde afgørelsen .
 I brev af 12. januar 1988 har De - på vegne af  

 hyrevognschauffør Chr. de Nully - indbragt en af Helsingør Kommune ved brev  

 af 17. december 1987 meddelt afgørelse om tilbagekaldelse af den pågældendes  

 førerkort for ministeriet i henhold til hyrekørselslovens § 9, stk. 1, jf. §  

 8, stk. 1.
 Det fremgår af sagen, at afgørelsen om tilbagekaldelse af Chr. de Nullys  

 førerkort er truffet på grundlag af 5, hvoraf 4 skriftlige, klager til  

 kommunen vedrørende den pågældendes hyrekørsel, samt en dom afsagt af  

 kriminalretten i Helsingør den 28. oktober 1985. Ved dommen er Chr. de Nully  

 blevet straffet med bøde bl.a. for overtrædelse af  

 hyrekørselsbekendtgørelsens § 26, stk. 1 og § 27, stk. 2 og 4 ved at have  

 udvist »råbende og fornærmelig adfærd overfor to kvindelige  

 passagerer«.
 Ministeriet har fra kommunen modtaget kopi af de omhandlede skriftlige  

 klager, hvilke er omtalt i kommunens brev af 22. december 1987 til Dem.  

 Klageskrivelserne er dateret december 1984, 10. januar 1985, 16. januar 1986  

 og 12. november 1987. Af disse klager vedrører førstnævnte det forhold, der  

 blev taget stilling til ved dommen af 28. oktober 1985.
 Det fremgår i øvrigt af sagen, at de to første klager indgik i grundlaget  

 for den afgørelse, ministeriet traf den 17. april 1985, hvorved ministeriet  

 omgjorde kommunens afgørelse af 16. januar 1985 om tilbagekaldelse  

 af Chr. de Nullys førerkort under henvisning til, at kommunen ikke havde haft  

 tilstrækkeligt grundlag for tilbagekaldelsen.
Da der herfra således allerede er gjort op med de forhold, der daterer sig  

 til tiden før 17. april 1985, er det alene forholdene beskrevet i de  

 skriftlige klager af 16. januar 1986 og 12. november 1987, en telefonisk  

 klage, der dog ikke er nærmere dateret, samt den af kriminalretten  

 konstaterede overtrædelse af hyrekørselslovgivningen, som ministeriet herved  

 skal tage stilling til.
Der henvises til klagepunkterne 2, 3, 5 og 6 i  

 ovennævnte brev af 22. december 1987.
 Ifølge hyrekørselsbekendtgørelsens § 26, stk. 1, jf. lovens § 8, stk. 1,  

 kan et førerkort tilbagekaldes af kommunalbestyrelsen, såfremt indehaveren  

 har gjort sig skyldig i grov eller oftere gentagen overtrædelse af  

 førerkortets vilkår, af bestemmelser i loven eller af forskrifter udstedt i  

 medfør af loven.
 I det af kommunalbestyrelsen, i medfør af § 6, stk. 3, i hyrekørselsloven,  

 udstedte »Kørselsreglement for Hyrevogne i Helsingør Kommune« er  

 det i § 2 fastsat, at førerne under udførelse af tjenesten skal være  

 »soignerede og udvise høflig optræden« I tilfælde af grov eller  

 gentagen tilsidesættelse af kravet om høflig optræden, vil førerkortet  

 således kunne tilbagekaldes.
 I klageskrivelsen af 16. januar 1986 fra en kunde i Helsingør er det  

 anført, at hyrevognschaufføren har »råbt ad« nogle børnehavebørn,  

 han var bestilt til at transportere i sin hyrevogn.
 I klageskrivelsen af 12. november 1987 fra en kunde på Frederiksberg er  

 det anført, at hyrevognschaufføren skulle have givet urigtige oplysninger om  

 regulariteten af togforbindelserne mellem Helsingør og København.
 Ved den - ikke nærmere tidsfæstede - telefoniske klage er det over for  

 kommunens tekniske forvaltning blevet hævdet, at hyrevognschaufføren havde  

 kørt en omvej til bestemmelsesstedet.
 Efter ministeriets opfattelse er de nævnte forhold - rent bortset fra det  

 bevismæssige aspekt, henset til at klagerne i sagens natur er ensidige  

 erklæringer - ikke af sådan utvetydig beskaffenhed, at de må anses for en  

 overtrædelse af hyrekørselslovgivningen.
 For så vidt angår den overtrædelse af hyrekørselsbekendtgørelsen, der er  

 konstateret ved Helsingør kriminalrets dom af 28. oktober 1985, er det  

 ministeriets opfattelse, at dette forhold ikke med rimelighed kan bringes op  

 mere end 2 år efter domsafsigelsen som et afgørende moment for kommunens  

 beslutning om tilbagekaldelse af førerkortet.
 Ministeriet finder således ikke efter det oplyste, at betingelserne for  

 tilbagekaldelse af Chr. de Nullys førerkort har været til stede, hvorfor  

 kommunens beslutning herved omgøres.
 Ministeriet skal dog i sagens anledning anmode Dem om at indskærpe over  

 for Chr. de Nully, at kørselsreglementets bestemmelser om høflig optræden  

 skal overholdes.
 Kopi af dette brev er sendt til Helsingør Kommune.
