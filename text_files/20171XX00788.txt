Skriftlig fremsættelse (11. april 2018) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af lov om afgift af elektricitet (Nedsættelse af elvarmeafgiften) (Lovforslag nr.
L 217) Forslaget har til formål at udmønte den nedsættelse af elvarmeafgiften, som følger af aftalen om erhvervs- og iværksætterinitiativer af 12. november 2017 mellem regeringen (Venstre, Liberal Alliance og Det Konservative Folkeparti), Dansk Folkeparti og Det Radikale Venstre.
Af aftalen fremgår, at elvarmeafgiften nedsættes pr. 1. januar 2019.
 Ydermere er der den 2. februar 2018 indgået forståelse mellem regeringen, Socialdemokratiet, Dansk Folkeparti, Radikale Venstre og Socialistisk Folkeparti om at fremrykke nedsættelsen af elvarmeafgiften til den 1. maj 2018. Som følge af tidspunktet for indgåelse af forståelsen, fremsættes lovforslaget efter den 1. april.
Med nedsættelsen af elvarmeafgiften bliver det billigere at være dansker for de mange familier, der bruger el som opvarmning i deres boliger.
Forslaget vil derudover være til gavn for dansk erhvervsliv og fremme den grønne omstilling.
Med nedsættelsen øges tilskyndelsen til at anvende eldrevne varmepumper m.v. i fjernvarmeproduktionen såvel i husholdninger som erhverv.
Desuden øges tilskyndelsen til at nyttiggøre overskudsvarme i erhverv.
Elvarmeafgiften er i dag næsten dobbelt så høj som energiafgiften på fossile brændsler til rumvarme.
Det foreslås, at elvarmeafgiften nedsættes med 15 øre pr. kWh fra og med den 1. maj 2018 til den 31. december 2019 i forhold til niveauet i dag.
Fra og med den 1. januar 2020 til den 31. december 2020 nedsættes elvarmeafgiften med 20 øre pr. kWh, og fra og med den 1. januar 2021 og frem nedsættes elvarmeafgiften med 10 øre pr. kWh i forhold til niveauet i dag.
 Lovforslaget indebærer en fravigelse af de fælles ikrafttrædelsesdatoer, idet det foreslås, at loven skal træde i kraft dagen efter bekendtgørelsen i Lovtidende.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
