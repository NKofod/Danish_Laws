Fremsat den 16. marts 2018 af Jacob Mark (SF) og Trine Torp (SF) Forslag til Lov om ændring af lov om kommunale særlige tilbud om grundskoleundervisning til visse udenlandske børn og unge (Fremrykket dato for ophævelse af lov) § 1 I lov om kommunale særlige tilbud om grundskoleundervisning til visse udenlandske børn og unge, jf. lovbekendtgørelses nr. 144 af 3. februar 2017 foretages følgende ændring:
 1. I § 21, stk. 2, ændres »2021« til »2019«.
Bemærkninger til lovforslaget Almindelige bemærkninger Med lovforslaget foreslår Socialistisk Folkeparti at ændre datoen for, hvornår lov om kommunale særlige tilbud om grundskoleundervisning til visse udenlandske børn og unge ophæves, fra den 31. juli 2021 til den 31. juli 2019. Denne nye dato vil give kommunerne mulighed for i skoleåret 2018/19 at foretage eventuelle justeringer af deres tilbud om grundskoleundervisning til tosprogede børn og unge.
 Baggrunden for dette lovforslag er to ting.
For det første er tilgangen af flygtninge og migranter og dermed også antallet af mennesker, der søger og får asyl, betydeligt reduceret fra 2015 til i dag.
Som en konsekvens heraf er der langt færre udenlandske børn, der skal have skolegang i Danmark.
Den 11.  maj 2016 førstebehandlede Folketinget lovforslag nr.
L 190, forslag til lov om kommunale særlige tilbud om grundskoleundervisning til visse udenlandske børn og unge.
Debatten om det høje antal af asylansøgere, der kom til Danmark, var på sit højeste, og man havde en forventning om, at ca. 15.000 børn ville få opholdstilladelse i Danmark og dermed ret til dansk skolegang.
Dette var en fordobling fra året før, »Tusinder af flygtningebørn myldrer ind i folkeskolerne«, Berlingske.dk den 4. april 2016. Denne ekstraordinære situation fyldte meget under 1. behandling af lovforslaget og var et stærkt argument for tilhængere af lovforslaget.
Ud fra en antagelse om, at situationen med det høje antal af flygtninge og migranter var en midlertidig situation, blev det under høringsperioden besluttet at indsætte en solnedgangsklausul i lovforslaget, så loven blev ophævet i 2021.
Situationen i dag er imidlertid, at antallet af flygtninge og migranter, der kommer til Danmark og får asyl, er reduceret hurtigere end forventet, og derfor mener SF, at det er oplagt at fremrykke denne solnedgangsklausul til den 31. juli 2019. Fra en situation i sommeren 2016, hvor Danmark oplevede flygtninge og migranter, der gik på de danske motorveje, er situationen i dag, at antallet af flygtninge og migranter, der får tildelt asyl, er reduceret fra 10.849 personer i 2015 til 2.749 personer opgjort pr. 31. december 2017, »Tal på udlændingeområdet pr. 31.12.2017«, Tabel 2, Udlændinge- og Integrationsministeriet.
Dette betyder alt andet lige, at antallet af børn, der bliver optaget i modtageklasserne, også bliver reduceret, hvorfor presset på kommunerne aftager.
 For det andet har SF fra begyndelsen af behandlingen af lovforslaget været modstandere af det, fordi det giver kommunerne mulighed for at optage op til 18 børn i hver klasse, hvor det før var 12. Der er ingen krav til lærerkvalifikationer, og klasserne kan spænde over 5 skoleår, hvor det tidligere var 3 skoleår.
Alt i alt mener SF, at loven ikke tager højde for, hvor kompliceret det er at skabe gode modtageklasser for børn fra bl.a. krigsramte områder.
Kommuner, der udnytter rammerne til fulde i denne lovgivning, risikerer i bedste fald ikke at gøre noget for integrationen af børn og i værste fald at skade den.
Derfor vil SF med dette lovforslag fremrykke ophævelsen af loven fra den 31. juli 2021 til den 31. juli 2019. Ved at ophæve loven den 31. juli 2019 får kommunerne mulighed for at bruge skoleåret 2018/19 på at forberede eventuelle justeringer af deres tilbud om grundskoleundervisning til tosprogede børn og unge.
 Ophævelsen af lov om kommunale særlige tilbud om grundskoleundervisning til visse udenlandske børn og unge betyder, at undervisning i særlige tilbud om grundskoleundervisning skal ophøre senest den 31. juli 2019. Eleverne i de særlige tilbud vil skulle overgå til undervisning i folkeskolen, herunder efter omstændighederne i modtagelsesklasser, fra og med den 1. august 2019.
Bemærkninger til lovforslagets enkelte bestemmelser § 1 Bestemmelsen indbærer, at datoen for, hvornår lov om kommunale særlige tilbud om grundskoleundervisning til visse udenlandske børn og unge ophæves, ændres fra den 31. juli 2021 til den 31. juli 2019. Der henvises i øvrigt til de almindelige bemærkninger.
Skriftlig fremsættelse Jacob Mark (SF):
 Som ordfører for forslagsstillerne tillader jeg mig herved at fremsætte:
Forslag til Lov om ændring af lov om kommunale særlige tilbud om grundskoleundervisning til visse udenlandske børn og unge (Fremrykket dato for ophævelse af lov) (Lovforslag nr.
L 188) Jeg henviser i øvrigt til de bemærkninger, der ledsager lovforslaget, og anbefaler det til Tingets velvillige behandling.
