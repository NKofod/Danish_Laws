Lokalnævnsformands tilbagesendelse af breve Udtalt, at det ville have været rigtigst, at formanden for et lokalnævn ikke havde nægtet modtagelsen af to breve, som en klager havde sendt til nævnet, men havde modtaget disse med henblik på en stillingtagen til, om brevene efter deres karakter krævede lokalnævnets besvarelse.
(J. nr. 1985-354-610) A klagede over, at formanden for lokalnævnet i Nykøbing F-kommune to gange havde tilbagesendt en kuvert fra A, indeholdende en klage, uåbnet.
 I anledning af klagen modtog jeg en udtalelse fra lokalnævnet, og i udtalelsen bekræftede lokalnævnet, at nævnets formand to gange havde tilbagesendt et anbefalet brev, som A havde sendt til lokalnævnet, og at nævnet på et møde den 21. februar 1986 havde vedtaget at udtale, at man erklærede sig enig i formandens behandling af klagen, herunder at han to gange havde næget modtagelsen af et af A fremsendt anbefalet brev, »idet man ellers ikke kan se nogen mulighed for at få afsluttet denne sag, som klart falder uden for lokalnævnets kompetence«.
 Jeg udtalte, at det ville have været rigtigst, at lokalnævnets formand ikke havde nægtet modtagelsen af de to breve, som A havde sendt til nævnet, men havde modtaget disse med henblik på en stillingtagen til, om brevene efter deres karakter krævede lokalnævnets besvarelse.
