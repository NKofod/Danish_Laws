Skriftlig fremsættelse (29. marts  

 2000) Miljø- og energiministeren (Svend Auken) :
 Herved tillader jeg mig for Folketinget at  

 fremsætte:
Forslag til lov om fremme af besparelser i  

 energiforbruget (Lovforslag nr.
L 241).
Lovforslaget skal skabe rammerne for en forstærket  

 indsats for energibesparelser, som er nødvendig for at nedbringe  

 CO2-udledningen.
Lovforslaget skal således medvirke til, at Danmark kan  

 opfylde de energipolitiske målsætninger og de internationale  

 forpligtelser til reduktion af drivhusgasser, som vi har påtaget os for  

 at gennemføre målene i Kyoto-protokollen.
Energibesparelser kræver en bred og mangestrenget  

 indsats, hvor der er brug for at anvende et bredt spektrum af virkemidler  

 over for de mange forskellige forbrugergrupper.
Lovforslaget skal sikre, at  

 indsatsen for energibesparelser bliver prioriteret og koordineret, så  

 at samfundet får den størst mulige miljøfordel af de  

 ressourcer, som bliver anvendt på området.
Derfor indeholder  

 lovforslaget en række forskellige elementer, som tilsammen skal skabe  

 robuste rammer for den fremtidige indsats:
 Den overordnede planlægning og prioritering af  

 energibesparelser skal styrkes, og som et led heri skal miljø- og  

 energiministeren kunne fastsætte målsætninger for  

 energibesparelser i de forskellige sektorer.
 Lovforslaget skal også sikre sammenhængen og  

 koordineringen mellem de forskellige aktører, som deltager i arbejdet  

 med energibesparelser (el-, gas- og fjernvarmeforsyningsvirksomheder,  

 kommuner, grønne organisationer og andre). Der skal blandt andet  

 oprettes lokale Energispareudvalg for at fremme dette samarbejde.
Endvidere bliver der fastlagt nye rammer for  

 energibesparelser i offentlige institutioner.
Aktiviteterne på dette  

 område bliver styrket således at det offentlige gå foran i  

 indsatsen.
 Lovforslaget er en opfølgning af den aftale om  

 elreformen, som regeringen indgik med et flertal af Folketingets partier i  

 marts 1999. Forslaget indgår i den aftale om  

 reform-opfølgningen, som regeringen og et flertal af Folketingets  

 partier har indgået den 22. marts i år, sammen med bl.a.  

 forslagene til lov om naturgasforsyning og lov om ændring af lov om  

 varmeforsyning.
Lovforslaget er første trin i indsatsen for  

 energibesparelser.
Regeringen vil blandt andet nedsætte en  

 arbejdsgruppe, som skal undersøge, om der kan skabes bedre  

 incitamenter til energibesparelser.
Resultatet af dette arbejde vil sammen  

 med forslag til mål for energispareindsatsen i de forskellige sektorer  

 indgå i den første energispareredegørelse, som vil blive  

 fremlagt i september 2000.
 Idet der i øvrigt henvises til lovforslaget med  

 bemærkninger, anbefales forslaget til Folketingets velvillige  

 behandling.
