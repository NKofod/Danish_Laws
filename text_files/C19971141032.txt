1.  I marts 1995 afgav en arbejdsgruppe under Justitsministeriet  

 en handlingsplan om organiseret kriminalitet og rockerkriminalitet.  

 Handlingsplanen indeholdt en række forslag til bekæmpelse af organiseret  

 kriminalitet og rockerkriminalitet.
Forslagene sigtede mod bekæmpelse af  

 kriminalitet, der er kendetegnet bl.a. ved, at den forøves af flere i  

 forening, og at der er tale om alvorlig kriminalitet, som giver betydeligt  

 økonomisk udbytte, f.eks. narkotikakriminalitet og omfattende  

 berigelseskriminalitet.
2.  Ved lov nr. 411 af 10. juni 1997 om ændring af straffeloven,  

 retsplejeloven og våbenloven (Styrkelse af politiets muligheder for at  

 efterforske alvorlig kriminalitet, øget vidnebeskyttelse og skærpelse af  

 straffen for våbenbesiddelse m.v.) styrkede man politiets muligheder for at  

 efterforske alvorlig kriminalitet, herunder kriminalitet begået af flere  

 personer i forening.
På baggrund af handlingsplanen om organiseret  

 kriminalitet og rockerkriminalitet indeholdt lovforslaget endvidere en række  

 forslag til en forbedret beskyttelse af vidner.
 3.  I justitsministeriets bemærkninger til lovforslaget  

 forudsættes det således, at Rigsadvokaten meddeler politiet og  

 anklagemyndigheden, at man i sager om alvorlig kriminalitet i videst  

 muligt omfang søger at anvende anteciperet bevisførelse, når  

 omstændighederne taler for det.
 På denne baggrund skal jeg anmode om, at anteciperet bevisførelse  

 anvendes i videst muligt omfang, og i den forbindelse henlede opmærksomheden  

 på følgende:
 4.  Det følger af retsplejelovens § 747, stk. 1, 2. pkt., at der  

 efter anmodning afholdes retsmøde inden domsforhandlingen, når det er  

 påkrævet for at sikre bevis, som ellers må befrygtes at ville gå tabt, eller  

 som ikke uden væsentlig ulempe eller forsinkelse vil kunne føres umiddelbart  

 for den dømmende ret, eller når det må antages at være af betydning for  

 efterforskningen eller af hensyn til en offentlig interesse.
 Retsplejelovens § 747, stk. 1, 2. pkt., indebærer en fravigelse af det  

 almindelige bevisumiddelbarhedsprincip, hvorefter beviser føres umiddelbart  

 for den dømmende ret, og dette sker under domsforhandlingen.
Bestemmelsen kan anvendes, hvis der er risiko for, at det vil være faktisk  

 umuligt at opnå en vidneforklaring senere under domsforhandlingen, f.eks.  

 fordi et vidne ligger for døden.
Bestemmelsen kan imidlertid også anvendes,  

 hvor vidnet nok vil kunne afhøres senere, men hvor der er mulighed for, at  

 den pågældende ikke vil være i stand til - eller ønske - at afgive en  

 troværdig forklaring, f.eks. ved afhøring af vidner, der kan tænkes at blive  

 udsat for trusler.
Det samme må antages at gælde, når der kan være risiko  

 for, at vidner kan blive udsat for vold, pression eller i øvrigt føle sig  

 under pres, som får dem til at ændre forklaring eller nægte at afgive  

 forklaring.
Udgangspunktet er, at vidnet skal afhøres på ny under domsforhandlingen.  

 Under domsforhandlingen kan forklaringen imidlertid i visse tilfælde  

 dokumenteres, jf. retsplejelovens § 877, stk. 2, nr. 3. Det gælder f.eks.,  

 når vidnet nægter af afgive forklaring på ny, eller når vidnets forklaring  

 under domsforhandlingen afviger fra den tidligere forklaring.
Den tidligere  

 forklaring kan i sidstnævnte tilfælde foreholdes for vidnet.
5.  Når der foretages en indenretlig afhøring af et vidne under  

 efterforskningen, skal der så vidt muligt beskikkes en forsvarer for sigtede,  

 jf. retsplejelovens § 731, stk. 1, litra b.
Forsvareren skal have lejlighed  

 til at overvære afhøringen, medmindre retsmødet ikke kan udsættes, indtil  

 forsvareren kan komme til stede, jf. retsplejelovens § 748, stk. 2.
 Det følger videre af retsplejelovens § 748, stk. 1, at sigtede så vidt  

 muligt underrettes om retsmødet, og er berettiget til at overvære retsmødet.  

 Retten kan dog på begæring bestemme, at der ikke skal gives sigtede  

 underretning om et retsmødes afholdelse, eller at sigtede skal være udelukket  

 fra at overvære et retsmøde helt eller delvis, hvis hensynet til fremmede  

 magter, til statens sikkerhed eller til sagens opklaring undtagelsesvis gør  

 det påkrævet, jf. retsplejelovens § 748, stk. 5.
 6.  I de sager, der må antages at blive omfattet af  

 retsplejelovens § 687 (nævningesager), underrettes statsadvokaten om  

 tidspunktet for den indenretlige afhøring, således at der herved gives  

 statsadvokaten mulighed for at overvære retsmødet.
 Henning Fode.
