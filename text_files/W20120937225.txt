Skrivelse om, hvorvidt et byrådsmedlem, der har vedtaget en bøde for overtrædelse af § 110, stk. 1, nr. 1, jf. stk. 2 og stk. 3, jf. § 27, stk. 1, i lov om miljøbeskyttelse samt § 37, stk. 1, nr. 1, jf. § 26, stk. 2, i bekendtgørelse om husdyrgødning, er valgbar (Valgbarhedsnævnets skrivelse af 4. juni 2012 til et byråd) Ved brev af 11. april 2012 har X kommunes byråd i henhold til § 101, stk. 4, i lov om kommunale og regionale valg, jf. lovbekendtgørelse nr. 105 af 8. februar 2011, indberettet til Valgbarhedsnævnet, at byrådsmedlem N.
N. ved dom af 29. februar 2012 er idømt en bøde på 20.000 kr. for overtrædelse af lovbekendtgørelse nr. 1757 af 22. december 2006 om miljøbeskyttelse § 110, stk. 1, nr. 1, jf. stk. 2 og stk. 3, jf. § 27, stk. 1, og bekendtgørelse nr. 1695 af 19. december 2006 om husdyrgødning § 37, stk. 1, nr. 1, jf. § 26, stk. 2.
 Det fremgår af sagen, at pågældende i februar 2010 har handlet simpelt uagtsomt ved ikke at have givet tilstrækkelige instrukser til sin medhjælper i forbindelse med udledning af kyllingemøg på en frossen mark, hvor der på den skrånende del af marken var meget stor fare for, at kyllingemøget ved tøbrud ville strømme til søer eller vandløb, herunder dræn.
 Ved fastsættelsen af bødens størrelse lagde retten som skærpende omstændighed vægt på, at overtrædelsen blev begået i erhvervsforhold, samt på at der ved udledningen var en nærliggende fare for forurening.
 I den anledning skal det meddeles, at Valgbarhedsnævnet finder, at den begåede handling  uanset de krav, der må stilles til personer, der beklæder hverv som medlem af kommunale og regionale råd  ikke i almindeligt omdømme gør den pågældende uværdig til at være medlem af kommunale råd, jf. den kommunale og regionale valglovs § 4.
 Den pågældende må derfor anses for valgbar.
