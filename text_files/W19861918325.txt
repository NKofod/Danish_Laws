Et socialudvalg havde i januar 1982 i forbindelse med ydelse af  

 kontanthjælp efter bistandslovens § 37 givet tilsagn om hjælp til husleje,  

 når ansøgeren fremkom med dokumentation for huslejens størrelse.
I februar  

 1984 afleverede ansøgeren en opgørelse, hvorefter huslejerestancen vedrørende  

 perioden 1. september 1980 -31.
december 1983 udgjorde 10.295 kr.
Ansøgeren fik afslag på hjælp til  

 huslejerestancen, da der ikke fandtes at være tale om en rimelig udgift.
Ankestyrelsen lagde til grund, at den i januar 1982 givne bevilling i  

 henhold til bistandslovens § 37 til hjælp til husleje ikke på noget tidspunkt  

 var trukket tilbage af socialforvaltningen, og at kravet om dokumentation for  

 huslejens størrelse ikke i den forløbne periode var fulgt op af  

 forvaltningen.
Ankestyrelsen fandt derfor, at den i januar 1982 bevilgede  

 huslejehjælp måtte ydes efter bistandslovens § 37 for perioden 1. januar 1982  

 - 31. maj 1984. Der fandtes ikke at have været grundlag for at vurdere sagen  

 efter bistandslovens § 40, stk. 1.
 REDEGØRELSE FOR SAGEN:
En gift ansøger, der havde arbejdet som selvstændig malermester indtil  

 januar 1982, fik den 20. januar 1982 bevilget hjælp efter bistandslovens §  

 37, stk. 2, til husleje, el, varme, licens, telefon og underhold til 2 voksne  

 og 2 børn, således at hjælpen maksimalt kunne udgøre 5.554 kr. månedlig.  

 Huslejen, der var oplyst at være 464 kr. månedlig for ansøgerens privatbolig  

 og 153 kr. månedlig for et værksted/kælderrum, skulle dokumenteres overfor  

 socialforvaltningen.
På bevillingstidspunktet den 20. januar 1982 havde  

 ansøgeren ikke betalt husleje siden september 1980.
 I februar 1983 overgik ansøgeren til at modtage hjælp efter bistandslovens  

 § 37, stk. 4.
Den 13. februar 1984 var der i socialforvaltningens journal noteret  

 følgende:...'ansøgeren har ikke betalt husleje siden august 1980 - der  

 foreligger nu en opgørelse fra udlejeren.
Der er opsparet her.
Da det ikke er  

 noget, der haster, og på grund af tidnød aftales det, at jeg ser på  

 opgørelsen i næste måned.
Sagen i SST til den 12. marts 1984 ...' Ifølge udlejerens opgørelse, der var dateret den 1. januar 1984, skyldte  

 ansøgeren på dette tidspunkt 10.295 kr. i varme og husleje for perioden 1.  

 september 1980 - 31. december 1983, idet værdien af et malerarbejde, som  

 ansøgeren havde udført for udlejeren, var fratrukket med et beløb på 16.509  

 kr.
Det sociale udvalg besluttede at yde hjælp til husleje fra 1. juni 1984,  

 men gav afslag på hjælp til betaling af huslejerestancen.
Udvalget begrundede  

 sin afgørelse med, at betaling af 40 måneders huslejerestance ikke kunne  

 anses for at være en rimelig udgift i henhold til bistandsloven.
Overfor amtsankenævnet anførte ansøgeren bl.a., at huslejerestancen for  

 perioden før ansøgeren fik kontanthjælp var betalt.
Ansøgeren forstod derfor  

 ikke, at den pr. 20. januar 1982 bevilgede huslejehjælp ikke kunne udbetales  

 nu.
Ansøgeren anførte endvidere, at han flere gange havde anmodet  

 socialforvaltningen om at få restancen ordnet, da der efterhånden var  

 opsparet et ret stort beløb til husleje.
 AFGØRELSEN, DER KLAGES OVER:
 Amtsankenævnet tiltrådte socialudvalgets afgørelse med udvalgets  

 begrundelse.
 KLAGEN TIL ANKESTYRELSEN:
 Ansøgeren henviste i sin klage til, at han den 20. januar 1982 fik  

 bevilget hjælp til husleje, og at han derfor ikke kunne se nogen begrundelse  

 for det nu meddelte afslag.
 LOVGRUNDLAG:
 Bistandsloven, § 37, stk. 1 og stk. 2 samt stk. 4, § 40, stk. 1.
 ANKESTYRELSENS AFGØRELSE:
Den i januar 1982 givne bevilling i henhold til bistandslovens § 37 til  

 hjælp til husleje ses ikke på noget tidspunkt at være trukket tilbage af  

 socialforvaltningen, og kravet om dokumentation for huslejens størrelse ses  

 ikke i den forløbne periode at være fulgt op af forvaltningen.
Ankestyrelsen  

 finder derfor, at den i januar 1982 bevilgede huslejehjælp må ydes ansøgeren  

 efter bistandslovens § 37 for perioden 1. januar 1982 - 31. maj 1984.
 Ankestyrelsen finder således ikke, at der har været grundlag for at  

 vurdere sagen efter bistandslovens § 40, stk. 1.
 Ankestyrelsen ændrer således amtsankenævnets afgørelse.
