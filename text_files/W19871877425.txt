 En erstatning, som en sparekasse havde ydet en kunde i anledning af,  

 at sparekassen ikke havde kurssikret et kreditforeningslån, blev anset for  

 indkomstskattepligtig, idet erstatningen skulle dække fradragsberettigede  

 renter.
 A klagede for indkomståret 1984 over, at de stedlige skattemyndigheder  

 havde anset en erstatning, som en sparekasse havde udbetalt til hende  

 vedrørende undladt kurssikring af et ejerskiftekontantlån, for  

 indkomstskattepligtig i henhold til statsskattelovens § 4.
Det fremgik af sagens oplysninger, at klageren ved slutseddel i februar  

 1984 havde købt en ejendom til overtagelse den 1. april 1984. Til  

 berigtigelse af købesummen skulle der bl.a. optages et 20-årigt  

 ejerskiftekontantlån i en kreditforening, og klageren havde anmodet den  

 pågældende sparekasse om kurssikring pr. 7. februar 1984. Sparekassen havde  

 undladt at foretage den aftalte kurssikring, og dette medførte en forøget  

 årlig udgift for klageren på 4.389,60 kr.
Sparekassen havde herefter ydet en  

 erstatning for de forøgede udgifter på 19.500 kr.
 Fra klagerens side blev det gjort gældende, at det udbetalte  

 erstatningsbeløb ikke var indkomstskattepligtigt, idet beløbet var beregnet  

 til dækning af klagerens formuetab efter inflation og skattefordel.
Efter de foreliggende oplysninger fandt landsskatteretten imidlertid, at  

 der var tale om en indkomstskattepligtig erstatning, idet erstatningen skulle  

 dække fradragsberettigede renter.
Den påklagede ansættelse blev derfor  

 stadfæstet.
