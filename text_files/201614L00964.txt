Betænkning afgivet af Energi-, Forsynings- og Klimaudvalget den 24. maj 2017 Betænkning over Forslag til lov om ændring af lov om elforsyning, lov om fremme af vedvarende energi, lov om naturgasforsyning og lov om vandsektorens organisering og økonomiske forhold (Økonomisk regulering af netvirksomheder, skærpelse af netvirksomheders særskilte identitet, ophævelse af støtteordninger for elektricitet fra særlige anlæg, der anvender biomasse som energikilde, og opkrævning af betaling for myndighedsbehandling m.v.) [af energi-, forsynings- og klimaministeren (Lars Christian Lilleholt)]:
1. Ændringsforslag Energi-, forsynings- og klimaministeren har stillet 3 ændringsforslag til lovforslaget.
2. Udvalgsarbejdet Lovforslaget blev fremsat den 29. marts 2017 og var til 1. behandling den 4. april 2017. Lovforslaget blev efter 1. behandling henvist til behandling i Energi-, Forsynings- og Klimaudvalget.
Møder Udvalget har behandlet lovforslaget i 4 møder.
Høring Udkast til forskellige dele af lovforslaget har inden fremsættelsen været sendt i høring, og energi-, forsynings- og klimaministeren sendte den 13. december 2016, den 2. februar 2017 og den 28. februar 2017 disse udkast til udvalget, jf.
EFK alm. del  bilag 79, 129 og 153. Den 29. marts 2017 sendte energi-, forsynings- og klimaministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Marstal Fjernvarme.
 Energi-, forsynings- og klimaministeren har over for udvalget kommenteret den skriftlige henvendelse.
3. Udtalelse fra energi-, forsynings- og klimaministeren Energi-, forsynings- og klimaministeren har over for udvalget oplyst følgende:
»Efter det foreslåede § 69, stk. 4, nr. 1, i lov om elforsyning, jf. § 1, nr. 14, i det fremsatte lovforslag foretages fradrag i en netvirksomheds indtægtsramme som følge af effektiviseringskrav.
Lovforslaget indeholder endvidere hjemmel til, at energi-, forsynings- og klimaministeren fastsætter regler om indregningen af disse fradrag, jf. forslaget til § 69, stk. 5, jf. § 69, stk. 3, i lov om elforsyning.
Det fremgår ikke udtrykkeligt af lovforslagets bemærkninger, hvordan effektiviseringskravene vil blive indregnet år for år.
Det findes derfor mest hensigtsmæssigt at bemærke, at effektiviseringskrav akkumuleres inden for en reguleringsperiode.
Et effektiviseringskrav, som fradrages i reguleringsperiodens første år, vil således skulle fradrages hvert år i hele reguleringsperioden.
Et effektiviseringskrav, som fradrages i reguleringsperiodens andet år, vil skulle fradrages fra andet år og resten af reguleringsperioden osv.
De fradrag, som foretages som følge af effektiviseringskrav, vil være summen af de effektiviseringskrav, som er blevet fastlagt for netvirksomheden i reguleringsperioden.
Det vil skulle følge af regler, som fastsættes i medfør af en vedtagen lov.« Spørgsmål Udvalget har stillet 26 spørgsmål til energi-, forsynings- og klimaministeren til skriftlig besvarelse, som denne har besvaret.
4. Indstillinger og politiske bemærkninger Udvalget indstiller lovforslaget til vedtagelse med de stillede ændringsforslag.
Socialdemokratiets, Enhedslistens, Alternativets, Radikale Venstres og SF's medlemmer af udvalget anser det for afgørende, at reguleringen af elsektoren sikrer en fortsat effektiv teknologiudvikling, og vi har i udvalgsbehandlingen stillet en række spørgsmål for at få belyst, hvorledes det fremmes.
Idet vi henviser til ministerens svar på spørgsmål 1, forventer vi, at der i en forestående bekendtgørelsesændring indtænkes en hertil hensigtsmæssig præcisering, der eksempelvis kunne gøre, at omkostninger til visse udviklings- og demonstrationsprojekter, der gennemføres i samarbejde med f.eks.
EUDP eller Horizon 2020, undtages fra benchmarkingen.
Socialdemokratiet, Enhedslisten, Alternativet, Radikale Venstre og SF finder det yderst uhensigtsmæssigt, at tre konkrete værker bliver ramt med tilbagevirkende kraft af, at Energistyrelsen reelt har begået en erkendt fejl ved at have glemt at få folketingsbeslutningen om VE-lovens § 44 notificeret i EU.
Ministeren har selv oplyst, at der på den baggrund ville blive indledt en dialog med de implicerede værker.
Vi forventer derfor, at ministeren fortsat arbejder på at finde måder at afbøde de utilsigtede konsekvenser, således at værkerne ikke stilles væsentlig ringere end under de forhold, der var gældende, og på hvilken baggrund de traf deres langsigtede investeringsbeslutninger.
For så vidt angår netvirksomheders særskilte identitet, støtter S, EL, ALT, RV og SF lovgivningens principper, der skal sikre en velfungerende konkurrence til gavn for forbrugerne.
Forskellige aktører har haft bekymringer om en række praktiske uhensigtsmæssigheder ved skærpelsen af netvirksomheders særskilte identitet, og det er vores opfattelse, at man i de tilfælde, hvor kravene til den praktiske gennemførelse af lovgivningen kan smidiggøres  uden at det undergraver adskillelsens positive elementer for forbrugere og konkurrence  bør tilstræbe dette.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
5. Ændringsforslag med bemærkninger Ændringsforslag Til § 1 Af energi-, forsynings- og klimaministeren, tiltrådt af udvalget:
 1) Efter nr. 4 indsættes som nyt nummer:
»01. I § 8, stk. 1, nr. 1, udgår »§ 44, stk. 2-4,«.« [Konsekvensændring] 2) I den under nr. 9 foreslåede affattelse af § 20 b ændres i stk. 3 »damp,« til: »damp«.
[Sproglig korrektion] 3) I den under nr. 14 foreslåede § 69 ændres i stk. 4, nr. 1, »3. pkt.« til: »4. pkt.« [Korrektion af henvisning] Bemærkninger Til nr. 1 Efter § 8, stk. 1, i lov om elforsyning, skal alle elforbrugere her i landet, medmindre omkostningerne er finansieret af statsmidler, jf. § 8, stk. 6, eller andet følger af §§ 8 a, 8 b og 9 a, betale en forholdsmæssig andel af de kollektive elforsyningsvirksomheders nødvendige omkostninger ved at gennemføre nærmere angivne offentlige forpligtelser.
De offentlige forpligtelser omfatter bl.a.
Energinet.dks omkostninger til indbetalinger og ydelser efter § 44, stk. 2-4, i VE-loven, jf. § 8, stk. 1, nr. 1, i lov om elforsyning.
Det foreslås, at henvisningen til VE-lovens § 44, stk. 2-4, i § 8, stk. 1, nr. 1, i lov om elforsyning, udgår som konsekvens af den foreslåede ophævelse af støtteordningerne i § 44, stk. 2-4, i VE-loven, jf. det fremsatte lovforslags § 2, nr. 2. § 44, stk. 2-4, i VE-loven er foreslået ophævet af ordensmæssige hensyn.
Støtteudbetalingen er stoppet administrativt i januar 2017 med virkning for elektricitet produceret den 1. januar 2017 eller senere.
Der er følgelig ikke behov for en hjemmel i § 8, stk. 1, nr. 1, i lov om elforsyning til opkrævning af Energinet.dks omkostninger til indbetalinger og ydelser efter § 44, stk. 2-4, i VE-loven.
Til nr. 2 Der er tale om en ændring af sproglig karakter.
Det fremsatte forslag til § 20 b, stk. 3, i lov om elforsyning indeholder en opremsning, hvorfor der ikke bør være komma efter damp.
Til nr. 3 Der henvises i det fremsatte forslag til § 69, stk. 4, nr. 1, i lov om elforsyning til regler i § 72 b, stk. 1, 3. pkt., i lov om elforsyning om bindende midlertidige prisnedsættelser.
Reglerne om bindende midlertidige prisnedsættelser fremgår imidlertid af § 72 b, stk. 1, 4. pkt., i lov om elforsyning, hvorfor henvisningen foreslås ændret.
Mikkel Dencker (DF) Dorthe Ullemose (DF) Ib Poulsen (DF) Pia Adelsteen (DF) Jan Rytkjær Callesen (DF) Claus Kvist Hansen (DF) Thomas Danielsen (V) fmd.
Jacob Jensen (V) Kristian Pihl Lorentzen (V) Torsten Schack Pedersen (V) Marcus Knuth (V) Carl Holst (V) Carsten Bach (LA) Villum Christensen (LA) Orla Østerby (KF) Lars Aslan Rasmussen (S) Bjarne Laustsen (S) Malte Larsen (S) Jens Joel (S) Kirsten Brosbøl (S) Lea Wermelin (S) nfmd.
Karin Gaardsted (S) Søren Egge Rasmussen (EL) Maria Reumert Gjerding (EL) Christian Poll (ALT) Andreas Steenberg (RV) Ida Auken (RV) Pia Olsen Dyhr (SF) Trine Torp (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
