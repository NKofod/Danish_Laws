Betænkning afgivet af Udenrigsudvalget  

 den 2. maj 2000 Betænkning over Forslag til folketingsbeslutning om en fair  

 behandling af Østrig [af Frank Dahlgaard (UP)] Udvalget har behandlet beslutningsforslaget i et  

 møde og har herunder stillet spørgsmål til  

 udenrigsministeren, som denne har besvaret skriftligt.
 Herefter indstiller et flertal (Socialdemokratiets,  

 Venstres, Socialistisk Folkepartis, Det Radikale Venstres og  

 Centrum-Demokraternes medlemmer af udvalget) beslutningsforslaget til  

forkastelse.
 Et mindretal (Det Konservative Folkepartis, Dansk  

 Folkepartis, Kristeligt Folkepartis og Frihed 2000 s medlemmer af udvalget)  

 indstiller beslutningsforslaget til vedtagelse uændret.
 Et mindretal inden for mindretallet (Dansk Folkepartis  

 medlem af udvalget) er af den opfattelse, at sanktionerne mod Østrig  

 på grund af regeringsdannelsen i januar, der var resultatet af et  

 demokratisk parlamentsvalg, er en unfair og urimelig handling over for et  

 selvstændigt og demokratisk land.
 Gang på gang er det af statsministeren blevet  

 oplyst, at sanktionerne mod Østrig ikke er resultatet af beslutninger,  

 der er taget i EU-regi, men er en aktion, der er taget af 14 individuelle  

 europæiske landes regeringschefer og støttet af Norge, USA og  

 Israel, selv om det er bekræftet, at initiativet til sanktionerne kom  

 fra det portugisiske formandskab, og at formandskabet i forbindelse med  

 koordineringen af sanktionerne anvendte EU-formandskabets brevpapir.
 Dansk Folkeparti er enig med forslagsstilleren i, at  

 Danmark er et selvstændigt land, der fører sin egen  

 udenrigspolitik, at Østrig er et selvstændigt land, hvis  

 demokratiske parlamentsvalg bør respekteres, at socialdemokratiske  

 partier   alt andet lige   ikke har mere ret til regeringsmagt end andre  

 demokratiske partier, og at en regering skal dømmes på, hvad den  

 i handling foretager sig.
Forslagsstillerens pointe med at fastslå  

 sådanne grundlæggende synspunkter er naturligvis, at Danmark i  

 tilfælde af en regeringsdannelse med parlamentarisk støtte eller  

 med deltagelse af f.eks.
Dansk Folkeparti skal kunne forvente at blive  

 behandlet fair og bedømt på den politik, som en sådan  

 regering fører, og ikke skal risikere på forhånd at blive  

 udsat for sanktioner og international boykot allerede ved  

 regeringsdannelsen.
 Dansk Folkeparti mener grundlæggende og principielt,  

 at en demokratisk valgt regering i et demokratisk land skal behandles fair og  

 må dømmes på, hvad den i handling foretager sig, og ikke  

 på, hvad politiske modstandere i udlandet måtte have af  

 forestillinger om, hvad regeringen kunne formodes at ville foretage sig  

 engang i fremtiden.
 Den nye østrigske regering har i sit  

 regeringsgrundlag skrevet, at den vil respektere demokratiet og  

 menneskerettighederne, herunder at beskytte mindretal, og herudover  

 gælder der det specielle for Østrig, at Østrig har  

 inkorporeret den europæiske menneskerettighedskonvention i sin  

 grundlov, hvilket betyder, at hvis der sker nogen overtrædelse af  

 menneskerettighederne i Østrig, har borgerne en grundlovsfæstet  

 ret til at gå til Menneskerettighedsdomstolen og få en  

 domsafsigelse, der taler imod den østrigske regering.
Det er Dansk Folkepartis klare og bestemte opfattelse, at  

 sanktionerne mod Østrig i realiteten er en EU-aktion, der er blevet  

 til, fordi Frihedspartiet er kommet med i regeringen, og at de  

 europæiske socialdemokratiske regeringschefer har set en politisk  

 interesse i at oppiske en negativ stemning mod Østrig.
Det  

 østrigske regeringsgrundlag og regeringens faktiske handlinger i tiden  

 efter regeringsdannelsen har vist, at der ikke på noget tidspunkt har  

 været et grundlag for at indføre sanktionerne mod Østrig,  

 og i lyset heraf bør sanktionerne ophæves straks, hvilket  

 beslutningsforslaget opfordrer regeringen til   et synspunkt, som Dansk  

 Folkeparti kan tilslutte sig fuldt ud.
Helen Beim (S)  Jeppe Kofod (S)  

  Henning Gjellerod (S)  Else Marie Mortensen (S)  

  Hans-Pavia Rosing (S)  Kaj Stillinger (SF)  

  Ebbe Kalnæs (CD)  

 Inger Marie Bruun-Vierø (RV) fmd.  

  Margrete Auken (SF)  Jens Hald Madsen (V)  

  Hans Christian Schmidt (V)  Hanne Severinsen (V)  

  Jann Sjursen (KRF) Per Stig Møller (KF)  

  Henriette Kjær (KF)  Pia Kjærsgaard (DF)  

 nfmd.  Kirsten Jacobsen (FRI) Enhedslisten havde ikke medlemmer i udvalget.
