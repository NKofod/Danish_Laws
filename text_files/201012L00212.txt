Fremsat den 1. juni 2011 af integrationsministeren (Søren Pind) Forslag til Lov om ændring af udlændingeloven (Skærpede regler for udenlandske studerende) § 1 I udlændingeloven, jf. lovbekendtgørelse nr. 1061 af 18. august 2010, som ændret bl.a. ved § 1 i lov nr. 572 af 31. maj 2010, lov nr. 1604 af 22. december 2010 og senest ved lov nr. 463 af 18. maj 2011, foretages følgende ændring:
 1. I § 9 c, stk. 6, indsættes efter: »her i landet«: », herunder om dokumentation for bestået anerkendt sprogtest og oprettelse af en spærret konto med et beløb svarende til op til et års ydelser i form af statens uddannelsesstøtte som betingelse for opholdstilladelse«.
§ 2 Loven træder i kraft den 1. januar 2012.
§ 3 Loven gælder ikke for Færøerne og Grønland, men kan ved kongelig anordning helt eller delvist sættes i kraft for Færøerne og Grønland med de ændringer, som de færøske eller grønlandske forhold tilsiger.
Bemærkninger til lovforslaget 1. Indledning Lovforslaget har til formål at udmønte elementer i regeringens og Dansk Folkepartis aftale af 7. november 2010 vedrørende kravene for opholdstilladelse til udenlandske studerende.
 Det indgår i aftalen, at kravene til udenlandske studerendes engelskkundskaber skal skærpes, således at der stilles krav om, at en ansøgning om studieopholdstilladelse skal ledsages af dokumentation for, at udlændingen har bestået en egenfinansieret sprogtest, der ved hjælp af en score angiver vedkommendes engelskniveau.
 Det indgår endvidere i aftalen, at dokumentationskravet til udenlandske studerendes selvforsørgelse skal skærpes, således at udstedelse af en studieopholdstilladelse kan betinges af, at udlændingen dokumenterer at have oprettet en spærret konto i en dansk bank med et beløb stående svarende til et års ydelser i form af statens uddannelsesstøtte.
2. Lovforslagets baggrund og indhold I aftalen »Nye tider.
Nye krav«, som regeringen og Dansk Folkeparti indgik den 7. november 2010, indgår tiltag, der skal medvirke til at sikre, at udenlandske studerende, der kommer her til landet, reelt ønsker at studere i Danmark.
Udlændinge, der får opholdstilladelse til at studere i Danmark, skal have de fornødne kompetencer til at gennemføre en uddannelse.
Det danske uddannelsessystem skal ikke kunne bruges til at skaffe udlændinge en lovlig indrejse med henblik på at arbejde ulovligt.
 Der er gennemført en række initiativer, der skal medvirke til at sikre dette, og udlændingemyndighederne har allerede i dag et stærkt fokus på kontrolindsatsen i forhold til udlændinge, der har fået opholdstilladelse med det formål at studere her i landet.
 Der er dog behov for at sætte yderligere ind for at sikre, at udenlandske studerende har de fornødne sproglige kompetencer, og for at sikre, at udenlandske studerende under deres ophold her i landet har tilstrækkelige midler til at forsørge sig selv på lovlig vis.
 Det indgår i regeringens og Dansk Folkepartis aftale af 7. november 2010, at kravene til udenlandske studerendes engelskkundskaber skal skærpes, således at der stilles krav om, at en ansøgning om studieopholdstilladelse skal ledsages af dokumentation for, at udlændingen har bestået en egenfinansieret sprogtest, der ved hjælp af en score angiver vedkommendes engelskniveau.
 Det indgår endvidere i aftalen, at dokumentationskravet til udenlandske studerendes selvforsørgelse skal skærpes, således at udstedelse af en studieopholdstilladelse kan betinges af, at udlændingen dokumenterer at have oprettet en spærret konto i en dansk bank med et beløb stående svarende til et års ydelser i form af statens uddannelsesstøtte.
 Det foreslås derfor, at den eksisterede bemyndigelsesbestemmelse  hvorefter integrationsministeren kan fastsætte nærmere regler om meddelelse af opholdstilladelse til udenlandske studerende  udvides til også at omfatte fastsættelse af regler om krav om dokumentation for bestået anerkendt sprogtest og om oprettelse af en spærret konto med et beløb svarende til op til et års ydelser i form af statens uddannelsesstøtte som betingelse for opholdstilladelse.
 Der henvises til afsnit 3.
3. Initiativer på studieområdet 3. 1. Gældende ret Opholdstilladelse til udenlandske studerende meddeles efter udlændingelovens § 9 c, stk. 1.
 Efter udlændingelovens § 9 c, stk. 6, kan integrationsministeren fastsætte nærmere regler om meddelelse af opholdstilladelse til udlændinge, der er optaget på en uddannelse eller et kursus ved en uddannelsesinstitution i Danmark.
Det fremgår af bemærkningerne til bemyndigelsesbestemmelsen (lovforslag nr.
L 17 fremsat den 4. oktober 2006, side 19-20), at bemyndigelsen bl.a. skal anvendes til at fastsætte nærmere regler om, hvilke uddannelser og kurser der skal kunne danne grundlag for opholdstilladelse, regler om varigheden af studieopholdstilladelser, og regler om, at en ansøger kan meddeles afslag på en ansøgning om opholdstilladelse, hvis der er en formodning for, at den reelle hensigt med ansøgningen ikke er at studere i Danmark, eller hvis der tidligere har været problemer med opholdstilladelser givet til udenlandske studerende på den pågældende uddannelsesinstitution.
 Bemyndigelsen er udmøntet ved Integrationsministeriets bekendtgørelse nr. 904 af 4. juli 2007 om meddelelse af opholds- og arbejdstilladelse til studerende (studiebekendtgørelsen), som ændret ved bekendtgørelse nr. 296 af 14. april 2009.
3.1.1. Krav til studerendes sprogkundskaber Det følger af § 6 i studiebekendtgørelsen, at en opholdstilladelse som studerende er betinget af, at udlændingen er optaget på den uddannelse eller det kursus, der søges om opholdstilladelse til.
 Når en udenlandsk studerende søger om optagelse på en dansk uddannelsesinstitution, vurderer uddannelsesinstitutionen, om udlændingen opfylder betingelserne for optagelse, herunder om den pågældende har det fornødne sproglige niveau til at følge uddannelsen.
Universiteterne og de højere læreanstalter kræver i dag normalt, at en udenlandsk studerende forud for optagelse dokumenterer sine sprogkundskaber ved fremlæggelse af en anerkendt sprogtest.
Er der tale om en udvekslingsstuderende, garanterer hjemuniversitetet dog normalt for sprogniveauet.
Andre uddannelsesinstitutioner anvender også sprogtest som dokumentation for sprogkundskaber, men det er ikke et systematisk krav.
 Det følger af § 9 i studiebekendtgørelsen, at der ikke kan gives opholdstilladelse som studerende, hvis der er en vis formodning for, at udlændingens intention ikke er at studere i Danmark.
 Ved vurderingen heraf kan der bl.a. indgå oplysninger om udlændingens sprogkundskaber, jf. § 9, nr. 1.
De danske repræsentationer i udlandet kan i forbindelse med indgivelse af en ansøgning om opholdstilladelse på grundlag af studier, vurdere, om ansøgeren skal indkaldes til et interview med henblik på test af sprogkundskaber.
I en række lande er modtagelse af en ansøgning om opholdstilladelse dog udlagt til private aktører.
Endvidere kan Udlændingeservice anmode repræsentationerne om at gennemføre en sådan test.
Dette er dog kun en mulighed i lande, hvor Danmark har en repræsentation og således ikke i de lande, hvor Danmark er repræsenteret ved et andet lands repræsentation.
3.1.2. Krav til studerendes økonomiske grundlag for opholdet i Danmark Det følger af § 7, stk. 1, i studiebekendtgørelsen, at en opholdstilladelse som studerende er betinget af, at udlændingens forsørgelse er sikret gennem egne midler, stipendium, studielån eller lignende.
I praksis vil det sige, at den studerende skal dokumentere at have ca. 4.200 kr. til rådighed pr. måned.
 Kravet om dokumentation for selvforsørgelse gælder ikke, hvis udlændingen ansøger om opholdstilladelse med henblik på studier ved en videregående uddannelse, og udlændingen har betalt den påkrævede studieafgift for uddannelsen, forudsat at studieafgiften mindst udgør betaling for første semester af uddannelsen.
 Selvforsørgelseskravet kan dokumenteres ved hjælp af udskrift fra bankkonto i eget navn, bankerklæring i eget navn, dokumentation for stipendiemidler, studielån eller lignende.
Stipendiemidler dækker som udgangspunkt over både statsstipendier og private stipendier.
Det afgørende er således ikke, om et konkret stipendium er af privat eller statslig karakter, men om Udlændingeservice i forbindelse med behandlingen af den studerendes ansøgning finder at kunne lægge til grund, at stipendiet har en sådan karakter, at det kan anses for at opfylde selvforsørgelseskravet.
Det vil f.eks. være tilfældet, når et stipendium er givet af en privat dansk eller udenlandsk virksomhed, hvorimod et stipendium givet af et af ansøgerens familiemedlemmer normalt ikke kan anses for et stipendium, der er omfattet af § 7, stk. 1.
Hvis et stipendium (statsligt eller privat) dækker en del af selvforsørgelseskravet, skal Udlændingeservice kun kræve dokumentation for den del af forsørgelsen, som ikke er dækket af stipendiet.
Den studerende skal således dokumentere det fulde forsørgelseskrav, men dette kan godt ske ved, at den studerende har fået et stipendium, som dækker en del af selvforsørgelseskravet, mens resten af beløbet (op til det fulde selvforsørgelseskrav) dokumenteres på anden vis.
I forhold til studiebekendtgørelsens § 7, stk. 2, 2. pkt., hvoraf det fremgår, at en studerende, som ansøger om opholdstilladelse for at følge en videregående uddannelse, ikke skal dokumentere egen forsørgelse, hvis vedkommende har betalt den påkrævede studieafgift for uddannelsen, og den erlagte studieafgift mindst udgør betaling for første semester af uddannelsen, er det afgørende for, om den studerende er omfattet af § 7, stk. 2, 2. pkt., at den studerende rent faktisk har betalt den påkrævede studieafgift, og at denne mindst udgør betaling for første semester af uddannelsen.
Det har i den forbindelse ingen betydning, om pengene hidrører fra et stipendium eller ej.
3.2. Forslag om at indføre krav om dokumentation for bestået anerkendt sprogtest For at forhindre, at udenlandske studerende, der har opholdstilladelse i Danmark med henblik på at følge en uddannelse, hvor undervisningssproget er engelsk, alligevel ikke kan svare på selv simple spørgsmål på engelsk, når de kommer i kontakt med danske myndigheder, indgår det i regeringens og Dansk Folkepartis aftale af 7. november 2010, at kravene til udenlandske studerendes engelskkundskaber skal skærpes, således at der stilles krav om, at en ansøgning om studieopholdstilladelse skal ledsages af dokumentation for, at udlændingen har bestået en egenfinansieret sprogtest, der ved hjælp af en score angiver vedkommendes engelskniveau.
 Det foreslås derfor, at den eksisterede bemyndigelsesbestemmelse  hvorefter integrationsministeren kan fastsætte nærmere regler om meddelelse af opholdstilladelse til udenlandske studerende  udvides til også at omfatte hjemmel til fastsættelse af krav om dokumentation for bestået anerkendt sprogtest som betingelse for opholdstilladelse.
Sprogtesten skal ved hjælp af en score angive udlændingens sprogniveau, normalt i det sprog, som undervisningen vil foregå på ved den udannelse, som udlændingen søger om opholdstilladelse til.
Der skal være tale om en officielt anerkendt sprogtest, f.eks.
IELTS.
 Der vil som udgangspunkt skulle stilles krav om, at en ansøgning om studieopholdstilladelse skal ledsages af dokumentation for, at udlændingen har bestået en egenfinansieret sprogtest, der ved hjælp af en score angiver den pågældendes sprogniveau.
Kravene til en udlændings sprogfærdigheder vil variere alt efter, hvilken uddannelse der søges om opholdstilladelse til  både i forhold til sprog og i forhold til sprogniveau.
Således skal der i forhold til sprogniveauet stilles højere krav til en udlænding, som ønsker at studere på et universitet, end til en udlænding, som ønsker at følge et kursus på en folkehøjskole.
Den nærmere udmøntning af forslaget vil ske i samarbejde med berørte ministerier.
Integrationsministeriet vil således i samarbejde med Undervisningsministeriet, Videnskabsministeriet, Kirkeministeriet, Kulturministeriet og Økonomi- og Erhvervsministeriet, som alle har uddannelser henhørende under sig, fastlægge, hvilke sprogniveauer og sprogprøver der kan dokumentere fornødne sprogkundskaber til de forskellige uddannelsesniveauer, som udenlandske studerende i dag kan søge om opholdstilladelse med henblik på deltagelse i.
 Udvekslingsstuderende fra et universitet, hvor hjemuniversitetet indestår for det sproglige niveau, studerende, der tager en del af deres universitetsuddannelse i Danmark, og hvor hjemuniversitetet ligeledes indestår for det sproglige niveau samt udenlandske studerende, der som modersmål har det sprog, som undervisningen ved uddannelsen i Danmark skal foregå på, vil ikke være omfattet af kravet om bestået sprogtest.
 Udmøntningen af den udvidede bemyndigelse vil ske ved en ændring af studiebekendtgørelsen.
3.3. Forslag om at indføre krav om oprettelse af spærret konto som dokumentation for selvforsørgelse Bankudskrifter fra udenlandske banker giver et øjebliksbillede af, at den udenlandske studerende har tilstrækkelige midler til at være selvforsørgende under opholdet i Danmark.
Det er ofte erfaringen, at pengene er lånt af familie eller venner eller eventuelt af en agent, og at pengene returneres kort efter, at udskriften eller erklæringen er udleveret.
Disse forhold medfører en høj sandsynlighed for, at de økonomiske midler ikke er tilgængelige for udlændingen på det tidspunkt, hvor den pågældende meddeles opholdstilladelse som studerende i Danmark.
 For i højere grad at sikre, at det alene er udenlandske studerende med tilstrækkelige midler, der søger om opholdstilladelse som studerende i Danmark, indgår det i regeringens og Dansk Folkepartis aftale af 7. november 2010, at dokumentationskravet til udenlandske studerendes selvforsørgelse skal skærpes, således at udstedelse af en studieopholdstilladelse kan betinges af, at udlændingen dokumenterer at have oprettet en spærret konto i en dansk bank med et beløb stående svarende til et års ydelser i form af statens uddannelsesstøtte.
 Kravet til dokumentationen for en udenlandsk studerendes selvforsørgelse vil blive skærpet, således at studerende skal oprette en frivillig spærret konto i et pengeinstitut, for at dokumentere selvforsørgelse ved egne midler.
 Følgende grupper vil blive omfattet af det skærpede selvforsørgelseskrav:
 udlændinge, der søger om opholdstilladelse med henblik på deltagelse i en erhvervsakademiuddannelse,  udlændinge, der søger om opholdstilladelse med henblik på deltagelse i en professionsbacheloruddannelse eller en lang videregående uddannelse, og som ikke forud for studiet har betalt den påkrævede studieafgift, der som minimum udgør betaling for det første semester,  udlændinge, der søger om opholdstilladelse med henblik på deltagelse i et adgangsgivende kursus i forbindelse med en videregående uddannelse,  udlændinge, der søger om opholdstilladelse med henblik på deltagelse i en grund- eller ungdomsuddannelse, og  udlændinge, der søger om opholdstilladelse med henblik på ophold på folkehøjskoler og lignende, hvor udlændingen ikke bor på skolen og ikke får kost og logi.
Det betyder, at udlændinge, der er omfattet af de nævnte grupper, sideløbende med, at ansøgning om optagelse på uddannelsesinstitutionen i Danmark behandles, skal tage kontakt til et pengeinstitut, med henblik på oprettelse af en konto i eget navn med frivillig spærring.
Når udlændingen er optaget på uddannelsen i Danmark, indsættes et beløb svarende til den årlige sats for statens uddannelsesstøtte på kontoen.
Hvis uddannelsen/kurset varer mindre end et år, indsættes et beløb svarende til kursets antal måneder gange den månedlige ydelse i statens uddannelsesstøtte.
 Når den udenlandske studerende søger om opholdstilladelse på baggrund af optagelse på et studie i Danmark, skal ansøgningen vedlægges dokumentation for oprettelsen af en konto med frivillig spærring.
Udlændingen skal også give samtykke til, at Udlændingeservice kan indhente oplysninger fra et dansk pengeinstitut om kontoen, herunder om der er hævet fra kontoen, f.eks. i form af et kontoudtog, og om spærringen er hævet, hvis kontoen er oprettet i Danmark.
Endvidere skal udlændingen give tilsagn om, at den pågældende efter indrejsen i Danmark på anmodning fra Udlændingeservice vil fremskaffe oplysninger om kontobevægelser m.v., hvis kontoen er oprettet i et andet land.
Når Udlændingeservice har truffet afgørelse i sagen om opholdstilladelse, får pengeinstituttet besked om, at spærringen kan hæves.
Dette vil ske uanset, om der gives opholdstilladelse eller afslag herpå.
Hvis udlændingen hæver den frivillige spærring af kontoen, inden Udlændingeservice træffer afgørelse, skal Udlændingeservice træffe afgørelse om afslag på opholdstilladelse med henvisning til, at betingelsen om oprettelsen af en konto med tilstrækkelige midler til selvforsørgelse ikke er opfyldt.
 Når den frivillige spærring af kontoen er ophævet, og den udenlandske studerende indrejser i medfør af en studieopholdstilladelse, vil den pågældende være forpligtet til at have et beløb svarende til tilstrækkelige midler på en konto.
Studerende, som har fået helt eller delvist stipendium som støtte til at dække deres leveomkostninger, jf. bekendtgørelse nr. 776 af 11. august 2009 om fripladser med stipendium som støtte til leveomkostninger ved universiteterne (friplads- og stipendiebekendtgørelsen), får, jf. bekendtgørelsens § 5, stk. 2, helt eller delvist stipendium udbetalt af universitetet forud i månedlige rater.
Denne gruppe vil blive omfattet af kravet i det omfang, stipendiet ikke svarer fuldt ud til statens uddannelsesstøtte.
Den beskrevne ordning vil blive gennemført ved en ændring af studiebekendtgørelsen.
Fastlæggelse af kravet til hjemstedet for pengeinstituttet vil ske i overensstemmelse med EUF-traktatens artikel 63, der opstiller et forbud mod indførelse af restriktioner for kapitalbevægelser indbyrdes mellem medlemsstaterne og mellem medlemsstaterne og tredjelande, jf. afsnit 8.
4. Økonomiske og administrative konsekvenser for det offentlige Udgifterne til Udlændingeservices behandling af ansøgninger om opholdstilladelse til studerende har siden den 1. januar 2011 været dækket ved gebyrfinansiering.
 Det foreslåede krav om, at udenlandske studerende skal oprette en spærret konto for at dokumentere selvforsørgelse, vil indebære visse ekstra opgaver for Udlændingeservice, herunder kontrol og vejledning.
 Ekstraudgifterne til denne opgave vil blive indarbejdet i taksterne, der vil blive foreslået revideret i løbet af næste Folketingsår.
Taksten for ansøgninger på studieområdet udgør i dag 1.600 kr.
Det skønnes foreløbigt, at de nye krav til dokumentation kan medføre en takstforhøjelse på omkring 250 kr. pr. ansøgning.
 5. Økonomiske og administrative konsekvenser for erhvervslivet m.v.
 Lovforslaget har ingen økonomiske eller administrative konsekvenser for erhvervslivet.
6. Administrative konsekvenser for borgerne Lovforslaget har ingen eller kun begrænsede konsekvenser for borgerne.
7. Miljømæssige konsekvenser Lovforslaget har ikke miljømæssige konsekvenser.
8. Forholdet til EU-retten De foreslåede regler om krav om bestået anerkendt sprogtest og oprettelse af en spærret konto med et beløb svarende til op til et års ydelser i form af statens uddannelsesstøtte som betingelse for opholdstilladelse vil ikke finde anvendelse i forhold til EU/EØS-borgere.
EUF-traktatens artikel 63 opstiller et forbud mod indførelse af restriktioner for kapitalbevægelser indbyrdes mellem medlemsstaterne og mellem medlemsstaterne og tredjelande.
Det følger heraf, at der er forbud mod at oprette restriktioner, der er egnet til at hindre den fri bevægelighed af kapital.
 Kravet vil blive administreret i overensstemmelse med EU-retten.
 9. Hørte myndigheder m.v.
 Lovforslaget er samtidig med fremsættelsen sendt i høring hos følgende myndigheder og organisationer:
 ACE Denmark Akkrediteringsinstitutionen, Advokatsamfundet, Akademikernes Centralorganisation, Amnesti Nu, Amnesty International, Beskæftigelsesrådet, Boligselskabernes Landsforening, Børnerådet, Centralorganisationernes Fællesudvalg CFU, Danmarks Lejeforeninger, Danmarks Rederiforening, Danmarks Rejsebureau Forening, Danner, Dansk Arbejdsgiverforening, Dansk Byggeri, Dansk Erhverv, Dansk Industri, Dansk Landbrug, Dansk Psykiatrisk Selskab, Dansk Retspolitisk Forening, Dansk Røde Kors Landskontoret, Dansk Socialrådgiverforening, Dansk Tyrkisk-Islamisk Stiftelse, Danske Advokater, Danske Erhvervsskoler  Bestyrelserne, Danske Erhvervsskoler  Lederne, Danske Regioner, Danske Studerendes Fællesråd, Danske Universiteter, Den Danske Europabevægelse, Den Katolske Kirke i Danmark, Det Centrale Handicapråd, Det Danske Akademi, Dokumentations- og Rådgivningscentret om Racediskrimination, Dommerfuldmægtigforeningen, Domstolsstyrelsen, Erhvervs- og Selskabsstyrelsen, Erhvervsakademi Fyn-Vejle, Erhvervsakademi Midtvest, Erhvervsakademi Nordjylland, Erhvervsakademi Nordøst, Erhvervsakademi Sjælland, Erhvervsakademi Sydvest, Erhvervsakademi Sydøst, Erhvervsakademi Århus, Erhvervsakademiet Copenhagen Business, 3 F, Finansrådet, Finanssektorens Arbejdsgiverforening, Flygtninge Under Jorden, Flygtningenævnet, Folkehøjskolernes Forening i Danmark, Foreningen af Offentlige Anklagere, Foreningen af Statsforvaltningsjurister, Foreningen af Statsforvaltningsdirektører, Foreningen af Udlændingeretsadvokater, Færøernes Landsstyre, Naalakkersuisut (Grønlands Selvstyre), HK/Danmark, HK/Kommunal, HK/Privat, Højskolernes Sekretariat, Håndværksrådet, Indvandrerrådgivningen, Institut for Menneskerettigheder, KL, Knud Vilby (på vegne af Fredsfonden), Kristelig Arbejdsgiverforening, Kristelig Fagbevægelse, Kulturministeriets Rektorkollegium (KUR), Københavns Erhvervsakademi, Københavns Tekniske Skole, Landbrug & Fødevarer, Landsforeningen Adoption & Samfund, Landsforeningen af Forsvarsadvokater, Landsorganisationen i Danmark, Ledernes Hovedorganisation, Lejernes Landsorganisation i Danmark, Mellemfolkeligt Samvirke, Niels Brock, Professionshøjskolernes Rektorkollegium, PROSA  Forbundet af It-professionelle, Præsidenten for Vestre Landsret, Præsidenten for Østre Landsret, RCT  Rehabiliterings- og Forskningscentret for Torturofre, Retslægerådet, Retspolitisk Forening, Retssikkerhedsfonden, Rigsadvokaten, Rigspolitiet, Roskilde Kommune, Rådet for Etniske Minoriteter, SOS mod Racisme, Trykkefrihedsselskabet, Uddannelsesstyrelsen og Ægteskab uden grænser.
Bemærkninger til lovforslagets enkelte bestemmelser Til § 1 Til nr. 1 Den foreslåede ændring af § 9 c, stk. 6, indebærer, at den eksisterede bemyndigelsesbestemmelse udvides til også at omfatte hjemmel til at fastsætte regler om dokumentation for bestået anerkendt sprogtest og oprettelse af en spærret konto med et beløb svarende til op til et års ydelser i form af statens uddannelsesstøtte som betingelse for opholdstilladelse.
Bemyndigelsen vil blive anvendt til at fastsætte regler om, en ansøgning om studieopholdstilladelse skal ledsages af dokumentation for, at udlændingen har bestået en egenfinansieret sprogtest, der ved hjælp af en score angiver den pågældendes sprogniveau.
Endvidere vil der blive fastsat regler, der udmønter kravet om oprettelse af en spærret konto som betingelse for opholdstilladelse.
 Udmøntningen af den udvidede bemyndigelse vil ske ved en ændring af studiebekendtgørelsen.
 Der henvises til afsnit 3.
Til § 2 Det foreslås i § 2, at loven træder i kraft den 1. januar 2012.
Til § 3 Bestemmelsen fastsætter lovens territoriale gyldighedsområde og indebærer, at loven ikke gælder for Færøerne og Grønland.
Loven kan dog ved kongelig anordning helt eller delvist sættes i kraft for Færøerne og Grønland med de ændringer, som de færøske eller grønlandske forhold tilsiger.
