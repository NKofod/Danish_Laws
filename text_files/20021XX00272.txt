Skriftlig fremsættelse (26. februar  

 2003) Økonomi- og erhvervsministeren Herved tillader jeg mig for Folketinget at  

 fremsætte:
Forslag til lov om ændring af lov om  

 boligbyggeri, lov om bygnings- og boligregistrering og lov om  

 forbrugerbeskyttelse ved erhvervelse af fast ejendom m.v. (Mulighed for  

 afskæring af klageadgang) (Lovforslag nr.
L 166).
 Formålet med lovforslaget er at undgå  

 dobbeltadministration mellem Erhvervs- og Boligstyrelsen og  

 departementet/ministeren.
Lovforslaget indeholder ændringer i lov om  

 boligbyggeri, lov om bygnings- og boligregistrering og lov om  

 forbrugerbeskyttelse ved erhvervelse af fast ejendom m.v.
Det foreslås,  

 at der etableres adgang til at fastsætte administrative regler om, at  

 afgørelser, der efter bemyndigelse fra ministeren træffes af  

 Erhvervs- og Boligstyrelsen, ikke kan indbringes for anden administrativ  

 myndighed.
Baggrunden for forslaget er, at Erhvervs- og  

 Boligstyrelsens afgørelser typisk forudsætter en faglig  

 vurdering.
Ekspertisen til at foretage en sådan faglig vurdering findes  

 i Erhvervs- og Boligstyrelsen og ikke i Økonomi- og  

 Erhvervsministeriets departement.
Forslaget skal desuden ses på  

 baggrund af, at By- og Boligministeriet blev nedlagt ved kongelig resolution  

 af 27. november 2001, og at hovedparten af det tidligere ministeriums opgaver  

 blev henlagt til Erhvervs- og Boligstyrelsen.
Tilsvarende hjemler er indsat i  

 en række love i efteråret 2002.
 Forslaget vurderes ikke at have økonomiske og  

 administrative konsekvenser for det offentlige, erhvervslivet og borgerne.  

 Forslaget skønnes ikke at have miljømæssige konsekvenser,  

 ligesom forslaget ikke indeholder EU-retlige aspekter.
 Det foreslås, at loven træder i kraft den 1.  

 juni 2003.
 Idet jeg i øvrigt henviser til lovforslaget og de  

 bemærkninger, der ledsager det, skal jeg anbefale forslaget til Tingets  

 velvillige behandling.
