Nr LSF 105 Forslag til Lov om ændring af lov om råstoffer Fremsat af miljøministeren (Chr.
Christensen) den 26. november 1986 § 1 I lov om råstoffer, jf. lovbekendtgørelse nr. 531 af 10. oktober 1984, foretages følgende ændringer:
 1. § 17 affattes således:
»§ 17. Miljøministeren kan til enhver tid med henblik på varetagelsen af de i § 2 nævnte formål fastsætte begrænsninger i arten og mængden af de materialer, der må indvindes i henhold til en tilladelse efter § 15.«.
 2. § 18 affattes således:
»§ 18. I bestemte områder kan miljøministeren begrænse eller standse indvindingen samt fastsætte generelle eller stedlige dybdegrænser.«.
 3. § 19 affattes således:
»§ 19. Tilladelse til indvinding i et område som nævnt i § 18 kan dog gives til en eller flere indvindere for en periode på indtil ti år på vilkår fastsat efter stk. 2.
 Stk. 2. En tilladelse efter stk. 1 kan bl.a. indeholde vilkår om:
1) at der anvendes bestemte indvindingsmetoder, 2) at tilladelsesindehaveren deltager i kortlægning og efterbehandling af området eller helt eller delvis udreder udgifterne hertil, 3) at materialet anvendes til bestemte formål eller virksomheder, 4) at der foretages særlig indberetning af indvindingen, 5) at der betales råstofafgift, jf. § 32, og 6) at der indvindes et bestemt angivet minimum eller maksimum pr.
kvartal/ halvår og i tilfælde heraf på forhånd betales et mindstebeløb i råstofafgift.«.
 4. § 24, stk. 1, affattes således:
»En tilladelse efter §§ 7, 15 og 19 kan tilbagekaldes af den myndighed, der har meddelt tilladelsen, i tilfælde af grov eller gentagen overtrædelse af vilkår eller af lovgivningen i øvrigt.«.
 5. I § 24 indsættes som stk. 4:
»Stk. 4. En tilladelse udstedt efter § 19 kan tilbagekaldes helt eller delvis af miljøministeren.«.
6. I § 29, stk. 1, indsættes efter »§ 13«: »samt afgørelser vedrørende valg af indvindere efter § 19, stk. 1«.
 7. § 36, stk. 1, nr. 7), affattes således:
»7) overtræder vilkår eller begrænsninger, der er fastsat i medfør af §§ 7, stk. 3, 10, 15 og 17-19,».
 8. I § 36, stk. 3, indsættes som 2. pkt.:
»Er overtrædelsen begået af en kommune eller et kommunalt fællesskab, jf. § 60 i lov om kommunernes styrelse, kan der pålægges kommunen eller det kommunale fællesskab bødeansvar.«.
 9. § 37, stk. 1, 2. pkt., ophæves.
§ 2 Loven træder i kraft den 1. juli 1987.
Oprindeligt fremsat lovforslag Blad nr 250 § 1 I lov om råstoffer, jfr. lovbekendtgørelse nr. 531 af 10. oktober 1984 foretages følgende ændringer:
 1. § 17 affattes således:
»§ 17. Miljøministeren kan til enhver tid med henblik på varetagelsen af de i § 2 nævnte formål fastsætte begrænsninger i arten og mængden af de materialer, der må indvindes i henhold til en tilladelse efter § 15.«.
 2. § 18 affattes således:
»§ 18. I bestemte områder kan miljøministeren begrænse eller standse indvindingen samt fastsætte generelle eller stedlige dybdegrænser.«.
 3. § 19 affattes således:
»§ 19. Tilladelse til indvinding i et område som nævnt i § 18 kan dog gives til en eller flere indvindere for en periode på indtil ti år på vilkår fastsat efter stk. 2.
 Stk. 2. En tilladelse efter stk. 1 kan bl.a. indeholde vilkår om:
1) at der anvendes bestemte indvindingsmetoder, 2) at tilladelsesindehaveren deltager i kortlægning og efterbehandling af området eller helt eller delvis udreder udgifterne hertil, 3) at materialet anvendes til bestemte formål eller virksomheder, 4) at der foretages særlig indberetning af indvindingen, 5) at der betales råstofafgift, jfr. § 32, og 6) at der indvindes et bestemt angivet minimum eller maksimum pr.
kvartal/ halvår, og i tilfælde heraf på forhånd betales et mindstebeløb i råstofafgift.«.
 4. § 24, STK. 1, affattes således:
»§ 24. En tilladelse efter §§ 7, 15 og 19 kan tilbagekaldes af den myndighed, der har meddelt tilladelsen, i tilfælde af grov eller gentagen overtrædelse af vilkår eller af lovgivningen i øvrigt.«.
 5. I § 24 indsættes som stk. 4:
»Stk. 4. En tilladelse udstedt efter § 19 kan tilbagekaldes helt eller delvis af miljøministeren.«.
 6. I § 29, STK. 1, indsættes efter »§ 13«:
 »samt afgørelser vedrørende valg af indvindere efter § 19, stk.  

 1.«.
 7. § 36, STK. 1, 7), affattes således:
»7) overtræder vilkår eller begrænsninger, der er fastsat i medfør af §§ 7, stk. 3, 10, 15 og 17-19,» 8. I § 36, STK. 3, indsættes som 2. punktum:
»Er overtrædelsen begået af en kommune eller et kommunalt fællesskab, jfr. § 60 i lov om kommunernes styrelse, kan der pålægges kommunen eller det kommunale fællesskab bødeansvar.«.
 9. § 37, STK. 1, 2. punktum, ophæves.
§ 2 Loven træder i kraft den 1. juli 1987.
Miljøministeriet, den 1986 Christian Christensen /Peter Skov BEMÆRKNINGER TIL LOVFORSLAGET ALMINDELIGE BEMÆRKNINGER 1. FORSLAGETS BAGGRUND I 1977 gennemførtes den nugældende råstoflov.
Loven, der regulerer udnyttelsen af Danmarks råstofforekomster (dvs. sten, grus, sand, ler, kalk, kridt, brunkul, tørv, muld og lignende forekomster, både på land og på søterritoriet), trådte i kraft den 1. juli 1978. De i 1984 gennemførte ændringer berørte ikke de bestemmelser, der ændres i nærværende lovforslag.
Råstofloven tager sigte på en ressourceøkonomisk udnyttelse af Danmarks råstofforekomster.
Det vil sige, at den tager sigte på at sikre en effektiv udnyttelse af Danmarks råstofforekomster under afvejning af en række nærmere beskrevne samfundsmæssige hensyn, herunder hensyn til bevarelsen af landskabelige værdier og miljøinteresser (jfr. §§ 2 og 3).
Råstofforekomster på dansk søterritorium og på den danske del af kontinentalsoklen må kun indvindes efter forudgående tilladelse fra miljøministeriet.
 Lovforslaget vedrører alene råstofindvinding på søterritoriet.
Indvinding af råstofforekomster på kontinentalsoklen reguleres af kontinentalsokkelloven (lov nr. 654 af 21. december 1977), hvis bestemmelser svarer til den hidtidige råstoflovs bestemmelser om indvinding af råstofforekomster på søterritoriet.
Det findes ikke på nuværende tidspunkt at være nødvendigt tillige at ændre kontinentalsokkelloven.
Man afventer erfaringer med lovændringen på søterritoriet samt yderligere råstof- og miljøundersøgelser, førend der tages stilling til, om kontinentalsokkelloven skal ændres.
Administrationen af indvinding af råstofforekomster på havbunden er uddelegeret til Fredningsstyrelsen og hviler, i henhold til § 3 i råstofloven, på en afvejning af tre forhold:
1) råstofforekomsternes kvalitet, beliggenhed og omfang, 2) de erhvervsmæssige forhold omkring råstofindvindingen, 3) hensynet til miljøbeskyttelsen, herunder videnskabelige interesser, kystsikkerhed, fiskerimæssige interesser, ulemper for skibsfarten samt ændringer i strøm- og bundforhold.
Med vedtagelsen af råstofloven i 1977 blev der skabt hjemmel for råstofkortlægning af det danske havområde.
Udviklingen har i de senere år medført, at havbundsundersøgelserne har fået et bredere sigte og er blevet et redskab til afvejning af råstofindvinding over for de mange andre interesser, f.eks. kystsikkerhed, fiskeri, biologi og fortidsminder.
På grundlag af denne afvejning begrænser miljøministeren indvindingen i udvalgte områder.
Kortlægningen foretages i tæt samarbejde med ral- og sandsugererhvervet samt den statslige og amtskommunale råstofadministration, med henblik på at sikre forsyningen af de enkelte lokalområder med tilstrækkelige sømaterialer.
Samtidig med den rent råstofgeologiske kortlægning foretages et større udredningsarbejde af de biologiske og kulturhistoriske interesser på havbunden.
Herved kortlægges potentielle interessekonflikter og disse indgår i den overordnede planlægning af råstofindvindingen på havet.
Det er derfor vigtigt at fortsætte og udbygge det tætte samarbejde mellem den biologiske og kulturhistoriske kortlægning og råstofkortlægningen.
Med hensyn til de erhvervsmæssige forhold omkring råstofindvindingen på havbunden er det først med afslutningen af en større undersøgelse af ral- og sandsugererhvervets strukturelle og teknologiske udvikling, at miljøministeriet har fået kendskab hertil (jfr. »Ral- og sandsugerne«, fredningsstyrelsen, 1985).
Selv om der stadig forestår en række undersøgelser til belysning af de ovenfor nævnte tre forhold, er kendskabet til disse imidlertid i dag betydeligt større, end tilfældet var på tidspunktet for råstoflovens ikrafttræden.
Denne øgede viden om indvindingen af Danmarks råstofforekomster begrunder nogle ændringer i råstofloven og administrationen af denne.
I dag giver de udstedte tilladelser til ral- og sandsugning ret til optagning af sømaterialer overalt i de danske farvande, hvor det ikke i medfør af særlige bestemmelser og vilkår er forbudt.
Den nuværende tilladelsesordning for optagelse af sømaterialer giver kun meget beskedne muligheder for at sikre en udnyttelse af særlige forekomster til bestemte formål, hvilket vanskeliggør en samlet indvindings- og forsyningsplanlægning, der omfatter såvel land som hav.
Herudover yder denne tilladelsesordning ikke de enkelte virksomheder nogen beskyttelse over for andre virksomheder, der råder over skibe med generelle tilladelser.
Dette forhindrer udnyttelsen af svært tilgængelige forekomster, hvortil der kræves særlige investeringer.
2. LOVFORSLAGETS INDHOLD I råstofloven af 1977 blev §§ 17 og 18 om eneretstilladelser til indvinding af råstoffer på søterritoriet medtaget, men ikke sat i kraft.
At de ikke blev sat i kraft, skyldtes hensynet til de mindre virksomheder, og at man først ville se, hvorledes den almindelige tilladelsesordning fungerede.
Havbundskortlægningen har hidtil været koncentreret om en hurtig lokalisering og en overordnet kvalitetsvurdering af råstofforekomsterne på havbunden.
Der er lokaliseret meget store råstofmængder, hvoraf størsteparten er fyldmaterialer.
Der er langt færre mængder af egentlige kvalitetsmaterialer.
Den fremtidige kortlægning vil derfor i højere grad blive koncentreret om en vurdering af de bedste forekomsters kvalitet og anvendelsesmuligheder.
Det har vist sig, at bestemmelserne i den hidtidige § 19 er utilstrækkelige til at administrere indvindingen af råstoffer samt til at varetage særlige miljøhensyn.
Man har dog ikke i lovforslaget fundet det nødvendigt at medtage de ikke ikrafttrådte bestemmelser i lovens §§ 17 og 18 om eneretstilladelse til hele søterritoriet.
Man har i stedet ændret bestemmelserne i § 19.
På baggrund af ovennævnte havbundskortlægning har det vist sig, at der er behov for en bedre og mere kontrolleret ressourceøkonomi.
 Ved lovforslaget sikres derfor:
AT der ikke anvendes overkvalificeret materiale til for ringe formål, f.eks. til opfyldningsarbejder, AT der gives mulighed for rentabel udnyttelse af forekomster, der, alene på grund af særlig beliggenhed, ikke udnyttes, og AT der gives mulighed for en mere hensigtsmæssig udnyttelse af forekomster, der på grund af miljømæssige, herunder marinbiologiske og marinarkæologiske interesser stiller særlige krav til regulering af indvindingen.
I modsætning til 1977-lovens § 17, der gav mulighed for eneret til hele søterritoriet, er der i lovforslagets § 19 alene hjemmel til at meddele eneret til en eller flere indvindere til indvinding på en nærmere afgrænset del af søterritoriet.
Hermed er hensynet til de mindre virksomheder tilgodeset.
I modsætning til 1977-lovens § 19 giver lovforslagets § 19 hjemmel til at bestemme, hvilke indvindere, der skal meddeles tilladelse.
3. ÆNDRINGER I DEN ADMINISTRATIVE PRAKSIS Samtidig med nærværende ændring af råstofloven ændrer miljøministeriet den administrative praksis med hensyn til:
a) produktionsindberetningerne, b) deponeringsordningen vedrørende tilladelser, der ikke anvendes, c) udstedelsen af tidsbegrænsede tilladelser.
ad a) Ændringerne vil medføre, at der fremtidig gives mere præcise oplysninger om de positioner, der indvindes på, hvad der indvindes af materialer og med hvilke skibe.
Begrundelsen for en ændring af den administrative praksis med hensyn til produktionsindberetningerne er et ønske om, at disse bedre end hidtil skal kunne tjene den løbende administration af tilladelsesordningen, samt at oplysningerne vil kunne benyttes i havbundskortlægningen.
ad b) For at sikre den nødvendige smidighed i ordningen bør den samlede indvindingskapacitet kunne reguleres efter forudgående forhandling med Foreningen af Danske Ral- og Sandsugere og Fiskeriministeriet og i overensstemmelse med de miljø- og fiskerimæssige forhold på havet og de aktuelle markedsforhold.
Hidtil har de tilladelsesindehavere, der aktuelt ikke foretager indvinding, kunnet deponere deres tilladelser i fredningsstyrelsen i indtil tre år og i denne periode bevare rådighedsretten.
Dette opretholdes ved den nye ordning.
I tilfælde af, at der går længere tid, indgår de pågældende skibes indvindingskapacitet, i form af tonnage, nu i en pulje, som kan benyttes ved meddelelse af nye tilladelser.
ad c) Der har i de senere år været rejst kritik af, at der til anvendelse af indvindingsudstyr i forbindelse med kombinerede uddybnings-, oprensnings- og opfyldningsarbejder i danske havne kræves tilladelse i henhold til råstofloven.
Begrundelsen for den rejste kritik har været, at sådanne entreprenørarbejder i enkelte tilfælde har kunnet udføres billigst af firmaer, der ikke rådede over indvindingsfartøjer med generel tilladelse, uden at fredningsstyrelsen har set sig i stand til at kunne udstede midlertidige, tidsbegrænsede tilladelser.
I fremtiden vil der i disse tilfælde kunne meddeles midlertidige, tidsbegrænsede tilladelser.
4. FORSLAGETS ADMINISTRATIVE OG ØKONOMISKE KONSEKVENSER Lovforslaget påregnes ikke at få administrative eller økonomiske konsekvenser.
5. FORSLAGETS FORELÆGGELSE FOR ANDRE MYNDIGHEDER OG ORGANISATIONER Forslaget har i udkast været forelagt de nedennævnte myndigheder og organisationer.
De bemærkninger og ønsker, som er fremkommet, er søgt indarbejdet i forslaget, i det omfang de er skønnet forenelige med dets hovedsigte.
 Følgende har fået udkast til lovforslaget:
 MINISTERIER:
Fiskeriministeriet, Ministeriet for Offentlige Arbejder, Budgetdepartementet, Administrationsdepartementet og Justitsministeriet.
 ORGANISATIONER:
Foreningen af Danske Ral- og Sandsugere, Dansk Fiskeriforening og Danmarks Havfiskeriforening.
6. RESUMEE AF LOVFORSLAGET Lovforslaget vedrører alene råstofindvinding på søterritoriet.
Bestemmelserne i lovens ikke ikrafttrådte §§ 17 og 18, om eneretstilladelse til hele søterritoriet, er ikke medtaget.
Lovens § 19 ændres, således at der i bestemte områder på søterritoriet bliver mulighed for på særlige vilkår at meddele eneret til en eller flere indvindere.
Lovforslaget er motiveret af miljøministeriets havbundskortlægning, hvoraf fremgår, at der er meget store råstofmængder, men at størsteparten er fyldmaterialer.
Lovforslaget sikrer, AT kvalificeret materiale anvendes til rette formål, AT svært tilgængelige kvalitetsmaterialer kan udnyttes rentabelt og AT forekomster kan udnyttes mere hensigtsmæssigt i områder, hvor der skal tages særligt hensyn til de miljø- og fiskerimæssige interesser.
BEMÆRKNINGER TIL LOVFORSLAGETS ENKELTE BESTEMMELSER Til § 1 Til nr. 1 og 2.
(§§ 17 og 18) Bestemmelserne svarer til den hidtidige § 19. Begrænsning eller standsning af indvinding sker ved bekendtgørelse, når der er tale om generelle forhold.
Den hidtidige adgang efter § 15 til at fastlægge generelle betingelser for indvindingen ændres ikke.
 Til nr. 3.
(§ 19, stk. 1) De områder, hvorpå § 19, stk. 1, kan finde anvendelse, er områder, hvor særlige indvindings- eller ressourceforhold gør sig gældende, f.eks.
- betonsand og sortflint ved Grønsund, hvor Kystinspektoratet har fastsat årlig maksimum indvindingsmængde, - fredning ved Stavns Fjord, hvor man friholdt et område til råstofindvinding, - betonsand ved Femø, - den svært tilgængelige Robbedale-forekomst ved Bornholm, - områder ved Anholt, hvor der er store koncentrationer af vrag og marinbiologiske interesseområder.
 Når et område på søterritoriet findes at være omfattet af § 19, stk.
1, indhentes udtalelse fra bl.a.
Fiskeriministeriet og Ministeriet for Offentlige Arbejder.
Såfremt der ikke er afgørende indvendinger mod den påtænkte indvinding, gives tilladelse til et eller flere firmaer med angivelse af, efter hvilke kriterier og på hvilke vilkår, der meddeles eneret til området.
Et vigtigt kriterium vil altid være, hvem der tidligere har indvundet i det pågældende område.
Derudover kan der lægges vægt på f.eks.
 lokal forsyningssikkerhed.
 (§ 19, stk. 2).
ad 1) Som vilkår kan fastsættes, at der skal anvendes stiksugning eller slæbesugning.
Endvidere kan fastsættes, at indvindingen sker på en måde, så indgrebet i naturen kan blive mere nænsomt.
ad 2) Vilkårene er tænkt anvendt i områder, hvor den samlede afvejning kræver en meget detaljeret kortlægning for at afgrænse et muligt indvindingsområde.
Der foretages for tiden undersøgelser af tidligere indvindingsområder for at vurdere, hvorvidt dyre- og plantelivet naturligt retableres, eller om det vil være nødvendigt at efterbehandle.
ad 3) Vilkåret kan stilles for blandt andet at sikre, at kvalitetsmaterialer ikke anvendes til for ringe formål, f.eks.
opfyldningsarbejder.
I forbindelse med større anlægsarbejder kan der være behov for at reservere ressourcer til et bestemt arbejde, f.eks.
Storebæltsbro.
Det vil ved udpegningen blive sikret, at der fortsat er nødvendige ressourcer til lokale behov.
ad 4) Regler herom fastsættes administrativt.
ad 5) Råstofafgiften er p.t. 50 øre pr. m3.
ad 6) Selv om der ikke indvindes det fastsatte minimum, tilbagebetales den på forhånd betalte afgift ikke.
Begrundelsen herfor er et ønske om at sikre, at kun seriøse firmaer gives tilladelse.
Skyldes det force majeure at det fastsatte minimum ikke er indvundet, vil en forholdsmæssig del af den betalte afgift blive tilbagebetalt.
 Til nr. 4.
 (§ 24, stk. 1).
Ifølge stk. 1, 1. punktum, kan en tilladelse efter §§ 7, 15 og 19 tilbagekaldes i tilfælde af grov eller gentagen overtrædelse af vilkår eller af lovgivningen i øvrigt.
 Til nr. 5.
 (§ 24, stk. 4).
Selv om råstofindvindingen ved tilladelsens udstedelse ikke forventedes at ville medføre problemer for miljøbeskyttelsen, herunder kystsikkerhed, fiskeri, biologi, fortidsminder og strøm- og bundforhold samt for skibsfarten, kan der i visse ekstraordinære tilfælde blive tale om at tilbagekalde en tilladelse på grund af hensynet til disse forhold.
 Til nr. 6.
 (§ 29, stk. 1).
Under hensyntagen til miljøankenævnets sammensætning findes det mest hensigtsmæssigt, at afgørelser vedrørende valg af virksomheder, jfr. § 19, stk. 1, påklages til miljøankenævnet.
I forbindelse med den overordnede indvinding og forsyningsplanlægning varetager miljøministeren de overordnede miljømæssige hensyn ved arealafgrænsning og vilkårsfastsættelse for udnyttelse af råstoffer.
Dette begrunder, at afgørelser i henhold til § 19 i øvrigt påklages til miljøministeren.
Det forudsættes, at kompetencen i henhold til § 19, i lighed med øvrige kompetencer, delegeres til Fredningsstyrelsen.
Fredningsstyrelsens afgørelse kan - bortset fra den del af afgørelsen, der vedrører valg af indvindere - derefter indbringes for miljøministeren.
De, der kan påklage afgørelser efter § 19, er de, der i øvrigt er klageberettigede efter § 30. Det bemærkes, at Fredningsstyrelsen har accepteret Danmarks Naturfredningsforenings lokalkomiteer som klageberettigede.
 Til nr. 7.
 (§ 36, stk. 1, 7).
 Ændringen består i at tilføje straffebestemmelsen lovforslagets § 18.
 Til nr. 8.
 (§ 36, stk. 3, 2.punktum).
Baggrunden for bestemmelsen er det ønskelige i, at man kan pålægge en kommune eller et kommunalt fællesskab bødeansvar.
Tilsvarende bestemmelse findes i miljøbeskyttelsesloven, jfr. lov nr. 329 af 4. juni 1986.
 Til nr. 9.
 (§ 37).
Ophævelse af stk. 1, 2. punktum, er en konsekvens af ændringen af lovens §§ 17 og 18.
