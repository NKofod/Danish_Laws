En tiltrædelsesoverenskomst mellem et aktieselskab og SiDs  

 Hjørring-afdeling var for virksomheden underskrevet af en medarbejder, J, der  

 var funktionæransat. 3 andre medarbejdere var ansat på samme vilkår som J.
I  

 følge en udskrift af Erhvervs- og selskabsstyrelsens register var J hverken  

 medlem af bestyrelsen eller direktør.
Selskabet tegnedes af en direktør alene  

 eller af den samlede bestyrelse.
J forklarede i Arbejdsretten, at han selv  

 var af den opfattelse, at han var formand og daglig leder af virksomhedens  

 Hjørring afdeling, og at han havde bemyndigelse til at indgå alle aftaler,  

 der havde forbindelse med det daglige arbejde.
Han forklarede endvidere, at  

 han havde sendt kopi af tiltrædelsesoverenskomsten til selskabets hovedkontor  

 i Holte, og at han vist nok samme dag telefonisk talte med selskabets  

 direktør om overenskomsten.
Direktøren bestred i Arbejdsretten, at han skulle  

 have modtaget kopi af overenskomsten og forklarede endvidere, at han ikke  

 havde nogen erindring om den af J nævnte telefonsamtale.
Arbejdsretten fandt  

 ikke, at J i kraft af sin stilling havde haft fuldmagt til at indgå  

 overenskomsten, og det var ikke godtgjort, at ledelsen havde bemyndiget J til  

 at indgå overenskomsten eller efterfølgende havde accepteret denne.
 Herefter ansås selskabet ikke for bundet af overenskomsten.
 Under denne sag har Landsorganisationen i Danmark for  

 Specialarbejderforbundet i Danmark indklaget Chriscoating A/S for  

 Arbejdsretten med følgende påstande:
 1. Indklagede tilpligtes at anerkende, at en tiltrædelsesoverenskomst af  

 8. november 1989, er gældende mellem parterne.
2. Indklagede tilpligtes at deltage i fagretlig behandling af  

 afskedigelsen af Hardy B.
Christensen i henhold til Hovedaftalens § 4, stk.  

 3.
Indklagede har påstået frifindelse.
Til støtte herfor har indklagede  

 anført, at tiltrædelsesoverenskomsten ikke er underskrevet af en  

 tegningsberettiget person i selskabets ledelse.
 SAGSFREMSTILLING:
Indklagede er ikke medlem af nogen arbejdsgiverorganisation.
Ifølge  

 tiltrædelsesoverenskomst med Specialarbejderforbundet i Danmark, Hjørring  

 afdeling, dateret 8. november 1989, erklærede »undertegnede  

 arbejdsgiver... herved at betale efter, og i øvrigt overholde den/de  

 overenskomst/er, priskurant/er, akkordtidsfortegnelse/r, som til enhver tid  

 er gældende mellem Specialarbejderforbundet i Danmark, og følgende  

 arbejdsgiverforening: Entreprenørforeningen.« Ifølge overenskomstens § 4 skal arbejdsgiveren til uddannelsesfonden yde  

 det til enhver tid mellem Landsorganisationen i Danmark og Dansk  

 Arbejdsgiverforening aftalte beløb pr. beskæftiget.
Ifølge § 7 træder  

 overenskomsten i kraft den 8. november 1989 og er gældende, indtil »den  

 af en af parterne, med tre måneders forudgående varsel, ved anbefalet  

 skrivelse, opsiges til ophør.« Overenskomsten er under rubrikken »For virksomheden«, der var  

 angivet som »Chriscoating A/S«, underskrevet af Lars Jensen.
For  

 Specialarbejderforbundet i Danmark har Mogens Kondrup underskrevet.
Ifølge udskrift af Erhvervs- og Selskabsstyrelsens register af 17. januar  

 1991 udgøres indklagedes bestyrelse af direktør Kaj Christensen, Lene  

 Christensen og fru Ingelise Christensen.
Direktionen består af direktør Kaj  

 Torkild Christensen, og selskabet tegnes af en direktør alene eller af den  

 samlede bestyrelse.
 Ved ansættelsesaftale af 3. marts 1987 blev Lars Jensen ansat som  

 funktionær i den indklagede virksomhed med tiltrædelse pr. 1. marts 1987.  

 Under »Stilling (herunder arbejdsområde)» var anført:
»Formand/montør og alt med udførelse af gulv- og tagarbejder  

 forbundet arbejde samt i øvrigt alt forefaldende arbejde.
I henhold til  

 anvisning af ledelsen.« Arbejdstiden var 39 timer om ugen, og gagen udgjorde 10.660 kr. pr. måned  

 plus visse tillæg.
 Af tre ansættelsesaftaler med 3 andre medarbejdere i virksomheden fremgår,  

 at de pågældende er ansat på samme stillings- og lønvilkår som Lars Jensen.
Den 20. september 1990 afskedigede indklagede Hardy B.
Christensen, der  

 var medlem af Specialarbejderforbundet i Danmark, hvorefter klageren, der  

 fandt afskedigelsen urimelig, ønskede at få etableret en lokalforhandling,  

 jævnfør Hovedaftalens § 4, stk. 3. I skrivelse af 18. oktober 1990 til  

 klageren meddelte indklagede, at der ikke eksisterede en  

 tiltrædelsesoverenskomst mellem indklagede og forbundet, da overenskomsten af  

 8. november 1989 var underskrevet af en ikke tegningsberettiget medarbejder  

 uden forudgående drøftelse med indklagedes ledelse, der indtil ultimo  

 september 1990 havde været uvidende om overenskomsten.
På et fællesmøde den  

 18. december 1990, hvorunder indklagede fastholdt sit standpunkt, kunne der  

 ikke opnås enighed.
 FORKLARINGER:
Mogens Kondrup har bl.a. forklaret, at han som leder af  

 Specialarbejderforbundet i Danmark's afdeling i Hjørring forestod et projekt,  

 der gik ud på at få virksomheder i området, der ikke havde overenskomst med  

 forbundet, til at indgå overenskomst.
Han kontaktede Lars Jensen, der  

 bekræftede, at han var den daglige leder af indklagedes afdeling i Hjørring.  

 Vidnet gik derfor ud fra, at Lars Jensen var bemyndiget til at indgå  

 overenskomst på indklagedes vegne.
Inden underskrivelsen gennemgik vidnet  

 tiltrædelsesoverenskomsten grundigt med Lars Jensen.
Det er ikke usædvanligt,  

 at en arbejdsgiver underskriver en overenskomst uden at bruge virksomhedens  

 stempel.
Vidnet havde ikke selv kontakt med indklagedes kontor i Holte, før  

 denne sag opstod.
Lars Georg Jensen har bl.a. forklaret, at han selv var af den opfattelse,  

 at han var formand og daglig leder af indklagedes Hjørring afdeling.  

 Virksomheden havde i forvejen overenskomst med et par andre faglige  

 organisationer, men kun Hardy B.
Christensen var medlem af  

 Specialarbejderforbundet i Danmark.
Vidnet havde bemyndigelse til af indgå  

 alle aftaler, der havde forbindelse med det daglige arbejde som formand.
Han  

 sørgede således for indkøb af f. eks. materialer som ruller, pensler m.v.  

 Alle i Hjørringafdelingen var ansat på samme vilkår, men når en myndighed,  

 f.eks.
Arbejdstilsynet, ønskede at drøfte noget, tog vidnet sig af det.
Vidnet sendte kopi af tiltrædelsesoverenskomsten til kontoret i Holte, og  

 vistnok samme dag talte han i telefonen med Kaj Christensen om  

 overenskomsten.
Han husker, at Kaj Christensen kun havde en kommentar, nemlig  

 hvad overenskomsten ville koste indklagede.
Da vidnet svarede 10 øre i timen  

 til uddannelsesfonden, reagerede Kaj Christensen ikke herpå.
Hardy B.Christensen har forklaret, at han blev ansat af Lars Jensen uden  

 en skriftlig ansættelsesaftale.
Kaj Christensen gav vidnet besked på at  

 spørge Lars Jensen til råds, hvis der var problemer.
Kim Fischer Mørch har bl.a. forklaret, at han var ansat i indklagedes  

 Hjørringafdeling på samme vilkår som Lars Jensen.
Han anså denne for at være  

 den daglige chef i afdelingen.
Kaj Christensen har forklaret, at den indklagede virksomhed, der har  

 eksisteret i 13 år, beskæftiger sig med gulvbelægning.
Antallet af  

 beskæftigede svinger mellem 8 og 12. Vidnets hustru passer bogholderiet, og  

 al administration foregår fra Holte.
Alle virksomhedens aftaler indgås der,  

 og alle fakturaer udstedes derfra.
Alle lønsedler indgår til bogholderiet,  

 hvorfra lønningerne anvises.
Montørerne instrueres og sættes i gang med deres  

 arbejde af Jørgen Jørgensen, der har kontor i Århus og i øvrigt varetager  

 salgsarbejdet.
Afdelingen har til huse i en lagerbygning, der udenfor er  

 forsynet med et skilt, hvorpå der står Lager.
Medarbejderne i afdelingen er  

 alle fuldstændig ligestillet, og der er aldrig nogen af dem, der har indgået  

 bindende aftaler for virksomheden.
Vidnet har ikke modtaget nogen kopi af  

 overenskomsten, og han husker slet ikke den telefonsamtale, Lars Jensen har  

 forklaret om.
Under en oprydning på lageret i Hjørring i oktober 1990 fandt  

 han en kopi af overenskomsten.
PARTERNES ARGUMENTER Klagerne har til støtte for sine påstande principalt anført, at Lars  

 Jensen i kraft af sin stilling havde kompetence til at indgå overenskomsten.  

 De ansatte anså Lars Jensen for at være deres leder, og Kondrup indgik  

 aftalen i god tro, idet han måtte kunne gå ud fra, at Lars Jensen havde den  

 kompetence, han gav udtryk for.
Subsidiært har klagerne anført, at indklagede efterfølgende har accepteret  

 overenskomsten.
Det må efter Lars Jensens forklaring lægges til grund, at han  

 sendte den underskrevne overenskomst til Holte og talte med Kaj Christensen  

 om den.
Ved under disse omstændigheder ikke at reagere over for  

 Specialarbejderforbundet i Danmark's afdeling i Hjørring har Kaj Christensen  

 som leder af virksomheden efterfølgende accepteret overenskomsten.
Indklagede har til støtte for sin frifindelsespåstand anført, at klagerne  

 ikke har bevist, at Lars Jensen havde nogen bemyndigelse til at indgå  

 overenskomsten.
Lars Jensen var ifølge ansættelsesaftalen stillet ganske som  

 de andre medarbejdere i Hjørringafdelingen, og kun Kaj Christensen havde  

 kompetence til at indgå skriftlige aftaler med bindende virkning for den  

 lille virksomhed.
Det har formodningen imod sig, at Lars Jensen skulle kunne  

 indgå så vigtig en aftale som en kollektiv overenskomst, hvad Kondrup også  

 burde have indset.
 Arbejdsretten skal udtale:
 Efter oplysningerne om virksomhedens størrelse og ledelsesforhold og om  

 ansættelsesaftalen med Lars Jensen må det lægges til grund, at denne ikke i  

 kraft af sin stilling havde fuldmagt til at indgå tiltrædelsesoverenskomsten.  

 Herefter, og idet det ikke findes godtgjort, at ledelsen har bemyndiget Lars  

 Jensen til at indgå overenskomsten eller efterfølgende - udtrykkeligt eller  

 stiltiende - har accepteret denne, frifindes indklagede for klagernes påstand  

 1. Som følge heraf frifindes indklagede også for påstand 2.
 T h i k e n d e s f o r r e t :
 Indklagede, Chriscoating A/S, frifindes.
 Klagerne, Landsorganisationen i Danmark for Specialarbejderforbundet i  

 Danmark, skal inden 14 dage betale 2.000 kr. i sagsomkostninger til  

 Arbejdsretten.
 (* 1) Henvisninger: K. 89.144 (A 1990, s.52), Vestre landsrets dom i  

 Ugeskrift for Retsvæsen 1970, s. 908.
