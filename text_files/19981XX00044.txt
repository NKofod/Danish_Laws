Skriftlig fremsættelse (8. oktober  

 1998) Skatteministeren (Ole Stavad) :
 Herved tillader jeg mig for Folketinget at  

 fremsætte:
 Forslag til lov om ændring og om  

 ophævelse af lov om godtgørelse vedrørende  

 erhvervsvirksomheders udgifter til administration af skatter og  

 afgifter.
(Lovforslag nr.
L 37).
Personligt ejede virksomheder, der har op til 3 ansatte,  

 kan få en årlig godtgørelse på op til 6.000 kr.  

 (6.000-0 kr. ved 0-3 ansatte). Såfremt virksomheden har 3 eller flere  

 ansatte, bortfalder godtgørelsen, ligesom godtgørelsen ikke kan  

 udgøre mere end 2,5 pct. af virksomhedens overskud.  

 Administrationsgodtgørelsen udgør ca. 600 mio. kr. brutto  

 årligt.
Da godtgørelsen er skattepligtig, udgør  

 beløbet netto ca. 300 mio. kr.
Administrationsgodtgørelsen udbetales i dag  

 overvejende til virksomheder uden ansatte.
Undersøgelser har  

 imidlertid vist, at virksomhederne finder, at det administrative arbejde er  

 mere belastende i en virksomhed med få ansatte end i en virksomhed uden  

 ansatte.
Dette skyldes, at administrationen vedr. lønudbetalinger og  

 personale udgør en stor del af virksomhedernes administration.
Det er  

 derfor ikke hensigtsmæssigt, at administrationsgodtgørelsen  

 aftrappes med antallet af ansatte.
Godtgørelsen ydes desuden af  

 historiske årsager ikke til virksomheder, der drives i  

 selskabsform.
Regeringen foreslår derfor, at satserne for  

 administrationsgodtgørelsen halveres i 1999, og at godtgørelsen  

 afskaffes helt fra og med år 2000. Dette vil give et nettoprovenu  

 på 150 mio. kr. i 1999 og 300 mio. kr. i 2000 og følgende  

 år.
Provenuet fremkommer ved bortfald af udbetalinger og bortfald af  

 skatteindtægterne heraf.
Regeringen har på FFL99 foreslået at anvende  

 provenuet fra administrationsgodtgørelsen til en introduktionsrabat  

 på erhvervsservice, som Erhvervsministeriet er ved at forberede.
Der er  

 tale om et koncept, hvor en privat serviceleverandør varetager mindre  

 virksomheders daglige administrative rutiner, f.eks. løn- og  

 personaleadministration, bogføring og opstilling af regnskab.
Som  

 noget nyt tilbyder serviceleverandøren tillige at forestå alle  

 virksomhedens indberetninger og indbetalinger til offentlige myndigheder.  

 Konceptet vil blive stillet til rådighed for alle interesserede  

 serviceleverandører.
Prisen på erhvervsservice afhænger  

 af, hvor mange virksomheder der tilmelder sig ordningen fra starten.
Flere  

 virksomheder fører til større udnyttelse af stordriftsfordelene  

 og dermed lavere priser for virksomhederne.
Introduktionsrabatten skal derfor  

 sikre, at tilstrækkelig mange virksomheder tilmelder sig ordningen fra  

 starten.
 Idet jeg i øvrigt henviser til bemærkningerne  

 til lovforslaget, skal jeg anbefale forslaget til Tingets velvillige  

 behandling.
