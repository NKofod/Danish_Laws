Beretning afgivet af Retsudvalget den 3. marts 2022 Beretning over Forslag til folketingsbeslutning om id-kort til de mest udsatte borgere med stofmisbrug [af Karina Lorentzen Dehnhardt (SF) m.fl.]:
1. Politiske bemærkninger Socialdemokratiet, Socialistisk Folkeparti, Radikale Venstre, Enhedslisten, Frie Grønne og Inuit Ataqatigiit Et flertal i udvalget (S, SF, RV, EL, FG og IA) er enige om, at der skal nedsættes en arbejdsgruppe bestående af repræsentanter fra Social- og Ældreministeriet, Sundhedsministeriet, Justitsministeriet, Rigspolitiet og Rigsadvokaten med inddragelse af relevante brugerorganisationer m.fl.
Arbejdsgruppen skal se på løsninger, der skal sikre udsatte borgere mere værdighed og bedre retssikkerhed gennem indførelse af et id-kort eller anden lignende løsning, således at de mest udsatte borgere med stofmisbrug ikke sanktioneres med bøder og konfiskering af narkotika til eget forbrug.
Løsningen skal sikre, at det eksisterende system, hvor politiet giver advarsler, kommer til at fungere efter hensigten, således at den enkelte betjent i alle tilfælde foretager og dokumenterer den fornødne vurdering af, om borgeren er udsat og derfor ikke skal sanktioneres.
Arbejdsgruppen skal afrapportere inden sommerferien 2022, og eventuelle lovforslag skal fremsættes ved Folketingets åbning i folketingsåret 2022-23.
Venstre og Det Konservative Folkeparti Et mindretal i udvalget (V og KF) kan støtte, at der skal nedsættes en arbejdsgruppe bestående af repræsentanter fra Social- og Ældreministeriet, Sundhedsministeriet, Justitsministeriet, Rigspolitiet og Rigsadvokaten med inddragelse af relevante brugerorganisationer m.fl.
V og KF bemærker dog, at definitionen udsatte borgere bør konkretiseres og udelukkende gælde stofmisbrugere, som har været stofafhængige over en længere periode.
V og KF anerkender de udfordringer, som socialt udsatte borgere står over for, men det er Vs og KFs holdning, at stofmisbrug, så vidt det er muligt, bør og skal afhjælpes i form af misbrugsafvænning.
Dansk Folkeparti, Nye Borgerlige og Karina Adsbøl (UFG) Et andet mindretal i udvalget (DF, NB og Karina Adsbøl (UFG)) bemærker, at der allerede i dag findes en undtagelse i narkotikalovgivningen, der indebærer, at socialt udsatte stofafhængige ikke skal have bøder for at være i besiddelse af stof til eget brug.
Der er derfor tale om gældende regler, som politiet og anklagemyndigheden i dag har ansvaret for at anvende korrekt.
Det ansvar skal de leve op til.
DF, NB og Karina Adsbøl (UFG) kan støtte, at der nedsættes en arbejdsgruppe, som har fokus på ikke at straffe de mest sårbare borgere, som er stofafhængige, og hvor det handler om eget forbrug, men samtidig har fokus på at straffe bagmændene.
Det er vigtigt, at både Justitsministeriet, Rigspolitiet og Rigsadvokaten samt relevante interesseorganisationer er med i arbejdsgruppen.
Det forventes, at myndighederne bidrager med faktiske oplysninger og indsigt, som efterspørges i arbejdsgruppen.
 Liberal Alliance, Alternativet, Kristendemokraterne, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 9. november 2021 og var til 1. behandling den 8. februar 2022. Beslutningsforslaget blev efter 1. behandling henvist til behandling i Retsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 2 bilag på beslutningsforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om beslutningsforslaget.
Spørgsmål Udvalget har under udvalgsarbejdet stillet 2 spørgsmål til justitsministeren til skriftlig besvarelse, som ministeren har besvaret.
 P.u.v.
