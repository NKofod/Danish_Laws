Offererstatningslovens § 13 - 2-årsfristen, nævnets j.nr. 16-520-09209 Ansøger blev den 27-11-2013 under sit arbejde som støttepædagog på en skole overfaldet af en 9-årig elev, der brækkede hendes fingre bagover og sparkede på hendes hånd.
Ansøger anmeldte hændelsen til politiet den 21-12-2015 og indgav samtidig ansøgning om erstatning efter offererstatningsloven.
Politiet traf den 07-04-2016 afgørelse om, at der ikke var grundlag for at indlede en efterforskning, da der ikke var en rimelig formodning om, at der var begået noget strafbart.
Politiet lagde især vægt på, at skadevolder var 9 år på hændelsestidspunktet og dermed under den kriminelle lavalder på 15 år.
Nævnet afslog ansøgningen under henvisning til, at ansøgningen om erstatning efter offererstatningsloven var indgivet mere end 2 år efter, at hændelsen fandt sted, jf. offererstatningslovens § 13, stk. 1. Nævnet fandt, at sagen ikke var omfattet af offererstatningslovens § 13, stk. 2, 2. pkt., hvoraf det fremgår, at hvis politiet har efterforsket sagen, uden at der efterfølgende er rejst straffesag, regnes fristen fra tidspunktet for politiets afgørelse om indstilling af efterforskningen.
Da ansøgningen ikke var rettidigt indgivet i medfør af offererstatningslovens § 13, stk. 1, skyldtes det således ikke politiets forhold, at sagen først var modtaget hos politiet og videresendt til Erstatningsnævnet efter udløbet af 2-årsfristen i offererstatningslovens § 13, stk. 1, hvorfor bestemmelsen i offererstatningslovens § 13, stk. 2, 2. pkt., ikke fandt anvendelse.
Nævnet vejledte ansøger om muligheden for at søge om erstatning ved skadevolderens eventuelle forsikringsselskab, jf. forsikringsaftalelovens § 19, stk. 1, hvorefter reglen i forsikringsaftalelovens § 18 om bortfald eller begrænsning af et forsikringsselskabs ansvar ikke finder anvendelse, blandt andet når den sikrede var under 14 år på hændelsestidspunktet.
Nævnet bemærkede, at det er uden betydning for skadesdækningen, om skadevolder har handlet forsætligt, hvis skadevolder er omfattet af personkredsen i forsikringsaftalelovens § 19, og at bestemmelsen i forsikringsaftalelovens § 19 er en deklaratorisk retsregel, der således kan være fraveget i policevilkårene.
