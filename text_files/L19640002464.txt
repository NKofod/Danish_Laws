 Bekendtgørelse af  

 den mellem Verdenssundhedsorganisationen (WHO) og  

 den danske regering afsluttede overenskomst  

 om rettigheder og immuniteter m.v.
Som kundgjort ved udenrigsministeriets  

 bekendtgørelse nr. 41 af 28. august 1956, Lovtid.
C., undertegnedes  

 den 29. juni 1955 i Genève og den 7. juli 1955 i København en  

 overenskomst mellem den danske regering og Verdenssundhedsorganisationen  

 (WHO) om den retsstilling, der er indrømmet organisationens  

 europæiske regionalkontor i København og de til samme knyttede  

 embedsmænd m. v., jfr. § 1 i lov nr. 72 af 7. marts 1952 om rettigheder  

 og immuniteter for internationale organisationer.
 Overenskomsten, der trådte i kraft den 29. juni  

 1956, jfr. ovennævnte bekendtgørelse, har følgende  

 ordlyd:
 Overenskomst mellem Verdenssundhedsorganisationen og den  

 danske regering.
 Den danske regering og Verdenssundhedsorganisationen, som  

 ønsker at afslutte en overenskomst med det formål at  

 fastsætte de rettigheder, immuniteter og lettelser, som den danske  

 regering  vil indrømme Verdenssundhedsorganisationen, dens medlemmers  

 repræsentanter, dens eksperter og funktionærer, særlig med  

 hensyn til dens virksomhed i det europæiske område, og at  

 fastsætte regler for andre, herhenhørende anliggender, er blevet  

 enige om følgende:
Artikel I: Definitioner Stk. 1. I denne overenskomst skal:
(i) ordet "organisation" betyde  

 Verdenssundhedsorganisationen; (ii) i artikel IV ordene "ejendom og aktiver",  

 "midler, pengesedler, mønter, værdipapirer, guld eller  

 fremmed valuta", eller "aktiver, indtægter og anden  

 ejendom" anses for at indbefatte ejendom, aktiver og midler, som  

 forvaltes af organisationen i henhold til statutterne og/eller til fremme af  

 dens statutmæssige opgaver; (iii) ordene "medlemmers repræsentanter"  

 anses for at omfatte alle delegerede til Verdenssundhedsforsamlingen, alle  

 personer som af medlemmer udpeges til organisationens eksekutivkomité,  

 alle repræsentanter i de europæiske regionsudvalg, såvel  

 som alle delegerede, stedfortrædere, rådgivere, tekniske  

 eksperter, som er medlemmer af delegationer, og  

 delegationssekretærer; (iv) ordet "medlem" anses for at omfatte  

 såvel direkte og indirekte medlemmer af organisationen som territorier  

 eller grupper af territorier, som uden at være indirekte medlemmer er  

 repræsenteret og deltager i organisationens europæiske  

 regionsudvalg i overensstemmelse med statutternes artikel 47; (v) ordene "hoved- eller hjælpeorganer"  

 anses for at omfatte Verdenssundhedsforsamlingen, eksekutivkomiteen, det  

 europæiske regionsudvalg, og enhver af disse organers underafdelinger,  

 såvel som sekretariatet ved ethvert af organisationens kontorer i  

 Danmark.
 (vi) i stk. 4, 6, 16 og 17 ordene  

 "mødefrihed" eller "møde i organisationen"  

 anses for at omfatte alle møder i organisationens hoved- eller  

 hjælpeorganer såvel som alle konferencer eller møder, der  

 er sammenkaldt af organisationen i Danmark, med dens bemyndigelse eller under  

 dens auspicier.
 Artikel II: Juridisk personlighed.
 Stk. 2. Organisationen er en juridisk person og skal  

 være berettiget til (a) at indgå kontrakter, (b) at erhverve og  

 afhænde fast ejendom og løsøre og (c) at anlægge  

 retssager.
Artikel III: Handlefrihed Stk. 3.  Organisationen og dens hoved- og  

 hjælpeorganer skal i Danmark nyde den uafhængighed og  

 handlefrihed, som tilkommer en international organisation.
 Stk. 4.  Organisationen, dens hoved- og  

 hjælpeorganer såvel som dens medlemmer og disses  

 repræsentanter skal i deres forbindelser med organisationen nyde  

 fuldstændig mødefrihed i Danmark, herunder diskussionsfrihed og  

 frihed til at træffe afgørelser.
 Artikel IV: Ejendom, midler og aktiver.
 Stk. 5.  Organisationen og dens ejendom og aktiver,  

 som forefindes i Danmark, skal være fritaget for enhver form for  

 retsforfølgning, med mindre organisationens generaldirektør,  

 eller regionaldirektøren som hans behørigt  

 befuldmægtigede stedfortræder, udtrykkeligt måtte give  

 afkald på denne immunitet i særlige tilfælde, idet et  

 sådant afkald dog ikke skal omfatte noget  

 tvangsfuldbyrdelsesskridt.
 Stk. 6. (1) Organisationens lokaler i Danmark,  

 eller lokaler i Danmark som benyttes af organisationen i forbindelse med et  

 organisationsmøde, er ukrænkelige.
 (2) Sådanne lokaler, og organisationens ejendom og  

 aktiver i Danmark skal være fritaget for ransagning, udskrivning og  

 beslaglæggelse, konfiskation, ekspropriation og enhver anden form for  

 indgreb fra den offentlige forvaltning, domstolenes eller lovgivningsmagtens  

 side.
 Stk. 7. Organisationens arkiv og i det hele taget i  

 almindelighed alle aktstykker, som tilhører den, eller som er i dens  

 besiddelse i Danmark, skal være ukrænkelige.
 Stk. 8.  (1) Organisationen kan uden  

 begrænsninger som følge af finansielle kontrolforanstaltninger,  

 bekendtgørelser eller moratorier af nogen art: (a) modtage og besidde  

 midler, pengesedler, mønter, guld, fremmed valuta og  

 værdipapirer af enhver art og disponere over konti i enhver fremmed  

 valuta; (b) frit overføre midler, pengesedler, mønter, guld,  

 fremmed valuta og værdipapirer til eller fra Danmark eller i Danmark og  

 omsætte enhver fremmed valuta i organisationens besiddelse til enhver  

 anden fremmed valuta.
 (2) Dette stykke skal også gælde for  

 organisationens medlemmer i deres forbindelser med organisationen.
 Stk. 9.  Den danske regering skal stille dansk  

 valuta til organisationens rådighed til den gunstigst mulige officielt  

 anerkendte vekselkurs i det omfang, dette er påkrævet til  

 afholdelse af organisationens udgifter i Danmark eller andre dele af det  

 europæiske område.
 Stk. 10. Organisationen skal under udøvelsen  

 af sine rettigheder i henhold til stk. 8 og 9 tage behørigt hensyn til  

 eventuelle forestillinger fra den danske regerings side i det omfang,  

 organisationen skønner, at sådanne forestillinger vil kunne  

 efterkommes uden skade for dens interesser.
Stk. 11.  Organisationen, dens aktiver,  

 indtægter og øvrige ejendom skal være: (a) fritaget for  

 alle direkte og indirekte skatter, idet den dog ikke vil kræve  

 fritagelse for skatter, som faktisk kun udgør gebyrer for offentlige,  

 tekniske ydelser; (b) fritaget for toldafgifter, forbud og restriktioner  

 vedrørende indførsel og udførsel af medicinske  

 forsyninger eller andre varer eller artikler, som indføres eller  

 udføres til organisationens officielle brug, idet sådanne  

 medicinske forsyninger, varer eller artikler, som er indført i henhold  

 til denne fritagelse, dog ikke vil blive solgt i Danmark, undtagen på  

 vilkår aftalt med den danske regering; (c) fritaget for toldafgifter,  

 forbud og restriktioner vedrørende indførsel og udførsel  

 af dens publikationer.
 Stk. 12.  Medens organisationen ikke i  

 almindelighed, når det drejer sig om mindre indkøb, vil  

 kræve fritagelse for forbrugsafgifter og skat på salg af  

 løsøre og fast ejendom, som indgår i den pris, der skal  

 betales, vil den danske regering dog så vidt muligt i tilfælde,  

 hvor organisationen til officiel anvendelse foretager betydende indkøb  

 af ejendom, som er eller vil blive belagt med sådanne afgifter,  

 træffe passende administrative foranstaltninger til eftergivelse eller  

 tilbagebetaling af afgiftens beløb.
 Artikel V:  

 Lettelser for officielle meddelelser, forsendelser m. v.
 Stk. 13.  Med hensyn til forrettigheder, takster og  

 afgifter for postforsendelser, telegrammer, radiotelegrammer, telefoto,  

 telefonsamtaler og andre meddelelser og forsendelser m. v. samt pressetakster  

 for oplysninger til pressen og radioen skal organisationen i Danmark nyde  

 mindst samme behandling, som den danske regering indrømmer en hvilken  

 som helst anden regering, heri indbefattet dennes diplomatiske  

 repræsentationer, dog på det vilkår at en sådan  

  behandling ikke er uforenelig med den internationale  

 telekommunikationskonventions bestemmelser.
 Stk. 14. (1) Organisationens officielle post og andre  

 officielle meddelelser skal ikke være genstand for censur.
 (2) Organisationen skal være berettiget til at  

 benytte kode og til at afsende og modtage post ved kurér eller i  

 forseglede postsække, som skal nyde samme immuniteter og forrettigheder  

 som diplomatiske kurérer og postsække.
 Artikel VI: Medlemmernes repræsentanter.
 Stk. 15. Medlemmernes repræsentanter til  

 organisationens hoved- eller hjælpeorganer og på konferencer  

 eller møder, sammenkaldt af organisationen, skal under udøvelse  

 af deres hverv og under rejse til eller fra mødestedet nyde  

 følgende forrettigheder og immuniteter: (a) fritagelse for anholdelse  

 eller tilbageholdelse, for beslaglæggelse af personlig bagage og for  

 retsforfølgning af enhver art med hensyn til mundtlige eller  

 skriftlige udtalelser og alle handlinger, som de måtte fremsætte  

 eller foretage i deres egenskab af repræsentanter; (b)  

 ukrænkelighed for alle papirer og aktstykker; (c) ret til at benytte  

 kode og til at afsende eller modtage papirer eller post pr. kurér  

 eller i forseglede postsække; (d) fritagelse for dem selv og deres  

 ægtefæller for indrejserestriktioner, registreringspligt for  

 udlændinge eller værnepligt i Danmark; (e) samme lettelser med  

 hensyn til penge eller valutarestriktioner, som gives fremmede regeringers  

 repræsentanter i midlertidige officielle hverv; (f) de samme  

 immuniteter og lettelser med hensyn til deres personlige bagage som  

 tilstås medlemmer af diplomatiske missioner af tilsvarende rang.
 Stk. 16.  For at sikre repræsentanterne for  

 organisationens medlemmer fuld ytringsfrihed ved organisationens møder  

 og uafhængighed under varetagelsen af deres hverv skal den fritagelse  

 for retsforfølgning, der tillægges dem med hensyn til mundtlige  

 eller skriftlige udtalelser og alle handlinger, som de måtte  

 fremsætte eller foretage under varetagelsen af deres hverv, fortsat  

 tilstås de pågældende, selv om de ikke længere  

 varetager et sådant hverv.
 Stk. 17.  Såfremt bopæl i Danmark  

 indebærer nogen form for skattepligt, skal de tidsrum ikke medregnes, i  

 hvilke repræsentanter for organisationens medlemmer har været til  

 stede ved et organisationsmøde i Danmark for at varetage deres  

 hverv.
Stk. 18.  Forrettigheder og immuniteter  

 tilstås ikke repræsentanterne for organisationens medlemmer til  

 de pågældendes personlige fordel, men for at sikre den  

 uafhængige varetagelse af deres hverv i tilknytning til organisationen.  

 Et medlem har således ikke blot ret, men også pligt til at give  

 afkald på sine repræsentanters immunitet i ethvert  

 tilfælde, hvor det pågældende medlem skønner, at  

 immuniteten vil hindre, at retfærdigheden sker fyldest, og at  

 immuniteten kan frafaldes uden skade for det formål, for hvilket den er  

 tilstået.
I alle tilfælde, som vedrører en af de personer,  

 som er udpeget til eksekutivkomiteen, skal denne være undergivet den  

 samme forpligtelse.
 Artikel VII:  

 Sagkyndige i særligt hverv for organisationen.
Stk. 19.  Sagkyndige og rådgivere   bortset fra  

 sådanne som i medfør af stk. 1 (iii) omfattes af art.
VI, eller  

 som embedsmænd omfattes af art.
VIII   som udsendes i særligt  

 hverv for organisationen, skal tilstås sådanne rettigheder og  

 immuniteter, som er nødvendige for den uafhængige varetagelse af  

 deres opgaver, så længe hvervet varer, heri indbefattet det  

 tidsrum, de anvender til rejser i forbindelse med deres hverv.
Der skal  

 navnlig tilstås dem: (a) fritagelse for anholdelse, tilbageholdelse,  

 beslaglæggelse af deres personlige bagage og for retsforfølgning  

 af enhver art med hensyn til mundtlige og skriftlige udtalelser og  

 handlinger, som de måtte fremsætte eller foretage under  

 varetagelsen af deres hverv.
Denne fritagelse for retsforfølgning skal  

 fortsat tilstås de pågældende, selv om disse ikke  

 længere er udsendt i særligt hverv af organisationen; (b)  

 ukrænkelighed for alle papirer og aktstykker; (c) retten til i deres  

 forbindelser med organisationen at benytte kode og at afsende eller modtage  

 papirer eller post pr. kurér eller i forseglede postsække; (d)  

 fritagelse for dem selv og deres ægtefæller for  

 indvandringsrestriktioner, registreringspligt for udlændinge eller  

 værnepligt i Danmark; (e) de samme lettelser med hensyn til penge eller  

 valutarestriktioner, som tilstås fremmede regeringers  

 repræsentanter i midlertidige, officielle hverv; (f) samme immuniteter  

 og lettelser med hensyn til deres personlige bagage, som tilstås  

 medlemmer af diplomatiske missioner.
Stk. 20. Forrettigheder og immuniteter  

 tilstås sagkyndige i organisationens interesse og ikke til de  

 pågældendes personlige fordel.
Generaldirektøren har ret  

 og pligt til at give afkald på immunitet for enhver sagkyndig i alle  

 sager, hvor han skønner, at immuniteten vil hindre, at  

 retfærdigheden sker fyldest, og at den kan frafaldes uden skade for  

 organisationens interesser.
 Artikel VIII: Embedsmænd.
 Stk. 21.  Generaldirektøren eller  

 regionaldirektøren som hans behørigt befuldmægtigede  

 stedfortræder skal fra tid til anden underrette den danske regering om  

 navnene på de embedsmænd, på hvilke bestemmelserne i denne  

 artikel og i artikel IX finder anvendelse.
 Stk. 22. (1) Organisationens embedsmænd skal  

 uden hensyn til nationalitet (a) fritages for retsforfølgning med  

 hensyn til mundtlige eller skriftlige udtalelser og alle handlinger, som de  

 på embeds vegne måtte fremsætte eller foretage; (b)  

 fritages for beskatning af de lønninger og ydelser, der betales dem af  

 organisationen.
 (2) Herudover skal de embedsmænd, som ikke er danske  

 statsborgere (a) tillige med deres ægtefæller og de af dem  

 forsørgede pårørende fritages for  

 indvandringsrestriktioner og registreringspligt for udlændinge; (b)  

 tilstås samme forrettigheder med hensyn til valutalempelser, som er  

 tillagt embedsmænd af tilsvarende rang ved diplomatiske missioner i  

 Danmark; (c) tillige med deres ægtefæller og de af dem  

 forsørgede pårørende tilstås samme lettelser med  

 hensyn til hjemrejse under internationale kriser som embedsmænd af  

 tilsvarende rang ved diplomatiske missioner i Danmark; (d) være  

 berettiget til toldfri indførsel af deres møbler og effekter  

 senest inden for en periode af tre år fra deres endelige  

 udnævnelse til en stilling i Danmark at regne, såvel som visse  

 produkter beregnet til personligt forbrug (levnedsmidler, drikkevarer m. v.)  

 i overensstemmelse med en liste, som skal godkendes af den danske regering;  

 (e) være berettiget til hvert tredje år at indføre et  

 motorkøretøj uden betaling af told og omsætningsafgift,  

 idet der dog normalt først vil blive givet tilladelse til at  

 sælge eller afhænde køretøjet i fri handel to  

 år efter dettes indførsel, ligesom toldafgifter vil være  

 at erlægge, såfremt køretøjet inden tre år  

 efter dets indførsel sælges eller afhændes til en person,  

 som ikke er berettiget til denne fritagelse.
 Stk. 23. (1) Organisationens embedsmænd skal  

 være fritaget for enhver værnepligt i Danmark på betingelse  

 af, at en sådan fritagelse med hensyn til embedsmænd, som er  

 danske statsborgere, skal begrænses til sådanne, hvis navne i  

 medfør af deres embedspligter er opført på en liste, som  

 er udarbejdet af generaldirektøren eller regionaldirektøren som  

 hans behørigt befuldmægtigede stedfortræder og godkendt af  

 den danske regering.
 (2) Såfremt andre af organisationens  

 embedsmænd indkaldes som værnepligtige, skal den danske regering  

 efter anmodning fra generaldirektøren eller regionaldirektøren  

 som hans behørigt befuldmægtigede stedfortræder  

 tilstå sådanne udsættelser med indkaldelsen af de  

 pågældende, som måtte være påkrævede for  

 at undgå alvorlig forstyrrelse i fortsættelsen af betydningsfuldt  

 arbejde.
 Stk. 24. Foruden de immuniteter og forrettigheder,  

 som er angivet i stk. 22 og 23, tilstås der generaldirektøren,  

 vicegeneraldirektøren, de assisterende generaldirektører,  

 regionaldirektøren og hans stedfortræder i Danmark, samt  

 såfremt generaldirektøren udtrykker ønske herom og  

 underretter den danske regering om de pågældende navne   visse  

 embedsmænd af direktørrang, for deres egen person, samt for  

 deres ægtefæller og mindreårige børn, de samme  

 forrettigheder og immuniteter, fritagelser og lettelser, som efter  

 folkeretten tilstås diplomatiske udsendinge.
Stk. 25. Forrettigheder og immuniteter  

 tilstås embedsmænd i organisationens interesse og ikke til deres  

 personlige fordel.
Generaldirektøren har ret og pligt til at give  

 afkald på enhver embedsmands immunitet i ethvert tilfælde, hvor  

 han skønner, at immuniteten vil hindre, at retfærdigheden sker  

 fyldest, og at immuniteten kan frafaldes uden skade for organisationens  

 interesser.
 Stk. 26. Organisationen skal til enhver tid  

 samarbejde med vedkommende danske myndigheder for at lette den  

 behørige retspleje, sikre overholdelsen af politiets forskrifter og  

 forhindre misbrug af de i denne artikel nævnte forrettigheder,  

 immuniteter og lettelser.
 Artikel IX:  

 Visum, opholdstilladelser, De forenede Nationers laissez-passer.
 Stk. 27.  (1) Den danske regering skal tage alle  

 nødvendige forholdsregler til at lette indrejse til, ophold i og  

 udrejse fra Danmark for alle personer, som rejser i officielle anliggender,  

 der angår organisationen, det vil sige, (a) medlemmernes  

 repræsentanter uden hensyn til forholdet mellem Danmark og det  

 pågældende medlem; (b) sagkyndige og rådgivere udsendt af  

 organisationen, uanset deres nationalitet; (c) organisationens  

 embedsmænd; (d) sådanne andre personer, som hidkaldes af  

 organisationen, uanset deres nationalitet.
 (2) Enhver politimæssig forskrift, som tager sigte  

 på at begrænse fremmedes indrejse i Danmark eller fastsætte  

 nærmere vilkår for deres ophold, skal ikke finde anvendelse  

 på de personer, som omfattes af dette stykke.
 (3) Den danske regering skal på forhånd  

 udsende generelle instrukser til sine repræsentationer i udlandet om,  

 uden forsinkelse eller ventetid og uden at kræve personligt  

 fremmøde eller betaling af afgifter, at udstede visum til enhver  

 ansøger, som fremlægger gyldig identitets- og rejselegitimation  

 samt et dokument, som godtgør hans officielle forhold til  

 organisationen.
 (4) Bestemmelserne i dette stykke skal finde anvendelse  

 på den pågældendes ægtefælle og  

 pårørende, såfremt de lever sammen med ham og ikke driver  

 selvstændig næring.
 Stk. 28. Den danske regering skal som gyldig  

 rejselegitimation anerkende laissez-passer udstedt af De forenede Nationer  

 til organisationens embedsmænd i henhold til administrative aftaler  

 mellem organisationens generaldirektør og De forenede Nationers  

 generalsekretær.
 Stk. 29. Generaldirektøren,  

 vicegeneraldirektøren, de assisterende generaldirektører,  

 organisationens regionaldirektør i Danmark samt organisationens  

 direktører skal på officielle rejser indrømmes de samme  

 lettelser, som tilstås diplomatiske udsendinge.
 Artikel X: Den danske regerings  

 sikkerhedsforanstaltninger.
 Stk. 30. Intet i denne overenskomst skal være  

 til hinder for, at den danske regering indfører de til sikring af dens  

 interesser fornødne sikkerhedsforanstaltninger, der skal  

 fastsættes ved overenskomst mellem den danske regering og  

 generaldirektøren.
 Artikel XI: Afgørelse af tvister.
 Stk. 31. Organisationen skal tilvejebringe  

 hensigtsmæssige fremgangsmåder til bilæggelse af: (a)  

 tvister der opstår af kontraktsforhold, eller andre tvister af  

 privatretlig karakter, i hvilke organisationen er part; (b) tvister der  

 berører en embedsmand, som på grund af sin officielle stilling i  

 organisationen nyder immunitet, såfremt denne ikke er frafaldet af  

 generaldirektøren i overensstemmelse med reglerne i stk. 25.
 Stk. 32. Alle mellem organisationen og den danske  

 regering opstående uoverensstemmelser vedrørende fortolkningen  

 eller anvendelsen af denne overenskomst eller en supplerende aftale eller  

 overenskomst, som ikke bilægges ved forhandling, henvises til  

 afgørelse af et nævn bestående af tre voldgiftsmænd,  

 hvoraf den første udpeges af den danske regering, den anden af  

 organisationens generaldirektør og den tredje, som fører  

 forsædet, af formanden for Den internationale Domstol, med mindre  

 parterne i en konkret sag enes om en anden bilæggelsesmåde.
 Artikel XII: Slutningsbestemmelser.
 Stk. 33. Denne overenskomst træder i kraft efter  

 en noteveksling mellem befuldmægtigede repræsentanter for den  

 danske regering og organisationen, i hvilken det fastslås, at den er  

 godkendt af den danske regering, respektive vedtaget af  

 Verdenssundhedsforsamlingen.
 Stk. 34.  Ved overenskomstens ikrafttræden  

 vil den af generaldirektøren i overensstemmelse med regulativets art.  

 1 blive oversendt til De forenede Nationers generalsekretær til  

 registrering, til opfyldelse af art. 102 i De forenede Nationers pagt som  

 blev vedtaget af De forenede Nationers generalforsamling den 14. december  

 1946.
Stk. 35. Hver af parterne kan kræve denne  

 overenskomst revideret.
I så fald skal de to parter  

 rådføre sig med hinanden om de ændringer, som skal  

 foretages i dens bestemmelser.
Såfremt forhandlingerne ikke  

 fører til en forståelse i løbet af ét år,  

 kan denne overenskomst opsiges af hver af parterne med to års varsel.  

 En opsigelse til den danske regering kan afgives til dennes  

 repræsentant i organisationen, og en opsigelse til organisationen kan  

 afgives til generaldirektøren.
 Til bekræftelse heraf er denne overenskomst oprettet  

 og undertegnet i Genève den 29. juni 1955, i København den 7.  

 juli 1955 i tre eksemplarer på engelsk, hvoraf et eksemplar blev  

 overrakt til den danske regerings repræsentanter, og de to  

 øvrige eksemplarer til Verdenssundhedsorganisationens  

 generaldirektør.
 For Kongeriget Danmarks regering:
sign.
H.
C.
Hansen.
 For Verdenssundhedsorganisationen:
sign.
M.
G.
Candau.
 I forbindelse med overenskomstens undertegnelse er der udvekslet noter om  

 fortolkningen af overenskomstens stk. 11 (b), stk. 12 og stk. 22 (2) (e).
