Fremsat den 16. november 2016 af skatteministeren (Karsten Lauritzen) Forslag til Lov om ændring af lov for Grønland om visse spil (Forhøjelse af det beløb, der årligt overføres til Grønlands Selvstyre for spil udbudt i Grønland) § 1 I lov for Grønland om visse spil, jf. lovbekendtgørelse nr. 336 af 7. april 2016, foretages følgende ændringer:
 1. § 35, stk. 1, 2. pkt., affattes således:
»Beløbet fastsættes til 43.250.000 kr. (2015-niveau).« 2. § 35, stk. 3, ophæves.
 Stk. 4 og 5 bliver herefter stk. 3 og 4.
3. I § 35, stk. 4, der bliver stk. 3, ændres »jf. dog stk. 5.« til: »jf. dog stk. 4.« § 2 Loven træder i kraft den 1. januar 2017.
Bemærkninger til lovforslaget Almindelige bemærkninger 1. Indledning Formålet med forslaget er at forhøje det beløb, der årligt overføres til Grønlands Selvstyre for spil udbudt i Grønland.
Som følge af den delvise liberalisering af spilmarkedet i Danmark blev der gennemført en ny regulering af visse spil i Grønland.
Med lov for Grønland om visse spil blev overførslen til Grønlands Selvstyre af Danske Spils overskud fra spil i Grønland ændret, således at Grønlands Selvstyre fremadrettet fik et fast årligt beløb.
Beløbet blev fastlagt på baggrund af et skøn over spil i Grønland efter den delvise liberalisering.
Af § 35, stk. 3, i lov for Grønland om visse spil fremgår det, at finansministeren og skatteministeren skal afgive en redegørelse med henblik på eventuel revision af størrelsen af beløbet til Grønlands Selvstyre.
Redegørelsen skal afdække, hvorvidt beløbet til Grønlands Selvstyre er i overensstemmelse med den danske stats indtægter fra spil i Grønland efter den delvise liberalisering.
Finansministeren og skatteministeren har afgivet denne redegørelse i form af redegørelse nr.
R 15 af 13. april 2016 om beløbet til Grønland i forbindelse med spil.
Af redegørelsen fremgår, at det er finansministerens og skatteministerens vurdering, at den fremadrettede årlige overførsel af beløbet til Grønlands Selvstyre i forbindelse med spil bør forhøjes.
Dette er også foreslået af Grønlands Selvstyre.
Vurderingen er baseret på et samlet skøn over indtægterne for den danske stat fra spil i Grønland i perioden fra 2012-2015.
Det foreslås således at forhøje det beløb, der årligt overføres til Grønlands Selvstyre for spil udbudt i Grønland.
Den faste årlige overførsel sikrer, at den delvise liberalisering af spilmarkedet i Danmark, der trådte i kraft den 1. januar 2012, ikke har negative økonomiske konsekvenser for Grønland.
Grønland får derfor et beløb svarende til et skøn over den danske stats indtægter fra spil i Grønland efter den delvise liberalisering af spilmarkedet.
2. Lovforslagets indhold 2.1. Gældende ret I henhold til lov for Grønland om visse spil skal den danske stat årligt overføre et beløb til Grønlands Selvstyre svarende til den danske stats indtægter fra spil i Grønland.
I forbindelse med den delvise liberalisering af spilmarkedet blev overførslen til Grønlands Selvstyre fastsat til det beløb, som Danske Spil i 2011 havde overført til Grønlands Selvstyre efter de tidligere gældende regler, da det blev skønnet, at dette beløb var retvisende.
Beløbet reguleres med stigningen i forbrugerprisindekset og oprundes til nærmeste million kroner.
Grønlands Selvstyre modtog således efter de gældende regler 39.000.000 kr. i henholdsvis 2013 og 2014 samt 40.000.000 kr. i henholdsvis 2015 og 2016. Grønlands Selvstyre fordeler beløbet til almennyttige formål, men kan dog anvende et beløb svarende til den i 2003 bortfaldne statsafgift af spil i Grønland, der blev modregnet i det årlige bloktilskud, til andre formål.
2.2. Lovforslaget Som det fremgår af punkt 5 i redegørelse nr.
R 15 af 13. april 2016 om beløbet til Grønlands Selvstyre i forbindelse med spil, har det gennemsnitlige spilforbrug (spillernes tab) pr. dansker over 18 år på det regulerede spilmarked i Danmark ligget stabilt fra 2012 til 2014, mens det er steget en smule i 2015. Spillet skønnes tilsvarende at være steget i Grønland i 2015. Det er dog ikke muligt at foretage en præcis opgørelse af spilforbruget i Grønland på grund af manglende data.
Udviklingen i afgiftsprovenuet for de enkelte spilområder afspejler udviklingen i spilmarkedet.
De seneste år er de liberaliserede spil (væddemål og onlinekasino) generelt steget på bekostning af monopolspillene (f.eks. lotto). Der er således sket et skift fra de højere afgiftsbelagte monopolspil til de lavere afgiftsbelagte liberaliserede væddemål og onlinekasino spil, mens det samlede spilforbrug har været konstant.
Fortsætter denne udvikling, må det forventes at have negative konsekvenser for det samlede afgiftsprovenu fra spil i Danmark og Grønland.
Det bemærkes, at den faste overførsel til Grønlands Selvstyre ikke tager højde for udviklingen i spilmarkedet.
Overførslen til Grønlands Selvstyre er således ikke påvirket af udviklingen i spilmarkedet mellem de forskellige spiltyper, hvilket bør indgå ved fastsættelsen af overførslens fremtidige størrelse.
 Der skal i vurderingen af beløbet til Grønlands Selvstyre endvidere indgå, at den danske stats indtægter fra spil i Grønland kun kan skønnes med en betydelig usikkerhed, da der ikke foreligger præcise data for udbuddet af spil i Grønland, og der ikke opgøres og svares afgift og selskabsskat direkte i forhold til spil i Grønland.
 Endelig bør det indgå i vurderingen af beløbets størrelse til Grønlands Selvstyre, at Grønland ikke har omkostninger forbundet med tilsyn med spil eller opkrævning af afgifter, der i dag foretages af henholdsvis Spillemyndigheden og SKAT i Danmark.
 Samlet set, på baggrund af skønnet for indtægterne for den danske stat fra spil i Grønland fra 2012-2015, er det Skatteministeriets vurdering, at den fremadrettede årlige overførsel af beløbet til Grønlands Selvstyre i forbindelse med spil, som foreslået af Grønlands Selvstyre, bør fastsættes 43.250.000 kr. (2015-niveau) med virkning fra finansåret 2017 for at svare til den danske stats indtægter fra spil i Grønland, samt at beløbet bør evalueres om fire år.
Med lovforslaget foreslås, at overførslen til Grønlands Selvstyre hæves fra 40.000.000 kr. (2015-niveau) til 43.250.000 kr. (2015-niveau) med virkning fra finansåret 2017. Beløbet reguleres årligt med stigningen i forbrugerprisindekset inkl. niveaukorrektion, og ved reguleringer rundes det op til nærmeste million kroner.
Beløbet er fastsat på baggrund af et skøn over indtægterne for den danske stat fra spil i Grønland i perioden 2012-2015, hvor der er taget afsæt i Danske Spils opgørelse af overskud fra spil i Grønland, et skøn over de samlede afgifter af væddemål og onlinekasino fra spil i Grønland samt et skøn over den selskabsskat, som kan tilskrives spil i Grønland.
3. Økonomiske og administrative konsekvenser for det offentlige Forslaget om, at beløbet til Grønlands Selvstyre fremover fastsættes til 43.250.000 kr. (2015-niveau), oprundet til 44.000.000 kr., med virkning fra finansåret 2017 vil medføre en umiddelbar finansårsvirkning for Grønlands Selvstyre på 4.000.000 kr. i 2017, da beløbet hæves fra 40.000.000 kr. til 44.000.000 kr.  Beløbet reguleres årligt med stigningen i forbrugerprisindekset inkl. niveaukorrektion.
Forslaget skønnes omvendt at medføre en umiddelbar finansårsvirkning for den danske statskasse på -4.000.000 kr. i 2017. Forhøjelsen af beløbet til Grønlands Selvstyre afspejler den danske stats indtægter fra spil i Grønland.
I indtægten indgår Danske Spils opgørelse af overskud fra spil i Grønland, et skøn over de samlede afgifter af væddemål og onlinekasino fra spil i Grønland og et skøn over den selskabsskat, som kan tilskrives spil i Grønland.
Beløbet til Grønlands Selvstyre afspejler således den danske stats indtægter fra spil i Grønland, som det aldrig har været hensigten skulle indgå i den danske stats samlede budget.
 Forslaget har ingen økonomiske eller administrative konsekvenser for kommuner og regioner.
 4. Økonomiske og administrative konsekvenser for erhvervslivet m.v.
 Lovforslaget har ikke økonomiske eller administrative konsekvenser for erhvervslivet.
5. Administrative konsekvenser for borgerne Lovforslaget har ikke administrative konsekvenser for borgerne.
6. Miljømæssige konsekvenser Lovforslaget har ikke miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
 8. Hørte myndigheder og organisationer m.v.
Udkast til redegørelse nr.
R 15 af 13. april 2016 om beløbet til Grønland i forbindelse med spil blev forud for oversendelsen til Folketinget sendt i høring hos Grønlands Selvstyre to gange, henholdsvis den 21. december 2015 og den 1. marts 2016. Grønlands Selvstyre afgav bemærkninger til udkastet til redegørelsen den 8. marts 2016.
Udkast til forslag om ændring af lov for Grønland om visse spil blev den 17. juni 2016 sendt til udtalelse hos Naalakkersuisut.
Udkast til forslag om ændring af lov for Grønland om visse spil, som bilag til beslutningsforslag herom, har i perioden den 22. juni 2016 til den 29. juli 2016 været sendt i offentlig høring i Grønland af Naalakkersuisut.
 Inatsisartut har den 11. november 2016 vedtaget beslutningsforslaget om forslag til ændring af lov for Grønland om visse spil.
Bemærkninger til lovforslagets enkelte bestemmelser Til § 1 Til nr. 1 Efter den gældende bestemmelse svarer det årlige beløb, der overføres fra den danske stat til Grønlands Selvstyre, til det beløb, der af Danske Spil A/S på baggrund af regnskabsåret 2010 blev overført i 2011 til Grønlands Selvstyre i henhold til lov om visse spil, lotterier og væddemål.
Den danske stat har på den baggrund overført 39.000.000 kr. i henholdsvis 2013 og 2014 samt 40.000.000 kr. i henholdsvis 2015 og 2016.
 Det foreslås, at beløbet forhøjes og fastsættes til 43.250.000 kr. (2015-niveau) svarende til 44.000.000 kr. i 2017 efter fremskrivning og oprunding til nærmeste million kroner.
Beløbet, som overføres til Grønlands Selvstyre, skal som hidtil årligt reguleres med stigningen i forbrugerprisindekset.
Det regulerede beløb rundes, som hidtil, op til nærmeste million kroner.
Til nr. 2 Det følger af den gældende § 35, stk. 2, at finansministeren og skatteministeren inden den 1. januar 2016 skal afgive en redegørelse med henblik på eventuel revision af størrelsen af beløbet til Grønlands Selvstyre i forbindelse med spil udbudt i Grønland.
Ophævelsen af bestemmelsen er en konsekvens af, at finansministeren og skatteministeren afgav redegørelse nr.
R 15 af 13. april 2016 om beløbet til Grønland i forbindelse med spil.
Med henblik på at fastlægge, om beløbet fortsat er retvisende, evalueres det af Skatteministeriet og Finansministeriet efter fire regnskabsår.
Henset til, at det foreslås, at ændringen træder i kraft den 1. januar 2017, vil beløbet blive evalueret i første halvår af 2021 med henblik på eventuel ændring af beløbets størrelse, som fastsættes på finansloven for 2022 og fremadrettet.
Til nr. 3 Det følger af § 35, stk. 4, at beløbet, der årligt overføres fra den danske stat til Grønlands Selvstyre, fordeles af Grønlands Selvstyre til almennyttige formål.
I bestemmelsen er der dog henvist til stk. 5, hvorefter en del af beløbet, som størrelsesmæssigt svarer til den i 2003 bortfaldne statsafgift af spil i Grønland, der blev modregnet i det årlige bloktilskud, kan anvendes til andre formål.
 Det foreslås, at § 35, stk. 3, ophæves, jf. lovforslagets § 1, nr. 2. Som konsekvens heraf, foreslås henvisningen i § 35, stk. 4 (der bliver stk. 3) til stk. 5 ændret til stk. 4.
Til § 2 Det foreslås, at loven træder i kraft den 1. januar 2017.
