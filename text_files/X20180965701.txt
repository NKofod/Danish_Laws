Afgørelse om antal brugte prøveforsøg i et fag, der indgår i flere bacheloruddannelser Afgørelsen fastslår, at klager ikke havde opbrugt sine prøveforsøg i fag B på bacheloruddannelse D, selv om pågældende tidligere havde aflagt to prøveforsøg i fag B på bacheloruddannelse C.
Klageren gennemførte ikke uddannelse C, men blev senere optaget på uddannelse D, hvori fag B indgik.
Afgørelse Ved e-mail har du klaget over en afgørelse, som er truffet af Universitet A.
Styrelsen for Forskning og Uddannelse har nu behandlet din sag.
Styrelsen konkluderer, at din ansøgning om dispensation til et fjerde prøveforsøg i faget B er bortfaldet, fordi du kun har brugt et prøveforsøg i faget.
Du har derfor fortsat ret til to prøveforsøg i faget B.
 I det følgende kan du læse mere om baggrunden for afgørelsen.
Sagens faktum i korte træk Du har været optaget og indskrevet på bacheloruddannelse C på Universitet A i perioden 1. september 2012 til 27. oktober 2014.
 Under uddannelsen deltog du i to prøveforsøg i faget B uden at bestå.
 Pr. 1. september 2016 blev du optaget og indskrevet på bacheloruddannelse D.
 Den 22. juni 2017 var du til prøve i faget B uden at bestå.
Du har således brugt i alt tre prøveforsøg i faget B (to prøveforsøg under din indskrivning på bacheloruddannelse C og et prøveforsøg under din indskrivning på bacheloruddannelse D). Derfor har du ansøgt om dispensation til et fjerde prøveforsøg.
Universitet A har ikke imødekommet din ansøgning, og du har klaget over universitetets afgørelse.
Styrelsens retlige gennemgang af din sag Din sag skal behandles i henhold til  bekendtgørelse nr. 1062 af 30. juni 2016 om eksamen og censur ved universitetsuddannelser (eksamensbekendtgørelsen).
  bekendtgørelse nr. 107 af 12. februar 2018 om adgang til bacheloruddannelser ved universiteterne og de videregående kunstneriske uddannelsesinstitutioner på Uddannelses- og Forskningsministeriets område (bacheloradgangsbekendtgørelsen).
 Ifølge § 48, stk. 1, i eksamensbekendtgørelsen kan universiteternes endelige afgørelser efter denne bekendtgørelse indbringes for Styrelsen for Forskning og Uddannelse, hvis klagen angår retlige spørgsmål.
Det betyder, at styrelsen alene kan forholde sig til, om en sag er behandlet i overensstemmelse med gældende ret, herunder almindelige forvaltningsretlige grundsætninger.
Styrelsen kan således ikke tage stilling til faglige spørgsmål eller vurderinger, som universitetet har foretaget, medmindre vurderingen ligger uden for de retlige rammer.
 Du har ansøgt om dispensation til et fjerde prøveforsøg i faget B.
 Følgende fremgår af eksamensbekendtgørelsens § 13, stk. 2:

§ 13. [] Stk. 2. Den studerende har 3 prøveforsøg til at bestå en prøve [] Universitetet kan tillade yderligere forsøg, hvis der foreligger usædvanlige forhold. [].  Styrelsen bemærker, at den studerende således har ret til at blive indstillet til eksamen op til 3 gange for at bestå hvert enkelt fag, der indgår i pågældendes studieprogram.
Beståede prøver kan danne grundlag for en ansøgning om merit ved fremtidige optagelser/indskrivninger på andre uddannelser, hvorimod brugte prøveforsøg ikke følger med.
Der er imidlertid en undtagelse til dette udgangspunkt, som fremgår af bacheloradgangsbekendtgørelsens § 33.
 Følgende fremgår af bacheloradgangsbekendtgørelsens § 33:

§ 33. En ansøger, der tidligere har været optaget og indskrevet på en uddannelse omfattet af denne bekendtgørelse, og som ansøger om indskrivning på samme uddannelse ved samme eller en ny uddannelsesinstitution, skal ansøge om optagelse efter reglerne i denne bekendtgørelse [] Stk. 6. Hvor den pågældende genindskrives, [] kan beståede prøver ikke tages om, medmindre de er forældende efter uddannelses regler.
Hvor prøveforsøg er opbrugt, giver uddannelsesinstitutionen den studerende et nyt prøveforsøg i det eller de relevante fag.  Efter bestemmelsen i § 33, stk. 6, overføres brugte prøveforsøg i ikke-beståede fag fra første optagelse/indskrivning til anden optagelse/indskrivning.
Bacheloradgangsbekendtgørelsens § 33, stk. 6, omhandler imidlertid den situation, at ansøgeren optages/indskrives igen på den samme uddannelse som ved første optagelse/indskrivning.
Styrelsen konstaterer, at du ikke er blevet genoptaget på samme uddannelse, idet du har skiftet fra bacheloruddannelse C til bacheloruddannelse D.
Som følge heraf er du ikke omfattet af bestemmelsen i § 33, stk. 6.
 Der er ikke andre bestemmelser, der giver mulighed for at overføre brugte prøveforsøg fra ikke-beståede fag fra første optagelse/indskrivning til en anden optagelse/indskrivning på en anden uddannelse.
 Således konkluderer styrelsen, at der ikke er hjemmel i gældende ret til at inkludere dine to brugte prøveforsøg i faget B fra din indskrivning på bacheloruddannelse C, når Universitet A opgør antal brugte prøveforsøg i faget under din nuværende indskrivning på bacheloruddannelse D.
 Ud fra sagens oplysninger har du derfor kun brugt et prøveforsøg i faget B, og du har således ret til yderligere to prøveforsøg i faget.
 På denne baggrund anser styrelsen din ansøgning om dispensation til et fjerde prøveforsøg i faget B for bortfaldet.
 Kopi af denne afgørelse er sendt til Universitet A.
