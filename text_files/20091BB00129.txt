Fremsat den 11. februar 2010 af Anders Samuelsen (LA), Simon Emil Ammitzbøll (LA) og Villum Christensen (LA) Forslag til folketingsbeslutning om afskaffelse af efterlønnen Folketinget pålægger regeringen at fremsætte de nødvendige lovforslag for at sikre en gradvis afskaffelse af efterlønsordningen i overensstemmelse med Arbejdsmarkedskommissionens anbefalinger.
Bemærkninger til forslaget Formålet med beslutningsforslaget er at sikre, at Danmark tager hånd om problemerne med dansk økonomi og får afskaffet efterlønsordningen.
Liberal Alliance finder, ligesom Arbejdsmarkedskommissionen, ingen gode grunde til at bruge skattekroner på at støtte frivillig førtidig tilbagetrækning fra arbejdsmarkedet, da efterlønsmodtagere er den gruppe af modtagere af overførselsindkomster, som bedst vil kunne undvære deres overførselsindkomst.
Dansk økonomi står over for store demografiske udfordringer, hvor der ifølge befolkningsfremskrivninger vil være flere personer uden for arbejdsmarkedet end personer på arbejdsmarkedet fra år 2015, jf.
Danish Rational Economic Agent Model (DREAM).
Økonomien balancerer allerede nu på kanten, og for hver dag der går, nærmer vi os afgrunden.
Mandag Morgen viste i analysen »Velfærdssamfundets nye spilleregler«, som udkom i uge 4 i 2010, at såfremt Danmark ikke foretager de nødvendige velfærdsreformer, vil den danske gældsættelse i år 2050 være 2.000 mia. kr.
Liberal Alliances forslag skal ses i forlængelse af Arbejdsmarkedskommissionens anbefalinger fra august 2009. I rapporten »Velfærd kræver arbejde« blev der opfordret til, at der gennemføres arbejdsmarkedsreformer for at sikre dansk velfærd i fremtiden.
I denne forbindelse foreslog kommissionen en afskaffelse af efterlønnen.
Tal fra Danmarks Statistik viser, at der i tredje kvartal af 2009 var 129.300 danskere på efterløn omregnet til fuld tid.
Dette svarer til, at ca. 40 pct. af samtlige 60-64-årige modtog efterløn.
Det betyder, at velkvalificerede personer trækker sig tilbage fra arbejdsmarkedet, inden de når pensionsalderen, hvilket indebærer en offentlig finansiering på 26 mia. kr. alene i 2009.
Ifølge Arbejdsmarkedskommissionen vil alternativet til efterløn for langt de fleste være beskæftigelse.
Således når kommissionen frem til, at en afskaffelse af efterlønsordningen medfører et varigt løft på 100.000 beskæftigede og en styrkelse af de offentlige finanser på 18 mia. kr. årligt.
 Forslagsstillerne ser frem til Folketingets velvillige behandling.
Skriftlig fremsættelse Anders Samuelsen (LA):
 Forslag til folketingsbeslutning om afskaffelse af efterlønnen.
(Beslutningsforslag nr.
B 129).
