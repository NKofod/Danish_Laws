Fremsat den 20. januar 2010 af Pernille Vigsø Bagge (SF) Jonas Dahl (SF) og Ole Sohn (SF) Forslag til folketingsbeslutning om at sikre fædre/medforældre overnatningsmulighed på sygehuse ved barns fødsel Folketinget opfordrer regeringen til senest den 1. marts 2010 at fremsætte lovforslag eller tage de nødvendige initiativer, der medfører, at landets sygehuse med fødeafdelinger forpligtes til at sikre nybagte fædre/medforældre overnatningsmulighed sammen med moderen i forbindelse med barns fødsel.
Bemærkninger til forslaget Beslutningsforslaget er en næsten uændret genfremsættelse af beslutningsforslag nr.
B 124 fra folketingsåret 2007-08 (2. samling). Se Folketingstidende, forhandlingerne side 5399 og tillæg A side 6391 og 6393.
Sygehusenes nuværende praksis for overnatningstilbud til fædre ved fødsel Danske Regioner har oplyst, at de enkelte sygehuse i dag har vidt forskellig praksis i forhold til overnattende pårørende til fødende, ligesom der ikke findes en entydig registrering af antallet af pårørende.
Nogle sygehuse har familierum, hvor fædrene kan overnatte, dvs. enestuer med en briks, hvor den pårørende kan overnatte.
Andre steder overnatter den pårørende på barselsgangen.
Ingen af stederne optager den pårørende en seng, som kunne have været brugt til en patient.
Der henvises til indenrigs- og sundhedsministerens besvarelse af 29. juni 2007 af spørgsmål nr.
S 4305 og besvarelse af 18. april 2007 af spørgsmål nr.
S 1691 (folketingsåret 2006-07).
Menneskelige gevinster ved fædres mulighed for at overnatte Både sygehusene og Jordemoderforeningen påpeger, at fædres overnatningsmuligheder har mange gevinster.
Det bidrager til, at der tidligt i forløbet dannes de nødvendige familierelationer mellem far, mor og barn.
Gode tidlige familierelationer medvirker til, at patientforløbet bliver mere effektivt og sammenhængende med færre indlæggelsesdage for den enkelte fødende.
Sygehusene har også vurderet, at de pårørende er en vigtig del af plejen og observationen af barnet, og at det kan betyde et behov for flere plejenormeringer, hvis det ikke er muligt, at pårørende indlægges sammen med moderen.
Dertil kommer, at det for mange nybagte mødre har stor betydning, at faren kan blive og overnatte.
Mange mødre oplever ensomhed og usikkerhed og bliver triste, når faren/medforælderen er nødt til at tage hjem for at sove efter fødslen.
Sikring af den tidlige far-mor-barn-tilknytning har generelt stor betydning, men har det i særlig grad i de tilfælde, hvor der har været fødselskomplikationer og en eventuel efterfølgende sygemelding.
Her vil faderen/medforælderen nemmere kunne aflaste moderen, når han/medforælderen har været med til at passe og pleje barnet lige fra fødslen.
 Manglende overnatningsmulighed kombineret med lang transporttid fra den by, familien bor i, til den by, hvor sygehuset ligger, kan også betyde, at nogle familier ikke får så meget af den vigtige første tid sammen.
 Det er derfor heller ikke overraskende, at der  navnlig fra førstegangsfødende  er en stor efterspørgsel efter fædres/medforældres muligheder for at overnatte på sygehuset.
 SF vil gerne sikre de mest optimale forudsætninger på sygehuse med fødeafdelinger, således at nybagte forældre og deres nyfødte barn kommer godt fra start.
 På den baggrund foreslår SF, at alle sygehuse med fødeafdelinger skal sikre nybagte fædre/medforældre muligheden for at kunne overnatte sammen med moderen i forbindelse med barnets fødsel.
 I de tilfælde, hvor barnet ikke har en far/medforælder, skal det tilsvarende være muligt for en anden nærtstående pårørende at overnatte på sygehuset.
Økonomiske konsekvenser Danske Regioner har oplyst, at det er minimalt, hvad det koster at have overnattende pårørende, fordi de pårørende selv skal betale for kosten, og at udgifterne derfor kun omfatter mindre udgifter i form af opredning og vask af sengetøj.
Danske Regioner har endvidere udtalt, at fordelen ved overnatningsmulighed på sygehusene for pårørende til fødende langt overstiger ulemperne.
 Hertil skal SF også fremhæve de ressourcebesparende elementer som fædres/medforældres overnatningsmulighed indebærer, nemlig, som fremhævet af sygehusene selv: at gode tidlige familierelationer medfører færre indlæggelsesdage og holder plejenormeringer til barnet nede.
Samlet må det således konkluderes, at udgifterne forbundet med et krav om, at alle sygehuse skal tilbyde overnatningsmulighed til fædre/medforældre, vil være minimale, hvorimod de menneskelige gevinster vil være meget store.
Der fødes ca. 64.000 børn om året i Danmark.
 SF finder det på den baggrund naturligt og vigtigt at sikre, at overnatningsmulighed for fædre/medforældre står til rådighed på alle sygehuse med fødeafdelinger.
Skriftlig fremsættelse Pernille Vigsø Bagge (SF):
 Forslag til folketingsbeslutning om at sikre fædre/medforældre overnatningsmulighed på sygehuse ved barns fødsel.
(Beslutningsforslag nr.
B 107).
