Nr BSF 70 Forslag til folketingsbeslutning om ophør af brug af asbestholdige  

 produkter i offentligt byggeri Fremsat af Taanqvist (S) Bakholt (S) Bjørn Westh (S) Tommy Dinesen (SF)  

 Leif Hermann (SF) Ejner Larsen (SF) den 18. december 1987 Folketinget pålægger regeringen at drage omsorg for, at brug af asbestholdige produkter i offentligt byggeri straks bringes til ophør.
Bemærkninger til forslaget Handlingsplanen for »Et asbestfrit Danmark« fra oktober 1986 er udtryk for, at samfundet skal undgå brugen af asbest på grund af de store sundhedsmæssige risici, der er forbundet hermed.
For at vise et godt eksempel, bør regeringen gå forrest i bestræbelserne på at undgå brugen af asbest.
På den baggrund virker det helt forkert, at Landbrugsministeriet netop nu har et byggeri i gang, hvortil der vil blive brugt 21.000 m2 asbestholdige eternitplader.
 Dette bør stoppes.
Hvis der findes opgaver, der ikke kan klares uden brug af asbestholdige produkter, må det sikres, at medarbejderne uden nogen form for konsekvenser, såsom tabt dagpengeret m.v., selv kan afgøre, om de vil påtage sig opgaven på de af Arbejdstilsynet godkendte vilkår.
Skriftlig fremsættelse Taanqvist (S):
Som ordfører for forslagstillerne tillader jeg mig herved at fremsætte:
Forslag til folketingsbeslutning om ophør af brug af asbestholdige produkter i offentligt byggeri.
(Beslutningsforslag nr.
B 70).
Jeg skal i øvrigt henvise til beslutningsforslagets tekst og de bemærkninger, som ledsager det.
