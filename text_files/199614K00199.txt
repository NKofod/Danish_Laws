Nr BTL 199 Betænkning over Forslag til lov om ændring af lov om miljøbeskyttelse og  

 lov om kemiske stoffer og produkter (Administration af miljømærkeordninger,  

 Svanemærket)   

 Nr L 199 1996-97, 1. samling Afgivet af Miljø- og Planlægningsudvalget Afgivet: 19970507 Udvalget har behandlet lovforslaget i nogle møder og har herunder stillet spørgsmål til miljø- og energiministeren, som denne har besvaret skriftligt.
 Udvalget ønsker lovforslaget tilbage til fornyet behandling efter 2.  

 behandling.
 Herefter indstiller et mindretal (Socialdemokratiets, Socialistisk  

 Folkepartis, Det Radikale Venstres og Centrum-Demokraternes medlemmer af  

 udvalget) lovforslaget til vedtagelse uændret.
 Et andet mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

forkastelse ved 3. behandling.
Mindretallet tillægger det stor betydning, at forbrugerne får en reel og  

 relevant mærkning, der på en overskuelig måde sætter forbrugerne i stand til  

 at foretage deres valg.
Samtidig er det vigtigt, at der skabes de bedste  

 betingelser for en dansk eksport af miljørigtige produkter; derfor er det  

 mindretallets opfattelse, at Danmark skal koncentrere indsatsen om EU's  

 miljømærke, »Blomsten«.
Det nordiske Svanemærke vil efter mindretallets opfattelse bidrage til at  

 gøre mærkningsjunglen endnu mere ufremkommelig samt gøre det sværere for  

 forbrugerne at træffe deres valg ud fra egne præmisser.
Af en af  

 Miljøstyrelsens publikationer fremgår det, at jo flere forskellige  

 miljømærker der er, desto mere uoverskuelige vil deres budskaber ofte være.  

 Et fælles europæisk mærke vil ifølge mindretallets opfattelse lette  

 forbrugernes valg og bidrage til en mere letgenkendelig og forståelig  

 mærkning.
Desuden dækker »Blomsten« 65 pct. af det danske eksportmarked,  

 Svanemærket kun ca. 20 pct.; derfor vil det være mest fremsynet at  

 koncentrere arbejdet om at få »Blomsten« til at fungere effektivt.  

 Det er også vigtigt at holde sig for øje, at Svanemærket med stor  

 sandsynlighed vil blive opfattet som en teknisk handelshindring, i det omfang  

 Svanemærkets regler ikke harmonerer med de europæiske.
F.eks. har  

 »Blomsten« vedtaget skrappere krav til kviksølv i elpærer.
Svanemærket er heller ikke uden miljømæssige problemer.
Bl.a. kan nævnes  

 mærkets krav til energiforbruget, hvilket skyldes, at Svanemærket er udviklet  

 i lande, hvor man er mindre optaget af CO2-udslip.
Man må heller ikke glemme, at Svanemærket er væsentligt dyrere end  

 »Blomsten«.
Det går ud over virksomhederne og dermed også  

 forbrugerne, der er de eneste til at betale de større omkostninger.
Derfor er det mindretallets opfattelse, at ressourcerne skal koncentreres  

 om at få »Blomsten« til at fungere effektivt.
Det er den mest  

 fremsynede og effektive politik.
En stor indsats her vil placere Danmark i  

 front for det europæiske miljøsamarbejde og samtidig bidrage til at  

 koordinere de forskellige europæiske initiativer til fordel for både miljøet,  

 forbrugerne og virksomhederne.
 Et tredje mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
Martin Glerup (S) Helen Beim (S) Lis Greibe (S) Inger Bierbaum (S) Peter  

 Christensen (S) Steen Gade (SF) fmd.
Elsebeth Gerner Nielsen (RV) Bent  

 Hindrup Andersen (EL) Sonja Albrink (CD) Hans Christian Schmidt (V) Hanne  

 Severinsen (V) Peter Hansen-Nord (V) Jens Vibjerg (V) Niels Jørgen Langkilde  

 (KF) Gitte Seeberg (KF) Eva Møller (KF) Aage Brusgaard (FP) nfmd.
 Dansk Folkeparti havde ikke medlemmer i udvalget.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i nogle møder og har herunder stillet spørgsmål til miljø- og energiministeren, som denne har besvaret skriftligt og mundtligt.
Miljø- og energiministeren har over for udvalget tilkendegivet, at det  

 ikke med miljømærkningen er hensigten at signalere til forbrugeren, at  

 anvendelsen af et miljømærket produkt i sig selv udgør en mere miljøvenlig  

 adfærd i forhold til opnåelse af samme formål ved hjælp af en helt anden type  

 produkt eller på andre måder.
Hensigten er derimod over for forbrugeren at  

 signalere, at produkter, der kan opnå et miljømærke, er mindre  

 miljøbelastende end andre tilsvarende produkter.
Miljømærkeordninger sigter  

 således ikke mod at få forbrugerne til at efterspørge helt andre typer af  

 produkter, men tager udgangspunkt i, hvad forbrugerne rent faktisk  

 efterspørger.
Miljømærkeordninger er altså et markedsorienteret styringsmiddel, der skal  

 sikre forbrugerne og de professionelle indkøbere i erhvervslivet og i det  

 offentlige en lettilgængelig, enkel og troværdig information om  

 sammenlignelige produkters miljøegenskaber.
Miljømærkeordninger er et  

 supplement til øvrige styringsinstrumenter på miljøområdet som f.eks.  

 offentlig grøn indkøbspolitik.
Overordnede miljøpolitiske hensyn vil kunne  

 medføre, at der anvendes andre miljøpolitiske styringsinstrumenter, der har  

 til hensigt at påvirke forbrugernes adfærd eller fremme forbrugernes valg  

 eller fravalg af produktgrupper, der omfatter miljømærkede produkter.
Det er  

 f.eks. tilfældet i forbindelse med anbefalingerne i den offentlige grønne  

 indkøbspolitik om indkøb af papir fremstillet af genbrugspapirmasse.
Ministeren har endvidere tilkendegivet, at regeringen vil arbejde for, at  

 der er så stor overensstemmelse som muligt mellem miljømærkekriterierne og de  

 nationale miljøpolitiske målsætninger.
Kriterierne for opnåelse af Svanen og  

 EU-Blomsten fastsættes på internationalt plan med udgangspunkt i situationen  

 på henholdsvis det nordiske marked og EU-markedet som helhed.
 I den offentlige grønne indkøbspolitik er det muligt at komme med  

 udmeldinger, der er mere nuancerede eller mere præcist tilpassede danske  

 forhold, end det er muligt med miljømærkeordningerne.
 Miljø- og energiministeren har endelig over for udvalget tilkendegivet, at  

 anvendelsen af en offentlig anerkendt miljømærkeordning ikke forhindrer, at  

 denne mærkning suppleres af andre former for offentlig anerkendt mærkning  

 f.eks. den statskontrollerede økologiske mærkningsordning, såfremt en  

 producent ønsker det.
 Herefter indstiller et mindretal (Socialdemokratiets, Socialistisk  

 Folkepartis, Det Radikale Venstres og Centrum-Demokraternes medlemmer af  

 udvalget) lovforslaget til vedtagelse uændret.
 Et andet mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

forkastelse.
 Et tredje mindretal (Enhedslistens medlem af udvalget) indstiller  

 lovforslaget til forkastelse.
 Enhedslisten anser såvel Svanemærket som EU-Blomsten som en dårlig  

 mærkningsstrategi, fordi de bygger på en harmonisering af miljøkrav og dermed  

 en udvanding af den nationale miljøkamp.
 Enhedslisten har konsekvent modarbejdet de to mærker og i stedet kæmpet  

 for indførelse af et økologisk non-food mærke, fordi mange af de hyldevarer,  

 forbrugerne køber i dag, kan produceres udelukkende af økologiske råvarer.  

 Det gælder f.eks. vaskepulver, maling, toiletpapir og tekstiler.
 »Svanen« og »Blomsten« er mærker, der svarer til at  

 indføre et mærke for lysegrønt landbrug, hvilket heldigvis er afvist  

 herhjemme, netop fordi det er muligt at producere økologisk.
 Enhedslistens synspunkt er, at der kun er plads til et begrænset antal  

 miljømærker, hvis mærkerne skal have nogen gennemslagskraft, og her ønsker  

 Enhedslisten, at alle produktgrupper, som kan omfattes af det økologiske  

 begreb, alene skal mærkes med Ø-mærket.
 Andre produktgrupper, som ikke kan opnå et non-food Ø-mærke, dvs.  

 produktområder, som ikke kan baseres på organiske råvarer, og som vurderes  

 som nødvendige, skal markedsføres med reelle og klare vejledninger.
 Mindretallet tror ganske enkelt ikke på, at miljømærker, som prøver at  

 vægte et hav af forskellige faktorer op mod hinanden, har nogen gavnlig  

 virkning set over et længere tidsperspektiv, tværtimod kan sådanne mærker  

 virke hindrende for en mere effektiv anvendelse af miljømærker.
Et andet kritikpunkt er harmoniseringen.
Her viser EU-samarbejdet, at  

 harmonisering fuldstændig lammer den nationale miljøkamp.
Hver gang Danmark  

 binder sig til nogle fælles miljøregler, hindres Danmark i at stille  

 skrappere krav.
 Enhedslistens kritik af Svanemærket kan sammenfattes i en kritik af, at  

 mærket blåstempler uforsvarligt producerede produkter og uforsvarlige  

 produktegenskaber set med danske øjne.
Dette kommer bl.a. til udtryk i følgende problemer ved Svanemærket, som  

 Enhedslisten vil stille ændringsforslag om uden for betænkningen.
Med de  

 eksisterende kriteriesæt for gulvbelægninger kan gulvbelægninger af PVC  

 markedsføres med Svanemærket.
Dette anses for at være i direkte strid med den  

 officielle danske PVC-politik, som sigter på afvikling af PVC.
Med de eksisterende kriteriesæt på papirområdet kan nypapir til  

 kopimaskiner markedsføres med Svanemærket.
Dette anses for at være i direkte  

 strid med den officielle danske papirpolitik, som sigter på størst mulig  

 anvendelse af genbrugspapir.
Svanemærkning af nypapir vil modarbejde dette.
Endvidere betyder de eksisterende kriteriesæt for bomuld, at tøj  

 fremstillet af bomuld, hvor der er anvendt Cheminova-giftene malathion og  

 methyl, kan markedsføres med Svanemærket.
Dette anses for at være i strid med  

 den officielle danske kemikaliepolitik, som sigter på at nedbringe brugen af  

 uønskede kemiske stoffer.
Endelig indeholder de eksisterende kriterier ikke tilstrækkelige krav  

 vedrørende energi- og vandforbrug til, at det anses for rimeligt, at der kan  

 tildeles et miljømærke.
Tildeling af et miljømærke uden klare krav til  

 energi- og vandforbrug anses for at være i strid med den officielle danske  

 politik, som sigter på at nedbringe brugen af energi og vand mest muligt.
 Enhedslisten mener, at Danmark ikke bør indgå i et miljømærkesamarbejde,  

 som ikke indeholder klare kriterier, der sigter på at nedbringe energi- og  

 vandforbruget, eller som er i strid med officiel dansk miljøpolitik.
 Disse eksempler er nogle af de årsager, som har fået såvel den norske som  

 den svenske naturbeskyttelsesforening til at trække sig fra  

 Svanemærkesamarbejdet.
Svanemærket er ikke et statskontrolleret mærke.
Det administreres i privat  

 regi betalt af bl.a. statslige midler, som tages fra ordningen for Renere  

 Teknologi.
Producentinteresser får en central indflydelse på opstillingen af  

 de konkrete kriterier, som kan udløse Svanemærket.
Miljøkampen overlades herved til en forhandling blandt eksperter og  

 industrirepræsentanter.
Miljøkampen flytter til mahognibordene, hvor der  

 træffes beslutning om, hvad der er vigtigst, når vægtningsfaktorerne skal  

 fastsættes, og dette er i realiteten et politiske valg.
Enhedslisten har  

 ingen erfaring med, at det er her, miljøkampen vindes.
Tværtimod er det i  

 disse fora, at miljøkampen bremses.
Martin Glerup (S) Helen Beim (S) Lis Greibe (S) Inger Bierbaum (S) Peter  

 Christensen (S) Steen Gade (SF) fmd.
Elsebeth Gerner Nielsen (RV) Bent  

 Hindrup Andersen (EL) Sonja Albrink (CD) Hans Christian Schmidt (V) Hanne  

 Severinsen (V) Peter Hansen-Nord (V) Jens Vibjerg (V) Niels Jørgen Langkilde  

 (KF) Gitte Seeberg (KF) Eva Møller (KF) Aage Brusgaard (FP) nfmd.
Dansk  

 Folkeparti havde ikke medlemmer i udvalget.
Ændringsforslag Af Bent Hindrup Andersen (EL):
 Til § 3 1) Stk. 1 affattes således:
»Miljø- og energiministeren fastsætter tidspunktet for lovens  

 ikrafttræden, jf. dog stk. 01, 02, 03, 04 og 05.« 2) Efter stk. 1 indsættes som nyt stykke:
»Stk. 01. Miljø- og energiministeren kan ikke sætte loven  

 ikraft, så længe at det er muligt at Svanemærke gulvbelægninger af PVC.« 3) Efter stk. 1 indsættes som nyt stykke:
»Stk. 02. Miljø- og energiministeren kan ikke sætte loven  

 ikraft, så længe at det er muligt at Svanemærke nyt papir til  

 kopimaskiner.« 4) Efter stk. 1 indsættes som nyt stykke:
»Stk. 03. Miljø- og energiministeren kan ikke sætte loven  

 ikraft, så længe at det er muligt at Svanemærke produkter, der er dyrket med  

 brug af kemiske stoffer og produkter, som er på den danske forbudsliste,  

 eller som ikke kan forventes tilladt til brug i Danmark, eksempelvis  

 malathion og methylparathion.« 5) Efter stk. 1 indsættes som nyt stykke:
»Stk. 04. Miljø- og energiministeren kan ikke sætte loven  

 ikraft, før der i de forskellige kriteriesæt er indarbejdet krav om  

 vandforbrug, svarende til den danske politik på området.« 6) Efter stk. 1 indsættes som nyt stykke:
»Stk. 05. Miljø- og energiministeren kan ikke sætte loven  

 ikraft, før der i de forskellige kriteriesæt er indarbejdet krav om  

 energiforbrug, svarende til den danske politik på området.« Bemærkninger Til nr. 1 Med ændringsforslaget bemyndiges miljø- og energiministeren til  

 at sætte loven i kraft, når betingelserne i stk. 02-05 er opfyldt.
Til nr. 2 Med de eksisterende kriteriesæt for gulvbelægninger kan  

 gulvbelægninger af PVC markedsføres med Svanemærket.
Dette anses for at være  

 i direkte strid med den officielle danske PVC-politik, som sigter på  

 afvikling af PVC - en politik, som en svanemærkning af PVC-gulvbelægninger  

 vil modarbejde.
Derfor bør Danmark ikke indgå i et miljømærkesamarbejde, før  

 det indeholder kriterier, der er i overensstemmelse med officiel dansk  

 miljøpolitik.
Til nr. 3 Med de eksisterende kriteriesæt på papirområdet kan nyt papir  

 til kopimaskiner markedsføres med Svanemærket.
Dette anses for at være i  

 direkte strid med den officielle danske papirpolitik, som sigter på størst  

 mulig anvendelse af genbrugspapir - en politik, som en svanemærkning af nyt  

 papir vil modarbejde.
Derfor bør Danmark ikke indgå i et  

 miljømærkesamarbejde, før der er klare kriterier, der er i overensstemmelse  

 med officiel dansk miljøpolitik.
Til nr. 4 Med de eksisterende kriteriesæt for eksempelvis bomuld kan tøj  

 lavet af bomuld, hvor der er anvendt Cheminova-giftene malathion og  

 methylparathion, markedsføres med Svanemærket.
Dette anses for at være i  

 strid med den officielle danske kemikalie-politik, som sigter på at nedbringe  

 brugen af uønskede kemiske stoffer.
Derfor bør Danmark ikke indgå i et  

 miljømærkesamarbejde, før der er klare kriterier, der er i overensstemmelse  

 med officiel dansk miljøpolitik.
Til nr. 5 De eksisterende kriterier for Svanemærket indeholder ikke  

 tilstrækkelige krav vedrørende vandforbrug til, at det anses for rimeligt at  

 tildele et miljømærke.
Tildeling af et miljømærke uden klare krav til  

 vandforbrug anses for at være i strid med den officielle danske politik, som  

 sigter på at nedbringe brugen af vand mest muligt.
Derfor bør Danmark ikke  

 indgå i et miljømærkesamarbejde, før der er klare kriterier, der sigter på at  

 nedbringe vandforbruget.
Til nr. 6 De eksisterende kriterier for Svanemærket indeholder ikke  

 tilstrækkelige krav vedrørende energiforbrug til, at det anses for rimeligt  

 at tildele et miljømærke.
Tildeling af et miljømærke uden klare krav til  

 energiforbrug anses for at være i strid med den officielle danske politik,  

 som sigter på at nedbringe energiforbruget mest muligt.
Derfor bør Danmark  

 ikke indgå i et miljømærkesamarbejde, før der er klare kriterier, der sigter  

 på at nedbringe energiforbruget.
Tilføjelse til tillægsbetænkning Udvalget har, efter at 3. behandling blev afbrudt og lovforslaget blev henvist til fornyet udvalgsbehandling, behandlet dette i et møde.
 Der er af miljø- og energiministeren stillet ændringsforslag, hvorom  

 henvises til de ledsagende bemærkninger.
 Herefter indstiller et flertal (Venstres, Det Konservative  

 Folkepartis, Fremskridtspartiets og Enhedslistens medlemmer af udvalget)  

 lovforslaget til forkastelse.
 Et mindretal (Socialdemokratiets, Socialistisk Folkepartis, Det  

 Radikale Venstres og Centrum-Demokraternes medlemmer af udvalget) indstiller  

 lovforslaget til vedtagelse med det stillede ændringsforslag.
 ÆndringsforslagAf miljø- og energiministeren, tiltrådt af et  

mindretal (S, SF, RV og CD):
 Til § 3 1) Stk. 2 udgår.
Bemærkninger Til nr. 1 Med ændringsforslaget fastholdes den ikrafttrædelsesbestemmelse,  

 som var indeholdt i det oprindeligt fremsatte lovforslag.
Martin Glerup (S) Helen Beim (S) Lis Greibe (S) Inger Bierbaum (S) Peter  

 Christensen (S) Steen Gade (SF) fmd.
Elsebeth Gerner Nielsen (RV) Bent  

 Hindrup Andersen (EL) Sonja Albrink (CD) Hans Christian Schmidt (V) Hanne  

 Severinsen (V) Peter Hansen-Nord (V) Jens Vibjerg (V) Niels Jørgen Langkilde  

 (KF) Gitte Seeberg (KF) Eva Møller (KF) Aage Brusgaard (FP) nfmd.
Dansk  

 Folkeparti havde ikke medlemmer i udvalget.
