Offererstatningslovens § 1 - tingsskade og formueskade, nævnets j.nr.14-520-04531 Skadevolder fulgte efter en uoverensstemmelse ved en motorvejs-sammenfletning efter ansøger, uden at ansøger var klar over det.
På ansøgers hjemadresse overfaldt skadevolder ansøger umiddelbart efter, at begge parter var steget ud af deres biler.
Skadevolder slog ansøgers telefon ud af hånden på ham, slog ansøger omkuld ved et slag i ansigtet og slog eller sparkede ansøger, mens ansøger lå ned.
Skadevolder kørte herefter fra stedet.
Ansøger fremsatte efterfølgende en række krav over for Erstatningsnævnet, herunder krav om erstatning for mistet forsikringsbonus.
Baggrunden for kravet var, at ansøger som følge af overfaldet havde anmeldt skader på tøj og telefon til sit forsikringsselskab, og denne anmeldelse medførte, at ansøger mistede sin kernekundebonus.
Erstatningsnævnet meddelte afslag på at dække kravet under henvisning til, at en mistet forsikringsbonus måtte betragtes som et formuetab, hvorfor der ikke var hjemmel i offererstatningsloven til at dække det.
Efter offererstatningslovens § 1, stk. 1, kan nævnet kun betale erstatning for personskade og i begrænset omfang for skade på personlige effekter.
