 På foranledning af en forespørgsel fra hærprovsten har ministeriet  

 forhandlet med Den danske Præsteforening og forsvarsministeriet om, hvorvidt  

 tjeneste som værnspræst af reserven kan indgå under tjeneste, som det  

 påhviler præster i folkekirken at varetage mod oppebærelse af  

 rådighedstillæg.
Såvel forsvarsministeriet som præsteforeningen er med kirkeministeriet  

 enig i, at spørgsmålet herom må besvares bekræftende.
Det vil heraf følge, at  

 der ved bedømmelsen af omfanget af de almindelige tjenestepligter, som  

 påhviler en præst, der oppebærer rådighedstillæg, kan og skal tages hensyn  

 til denne tjeneste.
Efter gældende bestemmelser foretager værnscheferne udnævnelse,  

 ansættelse, forsættelse og afskedigelse af værnspræster af reserven gennem en  

 hærbefaling.
Under hensyn hertil er ministeriet sindet at foreslå  

 forsvarsministeriet, at det foreskrives, at udnævnelse, ansættelse og  

 forsættelse af værnspræster af reserven, som er ansat i præstestilling i  

 folkekirken, foretages af vedkommende kompetente militære myndighed på  

 grundlag af indstilling fra vedkommende værnsprovst afgivet i hvert enkelt  

 tilfælde efter forud indhentet godkendelse fra biskoppen over det stift, hvor  

 den pågældende værnspræst gør tjeneste som præst.
Det bemærkes, at der ikke tilkommer værnspræster af reserven, som omfattes  

 af rådighedsordningen, vederlag for aktiv tjeneste som værnspræst, ejheller  

 for tjeneste under ferie.
Derimod vil der af de militære myndigheder blive  

 udbetalt dem time- og dagpenge m.v. som hidtil.
Værnspræster af reserven, som  

 ikke oppebærer rådighedstillæg som præst i folkekirken, vil fremdeles -  

 foruden time- og dagpenge - kunne oppebære vederlag for tjeneste, der udføres  

 under ferie.
 Ordningen medfører i realiteten ingen ændring af den hidtidige ordning,  

 jfr. ministeriets skrivelse af 19. maj 1970, dog at tjeneste som værnspræst  

 af reserven herefter skal tages i betragtning ved tilrettelæggelsen af  

 præsternes tjeneste under rådighedsordningen.
 Forinden forsvarsministeriet tilskrives i overensstemmelse med  

 foranstående, udbeder man sig biskoppens eventuelle bemærkninger, gerne  

 snarest belejligst.
 P.M.V.
 E.B.
N.HOLM Til biskopperne.
