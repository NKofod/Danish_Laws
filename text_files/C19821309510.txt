 Til samtlige til eksport af fersk kød, fersk fjerkrækød og kødprodukter  

 autoriserede virksomheder, offentlige og private slagtehuse, autoriserede  

 destruktionsanstalter samt dyrlægerne ved disse.
 Kreolin.
 Ved bekendtgørelse nr. 408 af 17. december 1980 har miljøministeriet  

 fastsat nye bestemmelser »om klassificering, emballering, mærkning, salg  

 og opbevaring af farlige kemiske stoffer og produkter« herunder kreolin  

 og har ophævet bekendtgørelse nr. 348 af 16. juni 1977 om klassificering,  

 emballering og mærkning af farlige stoffer, bortset fra bilag 1,  

 bekendtgørelse nr. 350 af 16. juni 1977 om udlevering og opbevaring af gifte  

 og sundhedsfarlige stoffer m.m. og § 8 og § 11 i lov nr. 119 af 3. maj 1961  

 om gifte og sundhedsfarlige stoffer, i hvilken anledning man skal oplyse  

 følgende.
 Anmeldelse.
 Anvendelsen af kreolin og lignende farlige kemiske stoffer forudsætter  

 anmeldelse herom til den lokale arbejdstilsynskreds.
 Anmeldelsen skal afgives på en særlig blanket, som udleveres på  

 politistationerne og de lokale arbejdstilsynskredse.
 Indkøb.
 Når anmeldelse til arbejdstilsynskredsen er afgivet, kan dyrlægen foretage  

 indkøb af kreolin til denatureringsformål uden anvendelse af særlig  

 rekvisition, men blot ved forevisning af den af arbejdstilsynet anerkendte  

 anmeldelse, der til stadighed opbevares hos virksomheden.
 Opbevaring.
 Kreolin skal opbevares forsvarligt, under lås, utilgængeligt for børn og  

 ikke sammen med eller i nærheden af levnedsmidler, foderstoffer, lægemidler  

 og lignende.
 Kreolin skal opbevares i den oprindelige emballage eller i en anden  

 tilsvarende emballage, der er mærket med stoffets navn, faresymbol(er), samt  

 risiko-angivelser og sikkerhedsforskrifter.
Kreolin skal opbevares i særskilt og aflåset skab eller rum (aflukke), der  

 tydeligt er mærket med en advarselstavle, som består af en trekant med gul  

 baggrund og sort rand.
Den gule baggrund skal dække mindst 50% af tavlens  

 overflade og være forsynet med et dødningehoved.
Hver af tavlens sider skal  

 mindst være 16 cm.
Under tavlen skal anføres ordene: »giftige  

 stoffer«.
 Cirkulæreskrivelse af 1. april 1981, K.K. 3615-1980, tilbagekaldes herved.
 P.V.V.
