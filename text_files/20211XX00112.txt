Skriftlig fremsættelse (27. oktober 2021) Beskæftigelsesministeren (Mattias Tesfaye, fg.):
 Herved tillader jeg mig for Folketinget at fremsætte:
Forslag til lov om ændring af barselsudligningsloven (Regulering af bidragssatsen til barselsudligningsordningen) (Lovforslag nr.
L 55) ATPs bestyrelse har her til sommer indstillet, at bidragssatsen i barselsudligningslovens § 4, stk. 2, 1. pkt., og § 4 a, stk. 1, som gælder for private arbejdsgivere og selvstændigt erhvervsdrivende, forhøjes fra 1.225 kr. til 1.350 kr.
Dette er for at sikre, at barselsudligningsordningen fortsat er selvfinansierende, således at udbetaling af refusion til private arbejdsgivere og kompensation til selvstændigt erhvervsdrivende samlet set finansieres af bidrag fra private arbejdsgivere og selvstændigt erhvervsdrivende.
Lovforslaget vil regulere bidragssatsen i overensstemmelse med ATPs indstilling, således at bidraget modsvarer de faktiske omkostninger i ordningen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
