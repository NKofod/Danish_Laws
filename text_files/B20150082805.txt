Bekendtgørelse om plantedække og om dyrkningsrelaterede tiltag I medfør af § 7, stk. 2 og 3, § 18, § 19, stk. 1 og 3, § 20, § 26 a, stk. 1-3, og § 29, stk. 3, i lov om jordbrugets anvendelse af gødning og om plantedække, jf. lovbekendtgørelse nr. 500 af 12. maj 2013, som ændret ved lov nr. 576 af 4. maj 2015, fastsættes efter bemyndigelse i henhold til § 5, stk. 1, nr. 34, i bekendtgørelse nr. 512 af 23. april 2015 om Natur-Erhvervstyrelsens opgaver og beføjelser:
Kapitel 1 Anvendelsesområde og definitioner § 1. Bekendtgørelsen finder anvendelse for virksomheder med planteavl, husdyravl eller kombinationer heraf, som har en årlig omsætning, der overstiger 50.000 kr. fra planteavl, husdyravl eller kombinationer heraf, og som har et samlet areal på 10 ha eller derover.
Ved opgørelse af arealet medregnes forpagtede og lejede arealer.
 Stk. 2. I denne bekendtgørelse forstås ved:
 1) Dyreenhed: Dyreenhed som defineret i Miljøministeriets bekendtgørelse om erhvervsmæssigt dyrehold, husdyrgødning, ensilage m.v. (husdyrgødningsbekendtgørelsen).
 2) Register for Gødningsregnskab: Det i medfør af § 2, stk. 1, i lov om jordbrugets anvendelse af gødning og om plantedække etablerede register.
 3) Efterafgrødekrav: Krav om etablering af efterafgrøder i medfør af § 2, stk. 1- 2, i nærværende bekendtgørelse.
4) Overskud af efterafgrøder: Arealer med efterafgrøder, som en virksomhed, der er forpligtet i medfør af nærværende bekendtgørelse til at udlægge efterafgrøder, har etableret ud over planperiodens efterafgrødekrav samt ud over arealer til opfyldelse af krav om efterafgrøder i medfør af anden lovgivning.
Arealer med alternativer til efterafgrøder omregnet til efterafgrødearealer efter bestemmelserne i §§ 4-10 medgår til beregning af overskud af efterafgrøder.
 5) JB-nr.: Jordbundstypenummer som beskrevet i den officielle klassificering af jord i Danmark.
Kapitel 2 Efterafgrøder og alternativer Efterafgrøder § 2. Virksomheder omfattet af nærværende bekendtgørelse skal i hver planperiode udlægge arealer etableret med efterafgrøder efter normale driftsmæssige principper med henblik på en effektiv kvælstofoptagelse i efteråret.
Stk. 2. Arealet med efterafgrøder, jf. stk. 1, skal udgøre mindst 10 pct. af virksomhedens efterafgrødegrundareal.
For virksomheder, der udbringer organisk gødning svarende til 0,8 dyreenheder eller derover pr. hektar harmoniareal, skal arealet med efterafgrøder dog mindst udgøre 14 pct. af efterafgrødegrundarealet.
Arealer, der anvendes til opfyldelse af en planperiodes efterafgrødekrav, skal i samme planperiode anvendes til dyrkning af en forårssået afgrøde.
 Stk. 3. Efterafgrødegrundarealet er det samlede areal, som virksomheden i planperioden for egen regning og risiko dyrker med afgrøder omfattet af bilag 1. Efterafgrødegrundarealet opgøres på baggrund af den markplanlægning, virksomheden skal foretage i planperioden, jf. § 16.
Stk. 4. Mængden af udbragt organisk gødning beregnes på samme måde som beregning af mængden af udbragt husdyrgødning i harmonireglerne i husdyrgødningsbekendtgørelsen, idet der dog i beregningen efter nærværende bekendtgørelse også indgår anden organisk gødning end husdyrgødning, bortset fra urea og den andel af blandingsprodukter, der udgøres af urea.
Anden organisk gødning med et indhold på 100 kg total kvælstof svarer efter nærværende bekendtgørelse til en dyreenhed.
Stk. 5. Beregningen efter stk. 4 for en given planperiode foretages på grundlag af gødningsregnskabet for planperioden umiddelbart forud for den senest afsluttede planperiode.
Dette gælder også andelen af urea i blandingsprodukter.
For nyetablerede virksomheder og virksomheder, der ikke var forpligtet til at udarbejde gødningsregnskab i planperioden umiddelbart forud for den senest afsluttede planperiode, fastsættes mængden af udbragt organisk gødning til under 0,8 dyreenheder.
 Stk. 6. Uanset stk. 1-3, er virksomheder, hvor efterafgrødegrundarealet udgør mindre end 10 ha, ikke forpligtet til at udlægge efterafgrøder.
 Stk. 7. For virksomheder, der bliver omfattet af reglerne i nærværende bekendtgørelse efter planperiodens start, gælder reglerne i stk. 2-6. tilsvarende.
§ 3. Efterafgrøder til opfyldelse af efterafgrødekravet skal bestå af 1) korsblomstrede afgrøder, korn, græs, honningurt eller cikorie sået før eller efter høst, eller 2) frøgræs der efter høst fortsætter som efterafgrøde.
Stk. 2. Efterafgrøder, der medgår til opfyldelse af efterafgrødekrav, skal være sået senest den 1. august i den planperiode, for hvilken efterafgrøderne skal bidrage til at opfylde efterafgrødekrav, dog skal korsblomstrede afgrøder, honningurt, almindelig rug, stauderug og vårbyg være sået senest den 20. august i den pågældende planperiode.
Efterafgrøderne må tidligst nedpløjes, nedvisnes eller på anden måde destrueres den 20. oktober i samme planperiode, som de er udsået.
Efterafgrøder sået som udlæg i majs må dog tidligst nedpløjes, nedvisnes eller på anden måde destrueres den 1. marts i den planperiode, som følger umiddelbart efter den planperiode, hvor efterafgrøderne er udsået.
Alternativer til efterafgrøder § 4. En virksomhed, der i medfør af denne bekendtgørelse skal udlægge efterafgrøder, kan vælge helt eller delvis at opfylde efterafgrødekravet ved at anvende et eller flere af de alternative virkemidler, der fremgår af §§ 5-10. Ved anvendelse af alternativer til efterafgrøder omregnes de enkelte alternativer til efterafgrøder ved anvendelse af en omregningsfaktor.
Udlægning af mellemafgrøder § 5. Mellemafgrøder kan anvendes i stedet for efterafgrøder, hvis 1) mellemafgrøderne udlægges før vintersædsafgrøder, 2) mellemafgrøderne består af olieræddike, gul sennep eller af frøgræs, der efter høst af græsfrø, fortsætter som mellemafgrøde, 3) mellemafgrøderne er sået senest den 20. juli i den planperiode, der udløber umiddelbart forud for den planperiode, hvori mellemafgrøderne anvendes som alternativ til efterafgrøder, og 4) mellemafgrøderne tidligst nedvisnes eller nedmuldes den 20. september i den planperiode, hvori mellemafgrøderne anvendes som alternativ til efterafgrøder.
 Stk. 2. Ved beregning af om efterafgrødekravet er opfyldt, erstatter 2 hektar mellemafgrøder 1 hektar efterafgrøde.
Energiafgrøder § 6. Energiafgrøder omfattet af bilag 2, tabel 1, kan anvendes i stedet for efterafgrøder, hvis 1) arealerne, som energiafgrøderne er etableret på, var udlagt med landbrugsafgrøder i omdrift i planperioden umiddelbart forud for etableringen af energiafgrøderne, og 2) energiafgrøderne tidligst er etableret i planperioden 2009/2010 og senest i den planperiode, der udløber umiddelbart forud for den planperiode, hvori energiafgrøderne anvendes som alternativ til efterafgrøder.
 Stk. 2. Arealer omfattet af bilag 2, tabel 2, anses efter denne bekendtgørelse ikke for udlagt med afgrøder i omdrift.
 Stk. 3. Det areal, som en virksomhed kan medregne som alternativ til efterafgrøder, er den del af virksomhedens areal med energiafgrøder, der ligger ud over virksomhedens samlede areal med energiafgrøder i planperioden 2008/2009.
 Stk. 4. Ved beregning af om efterafgrødekravet er opfyldt erstatter 0,8 hektar energiafgrøde 1 hektar efterafgrøde.
Braklagte arealer § 7. Arealer kan, jf. dog stk. 4 og § 8, anvendes som alternativ til efterafgrøder, hvis 1) arealerne er etableret med græs, der er sået senest den 1. januar i det kalenderår, hvor planperioden, i hvilken arealet skal indgå i opfyldelse af virksomhedens efterafgrødekrav, starter, 2) græsset på arealerne tidligst nedpløjes, nedvisnes eller på anden måde destrueres den 20. oktober i samme planperiode, som de er udsået, 3) braklægningen umiddelbart efterfølges af en forårssået afgrøde, eller arealerne bibeholdes som brakarealer i det efterfølgende kalenderår, 4) arealerne ikke er omfattet af randzoneloven, jf. lovbekendtgørelse nr. 894 af 15. juli 2014 eller senere lovbekendtgørelser, der træder i stedet herfor, og 5) arealerne ikke gødskes eller sprøjtes.
 Stk. 2. Græsarealerne i stk. 1, nr. 1, anses for etableret med græs, uanset at der på arealet forefindes spredte naturligt etablerede planter.
 Stk. 3. Uanset stk. 1, nr. 5, kan der på de braklagte arealer anvendes plantebeskyttelsesmidler til selektiv bekæmpelse af hejre(planter), giftige plantearter eller aggressive ukrudtsarter som for eksempel flyvehavre, kæmpebjørneklo, brændenælder og tidsler.
 Stk. 4. Anvendelse af de i stk. 1 nævnte arealer som alternativ til efterafgrøder er betinget af, at arealerne ikke er omfattet af tilsagn om tilskud til miljø- og klimavenligt landbrug eller af tilsagn om tilskud til økologisk landbrug under det nuværende eller tidligere landdistriktsprogrammer.
 Stk. 5. Ved beregning af opfyldelse af efterafgrødekrav erstatter 1 ha braklagte arealer 1 ha efterafgrøder.
Braklagte arealer langs vandløb og søer § 8. Arealer, der er beliggende langs vandløb og søer, og som er mindst 10 meter og højst 20 meter brede regnet fra vandløbets eller søens øverste kant, kan, jf. dog stk. 3, anvendes som alternativ til efterafgrøder, hvis arealerne grænser op til omdriftsarealer, og betingelserne i § 7, stk.1, nr. 1-5, er opfyldt. § 7, stk. 2 og 3, finder tilsvarende anvendelse for arealer omfattet af denne bestemmelse.
Stk. 2. Ved vandløbets eller søens øverste kant forstås i denne bekendtgørelse overgangen fra det skrånende terræn mod vandløbet eller søen til det flade terræn, der normalt kan jordbearbejdes.
Hvor der ikke er en identificerbar øverste kant, beregnes arealets bredde fra overgangen mellem bevoksning af vand- og sumpplanter og egentlige landplanter.
 Stk. 3. Anvendelse af de i stk. 1 nævnte arealer som alternativ til efterafgrøder er betinget af, at arealerne ikke er omfattet af tilsagn om tilskud til miljø- og klimavenligt landbrug eller af tilsagn om tilskud til økologisk landbrug under det nuværende eller tidligere landdistriktsprogrammer.
 Stk. 4. Ved beregning af opfyldelse af efterafgrødekrav erstatter 1 hektar braklagt areal langs vandløb og søer 4 hektar efterafgrøder.
Afbrænding af fiberfraktion af forarbejdet husdyrgødning § 9. Afbrænding af fiberfraktion af forarbejdet husdyrgødning kan anvendes som alternativ til efterafgrøder i medfør af denne bekendtgørelse, hvis fiberfraktionen er leveret til et forbrændingsanlæg, der er godkendt i henhold til den til enhver tid gældende bekendtgørelse om anlæg, der forbrænder affald, og hvis leveringen af fiberfraktionen er sket i den planperiode, der udløber umiddelbart forud for den planperiode, hvori virkemidlet anvendes som alternativ til efterafgrøder.
Dokumentation for leveringen skal kunne forevises på forlangende i forbindelse med kontrol.
 Stk. 2. Hvis afbrænding af fiberfraktion er et krav i medfør af anden lovgivning, kan fiberfraktion, der afbrændes til opfyldelse af et sådant krav, ikke anvendes som alternativ til efterafgrøder.
 Stk. 3. Ved beregning af opfyldelse af efterafgrødekrav erstatter forbrænding af fiberfraktionen fra 25 dyreenheder 1 hektar efterafgrøder.
 Tidligt såede vinterafgrøder.
 § 10. Vinterhvede, vinterbyg, vinterrug og triticale kan anvendes som alternativer til efterafgrøder, hvis arealerne med disse afgrøder er sået senest 7. september i den planperiode, hvori virkemidlet anvendes som alternativ til efterafgrøder.
 Stk. 2. Ved beregning af opfyldelsen af efterafgrødekrav erstatter 4 ha vinterafgrøder 1 hektar efterafgrøder.
Anvendelse af overskud af efterafgrøder § 11. En virksomhed, der efter denne bekendtgørelse er omfattet af et krav om udlægning af efterafgrøder, kan overføre et overskud af efterafgrøder fra en planperiode til en senere planperiode eller til en anden virksomhed, eller anvende overskydende efterafgrøder til en forhøjelse af kvælstofkvoten i den samme planperiode.
Hvis virksomheden ikke inden for fristen i § 16, stk. 1, har oplyst, hvordan virksomheden ønsker planperiodens overskud af efterafgrøder anvendt, vil et overskud af efterafgrøder automatisk blive overført til kommende planperioder.
 § 12. Ved anvendelse af overskud af efterafgrøder til forøgelse af kvælstofkvoten i samme planperiode omregnes overskud af efterafgrøder til kvælstofmængder ved anvendelse af en omregningsfaktor, der fastsættes i bekendtgørelse om jordbrugets anvendelse af gødning for den pågældende planperiode.
§ 13. Hvis overskud af efterafgrøder overdrages fra en virksomhed til en anden virksomhed, kan den modtagende virksomhed lade det overdragne overskud af efterafgrøder indgå i opfyldelse af efterafgrødekrav efter nærværende bekendtgørelse, hvis 1) overdragelsen er sket i planperioden 2007/2008 eller senere, 2) de overdragne efterafgrøder opfyldte kravene for udlægning af efterafgrøder fastsat for den planperiode, hvori de overdragne efterafgrøder blev udlagt, og 3) den afgivende og den modtagende virksomhed har indgået en skriftlig aftale om overdragelsen.
 Stk. 2. Dokumentation for den mellem den afgivende og den modtagende virksomhed indgåede aftale om overdragelse af overskud af efterafgrøder skal kunne forevises på forlangende i forbindelse med kontrol af den modtagende virksomhed.
 Stk. 3. Ved beregning af størrelsen af arealet, som et overdraget overskud af efterafgrøder kan indregnes med i opgørelsen af den modtagende virksomheds efterafgrødekrav, skal der anvendes følgende omregningsfaktor:
 1) Ved overdragelse fra virksomheder, der udbringer mindre organisk gødning end svarende til 0,8 dyreenheder pr. hektar harmoniareal til virksomheder, der udbringer mere organisk gødning end svarende til 0, 8 dyreenheder pr. hektar harmoniareal, kan det overdragne overskud af efterafgrøder indregnes i den modtagende virksomheds opfyldelse af efterafgrødekrav med et areal, der udgør størrelsen af det overdragne overskud af efterafgrøder x 0,7.
 2) Ved overdragelse fra virksomheder, der udbringer organisk gødning svarende til 0, 8 dyreenheder eller mere pr. hektar harmoniareal til virksomheder, der udbringer mindre organisk gødning end svarende til 0,8 dyreenheder pr. hektar harmoniareal, kan det overdragne overskud af efterafgrøder indregnes i den modtagende virksomheds opfyldelse af efterafgrødekrav med et areal, der udgør størrelsen af det overdragne overskud af efterafgrøder x 1,5.
 3) Ved overførsel mellem virksomheder, der udbringer organisk gødning svarende til det samme antal dyreenheder pr. hektar harmoniareal, kan det overdragne overskud af efterafgrøder indregnes i den modtagende virksomheds opfyldelse af efterafgrødekrav med et areal, der udgør størrelsen af det overdragne overskud af efterafgrødearealer.
Overførsel af efterafgrøder til anden planperiode § 14. Overskud af efterafgrøder kan anvendes i en senere planperiode til opfyldelse af den valgte planperiodes efterafgrødekrav, til overførsel til en anden virksomhed eller til forøgelse af virksomhedens kvælstofkvote i den valgte planperiode.
 Stk. 2. Ved anvendelse af opsparede efterafgrøder omfattet af stk. 1 til forøgelse af virksomhedens kvælstofkvote, omregnes opsparede arealer med efterafgrøder til kvælstofmængder efter en omregningsfaktor, fastsat i bekendtgørelse om jordbrugets anvendelse af gødning for den planperiode, hvor de opsparede efterafgrøder ønskes anvendt til forøgelse af virksomhedens kvælstofkvote.
Indberetning af efterafgrøder og tilmelding til alternative virkemidler § 15. Virksomheders indberetning af arealer med efterafgrøder i medfør af lovens § 21 a og ændringer i det indberettede skal ske senest den 31. august i den planperiode, der indberettes om.
Reduktion af det indberettede areal kan foretages indtil tidspunktet for opgørelsen af virksomhedens efterafgrødekrav, jf. § 16, stk. 2, dog, hvis der er varslet kontrol, kun indtil dette tidspunkt.
Stk. 2. Indberetning af anvendelse af et eller flere alternativer til efterafgrøder, jf. §§ 5 - 9, og ændringer i det indberettede skal ske senest den 31. august i den planperiode, hvori efterafgrødekravet, som alternativet eller alternativerne skal medvirke til opfyldelse af, skal opfyldes.
Indberetning om anvendelse af tidligt såede vinterafgrøder, jf. § 10, skal ske senest den 10. september i den i 1. pkt. nævnte planperiode.
Indberetning skal indeholde oplysninger om, hvilke alternativer der bringes i anvendelse.
Stk. 3. Indberetning af oplysning om, at et eller flere alternativer omfattet af §§ 6-9 ikke længere ønskes anvendt, skal ske senest den 31. august i den planperiode, hvor alternativerne skulle have været anvendt til opfyldelse af efterafgrødekravet.
Indberetning af oplysning om, at alternativer omfattet af §§ 5 og 10 ikke længere ønskes anvendt kan ske henholdsvis til og med den 10. oktober og til og med den 10. september i den planperiode, hvor alternativerne skulle have været anvendt til opfyldelse af efterafgrødekravet.
Stk. 4. Indberetninger og ændringer af indberetninger omfattet af stk. 1-3, skal ske på et af NaturErhvervstyrelsen særligt udarbejdet skema og skal foretages elektronisk gennem NaturErhvervstyrelsens Tast selv-service via www.virk.dk eller www. naturerhverv.dk.
Indberetninger eller ændringer i indberetninger, der ikke er foretaget elektronisk i det særlige skema, anses ikke for modtaget i NaturErhvervstyrelsen.
 Stk. 5. Falder en frist i medfør af stk. 1-3, på en lørdag eller søndag, skal oplysningerne være indberettet senest den første arbejdsdag, der følger efter fristdagen.
Markplanlægning og opgørelse af efterafgrødekrav § 16. Virksomheder, der i henhold til nærværende bekendtgørelse er omfattet af efterafgrødekrav, skal i hver planperiode, senest den dato, der er anført som ansøgningsfrist i den til enhver tid gældende bekendtgørelse om markblok og elektronisk Fællesskema, indgive en markplanlægning, der viser de arealer, der i planperioden er dyrket med afgrøder, omfattet af bilag 1.
Stk. 2. Samtidig med indgivelse af markplanlægningen efter stk. 1, skal virksomhederne opgøre efterafgrødekravet for planperioden, der er foretaget markplanlægning for.
Den enkelte virksomhed skal også inden for fristen i stk. 1 meddele, om efterafgrødekravet er opfyldt helt eller delvist ved overførsel af overskud af efterafgrøder fra en anden virksomhed eller ved overførsel af overskud af efterafgrøder fra en tidligere planperiode.
Virksomheden kan inden for fristen i stk. 1, angive, om et overskud af efterafgrøder skal anvendes til at forøge kvælstofkvoten i samme planperiode, overføres til en senere planperiode eller overdrages til en anden virksomhed.
Stk. 3. Oplysninger om markplanlægning i medfør af stk. 1 og oplysninger om anvendelse af overskud af efterafgrøder i medfør af stk. 2 skal indgives elektronisk i NaturErhvervstyrelsens Tast selv-service via www.virk.dk eller www.naturerhverv.dk.
Oplysninger, der ikke indgives elektronisk gennem NaturErhvervstyrelsens Tast selv-service, anses ikke for modtaget i NaturErhvervstyrelsen.
Opgørelse af efterafgrødekravet skal foretages i NaturErhvervstyrelsens Tast selv-service.
Beregning af reduktion af kvælstofkvote § 17. Ved beregning af den reduktion af en virksomheds kvælstofkvote, som i medfør af lovens § 7, stk. 1, følger af, at virksomheden ikke i planperioden, som beregningen foretages for, har udlagt efterafgrøder i overensstemmelse med reglerne i nærværende bekendtgørelse, anvendes følgende omregningsfaktorer pr. manglende hektar efterafgrøder:
 1) For virksomheder, der udbringer organisk gødning svarende til under 0,8 dyreenheder pr. ha harmoniareal: 56 kg N.
 2) For virksomheder, der udbringer organisk gødning svarende til 0,8 dyreenheder eller derover pr. ha harmoniareal: 85 kg N.
 Stk. 2. Reglerne i § 2, stk. 4-5, om beregning af den udbragte mængde organisk gødning, finder tilsvarende anvendelse ved anvendelse af stk. 1.
Kapitel 3 Dyrkningsrelaterede tiltag Jordbearbejdning § 18. Virksomheder, der er omfattet af efterafgrødekrav, må forud for forårssåede afgrøder ikke foretage jordbearbejdning fra høst af forfrugt og indtil den 1. november på lerjord og humusjord (JB 5-11), og for så vidt angår sandjord (JB 1-4) indtil den 1. februar i det følgende kalenderår.
Kemisk nedvisning af ukrudt og spildfrø må dog finde sted fra 1. oktober.
 Stk. 2. Jordbearbejdning i stk. 1 omfatter enhver form for bearbejdning af jorden, som kan foretages i forbindelse med jordbrugsmæssig anvendelse af jorden, herunder pløjning, harvning og tromling.
 Stk. 3. Det i stk. 1 nævnte forbud mod jordbearbejdning gælder dog ikke for følgende arealer:
 1) Arealer udlagt med efterafgrøder.
 2) Arealer hvorpå der har været dyrket roer.
 3) Arealer der drives af virksomheder, der er autoriserede til økologisk jordbrugsproduktion og for disse virksomheders egen regning og risko.
 4) Arealer hvorpå der har været dyrket de gartneriafgrøder, der fremgår af bilag 3, tabel 1.
 5) Arealer hvorpå der skal dyrkes de gartneriafgrøder, der fremgår af bilag 3, tabel 1.
 6) Arealer hvorpå der ifølge skriftlig aftale med en myndighed ikke må anvendes sprøjtemidler.
 7) Arealer hvorpå der har været dyrket flerårige vedplanter.
 8) Arealer hvorpå der skal dyrkes flerårige vedplanter.
 9) Arealer hvorpå der har været dyrket kerne- eller kolbemajs.
 Stk. 4. Virksomheder, der dyrker kartofler, kan uanset bestemmelserne i stk. 1 fra 1. november foretage jordbearbejdning af det areal, hvorpå der har været dyrket kartofler.
 Stk. 5. Virksomheder, der er autoriserede læggekartoffel-avlere, og virksomheder, der producerer spisekartofler, kan endvidere fra den 1. november foretage jordbearbejdning af det areal, hvorpå der i den kommende dyrkningssæson skal dyrkes kartofler.
Omlægning af fodergræs § 19. Virksomheder, der er omfattet af efterafgrødekrav, må ikke foretage ompløjning af fodergræsmarker i perioden fra den 1. juni og indtil den 1. februar i det følgende kalenderår.
Dette gælder dog ikke for virksomheder, der er autoriserede til økologisk jordbrugsproduktion.
Fodergræs omfatter de afgrødekoder, der fremgår af bilag 3, tabel 2.
 Stk. 2. Uanset stk. 1 må fodergræsmarker omlægges til fodergræs eller grønkorn med græsudlæg frem til den 15. august.
 Stk. 3. Uanset stk. 1 må fodergræsmarker med JB 7-9 ompløjes fra den 1. november, hvis arealerne skal anvendes til en forårssået afgrøde i det umiddelbart følgende kalenderår.
Kapitel 4 Tilsyn, straf og ikrafttræden Tilsyn § 20. NaturErhvervstyrelsen fører tilsyn med, at der ikke sker overtrædelse af bekendtgørelsen.
Straffebestemmelser § 21. Overtrædelse af § 2, stk. 1 og 2, § 3, stk. 2, § 13, stk. 2, § 16, stk. 1, § 18, stk. 1, og § 19, stk. 1, straffes med bøde.
 Stk. 2. Der kan pålægges selskaber m.v. (juridiske personer) strafansvar efter straffelovens 5. kapitel.
Ikrafttræden § 22. Bekendtgørelsen træder i kraft den 1. august 2015.
NaturErhvervstyrelsen, den 3. juli 2015 Jette Petersen / Steen Bonde Bilag 1 Efterafgrødegrundareal Efterafgrødegrundareal.
