Cirkulære om  

 tilbagebetaling af affaldsafgift1) (Told- og Skatteregionerne) 1. Afgiftspligt og registreringspligt Efter den tidligere gældende § 9 i lov nr. 838  

 af 19. december 1989 om afgift af affald og råstoffer (nu § 9,  

 stk. 1) skulle der betales afgift af affald, der blev tilført en  

 registreringspligtig virksomhed.
Registreringspligt indtrådte ved  

 virksomhedens modtagelse af affald fra kommunale renovationsordninger,  

 herunder affald, der var anvist af kommunalbestyrelsen til deponering eller  

 forbrænding, jf. den tidligere gældende § 11 i samme  

 lov.
 Ved lov nr. 1071 af 23. december 1992 blev § 11,  

 stk. 2 indsat (nu § 11, stk. 3). Herefter indtrådte der  

 pr. 1. januar 1993 tillige registreringspligt for virksomheder, der modtog  

 affald fra udlandet med henblik på deponering eller forbrænding.  

 Registreringspligt indtrådte således, selvom der ikke  

 forelå en anvisning, og selvom affaldet ikke var omfattet af en  

 kommunal renovationsordning.
Ved lov nr. 1224 af 27. december 1996 blev § 11,  

 stk. 1 ændret således, at der pr. 1. januar 1997  

 indtrådte registreringspligt ved modtagelsen af affald til deponering  

 eller forbrænding, såfremt affaldet var omfattet af  

 anvisningspligten eller en kommunal indsamlingsordning.
Efter 31. december  

 1996 er det således tilstrækkeligt, at affaldet er omfattet af  

 anvisningspligten uden at der samtidig behøver at foreligge en  

 anvisning fra kommunen.
Ved registreringspligtens indtræden efter  

 ovennævnte bestemmelser i lovens § 11, skulle der herefter i  

 medfør af lovens § 9 som udgangspunkt betales afgift af alt  

 affald, der blev tilført virksomheden fra og med  

 registreringstidspunktet.
Det vil sige, at der også skulle betales  

 afgift, selvom det senere tilførte affald, hverken var omfattet af en  

 kommunal renovationsordning, anvist til deponering eller forbrænding  

 eller modtaget fra udlandet.
Inden ændringen af affaldsafgiftslovens § 11,  

 stk. 1 pr. 1. januar 1997 blev stiltiende anvisninger i praksis  

 også anset for at være en kommunal anvisning med  

 registreringspligt til følge.
Registreringspligt blev således  

 anset for at være indtrådt, hvis kommunen var vidende om, at  

 virksomheden modtog affald til deponering eller forbrænding, og  

 kommunen stiltiende accepterede bortskaffelsesmåden.
2. Østre Landsrets dom om anvisning og registreringspligt Østre Landsret har imidlertid ved en dom afsagt den  

 21. november 1996 (TfS 1997.176) statueret, at et værft, der deponerede  

 eget produktions- og byggeaffald på egen grund, ikke var  

 registreringspligtig i henhold til § 11 i lov nr. 838 af 19. december  

 1989 om afgift af affald og råstoffer.
Landsretten lagde til grund, at værftet ikke modtog  

 affald fra kommunale renovationsordninger.
Endvidere begrundede landsretten  

 sin afgørelse med, at kommunens skriftlige godkendelse af en instruks  

 vedrørende værftets fyldplads ikke efter sit indhold kunne  

 forstås som en anvisning af affald med den virkning, at virksomheden  

 blev registreringspligtig.
Landsretten udtalte, at registreringspligt med den  

 deraf følgende pligt til at betale afgift må kræve, at  

 anvisning sker udtrykkeligt og klart.
Den omstændighed, at der med  

 kommunens viden var sket en faktisk affaldsdeponering på værftets  

 grund, var ikke tilstrækkelig til at statuere registreringspligt.
 Retssagen vedrørte et tilfælde, der lå  

 forud for de ved lov nr. 1071 af 23. december 1992 og lov nr. 1224 af 27.  

 december 1996 foretagne ændringer af registreringsreglerne i  

 affaldsafgiftslovens § 11.
 Dommen blev ikke anket.
3. Dommens betydning Det er Skatteministeriets opfattelse, at dommens resultat  

 om kravene til udtrykkelig og klar anvisning ved deponering af eget affald  

 på egen grund både har betydning ved deponering eller  

 forbrænding af eget affald og ved deponering eller forbrænding af  

 fremmed affald.
 Herefter indtrådte registreringspligt efter de  

 dagældende regler kun, hvis en virksomhed modtog en eller flere af  

 følgende:
1)	affald fra kommunale renovationsordninger, 2)	affald, der udtrykkeligt og klart var anvist af kommunen,  

 eller 3)	affald fra udlandet efter 31. december 1992.
3.1 Kommunale renovationsordninger Affald omfattet af kommunale renovationsordninger er  

 beskrevet i §§ 2 - 4 og § 14 i affaldsbekendtgørelsen  

 (bekendtgørelse nr. 118 af 23. februar 1989), idet ordningerne her  

 bliver kaldt for indsamlingsordninger.
Indsamlingsordninger vedrører  

 typisk dagrenovationsaffald og dagrenovationslignende affald, jf.  

 bekendtgørelsens § 2. I princippet kan kommunalbestyrelsen dog  

 beslutte, at alt affald er omfattet af en indsamlingsordning, jf.  

 bekendtgørelsens § 3.
 Kommunalbestyrelsen skal fastsætte det nærmere  

 omfang af indsamlingsordningerne ved regulativer, jf. bekendtgørelsens  

 § 14. Ved afgørelsen af om affald er omfattet af kommunale  

 renovationsordninger eller ej, skal der således tages udgangspunkt i  

 den enkelte kommunes regulativer om affaldsbortskaffelse.
 Modtog virksomheden affald, herunder eget affald, omfattet  

 af en indsamlingsordning i følge kommunens regulativer, var  

 registreringspligt således indtrådt, og der kan derfor ikke ske  

 tilbagebetaling af affaldsafgift for affald, der er blevet tilført  

 virksomheden efter dette modtagelsestidspunkt.
 Reglerne om indsamlingsordninger i  

 affaldsbekendtgørelsen fra 1989 er i det væsentlige  

 videreført uændret i de senere affaldsbekendtgørelser,  

 jf. §§ 37 - 39 og § 21 i bekendtgørelse nr. 131 af 21. marts  

 1993 og §§ 36 - 42 og § 20 i bekendtgørelse nr. 581 af 24.  

 juni 1996 (senest afløst af bekendtgørelse nr. 299 af 30. april  

 1997).
3.2. Udtrykkelig og klar anvisning fra kommunen Afgørelse af om der kan foretages tilbagebetaling  

 af affaldsafgift på grund af, at kravene til udtrykkelig og klar  

 kommunal anvisning ikke er opfyldt, baseres på en samlet konkret  

 vurdering af sagens omstændigheder.
 For at der konkret foreligger en tilstrækkelig  

 udtrykkelig og klar anvisning, skal kommunen have udstedt en forvaltningsakt,  

 hvoraf det fremgår, at der foretages en anvisning af det omhandlede  

 affald til deponering eller forbrænding.
Begrebet forvaltningsakt følger de almindelige  

 forvaltningsretlige regler.
Nedenfor er beskrevet en række eksempler  

 på, hvornår kravene til en tilstrækkelig udtrykkelig og  

 klar forvaltningsakt er opfyldt.
 Af forvaltningsakten skal det fremgå, hvilket sted  

 deponeringen eller forbrændingen kan foretages, f.eks. virksomhedens  

 egen grund, navnet på den eller de modtagende virksomheder, navnet  

 på anlægget eller dets beliggenhed.
Endelig skal forvaltningsakten være udstedt af den  

 kommune, hvori virksomheden, der frembringer affaldet, er beliggende, og  

 forvaltningsaktens adressat skal være den virksomhed, der frembringer  

 affaldet.
Pr. 1. april 1993 kan en kommune dog også foretage anvisning  

 for affald i kommunen, der er frembragt udenfor kommunen, når affaldet  

 ikke er bortskaffet i overensstemmelse med den kompetente kommunes  

 anvisning.
Det er ikke en betingelse, at ordene »anvisning«,  

 »deponering« eller »forbrænding« er anvendt.
Betingelsen kan  

 således være opfyldt, hvis der f.eks. i forvaltningsakten er  

 henvist til anvisningsbestemmelsen i affaldsbekendtgørelsen eller til  

 en eventuel bestemmelse i kommunens regulativ om pligten til at indhente  

 forudgående anvisning.
Det skal blot tydeligt og klart  

 fremgå af sagens sammenhæng, at forvaltningsakten  

 indebærer, at der sker en sådan anvisning.
 Betingelsen kan ligeledes være opfyldt,  

 såfremt kommunen anviser virksomheden flere alternative  

 bortskaffelsesmuligheder, som virksomheden kan vælge i mellem.
 Endvidere kan betingelsen være opfyldt, hvis  

 kommunen har meddelt virksomheden, at virksomheden selv skal etablere  

 bortskaffelsesmuligheder.
 Endelig kan kommunens bekræftelse eller accept af et  

 forslag eller anmodning fra virksomheden om deponering eller  

 forbrænding på egen grund eller andre steder opfylde  

 betingelsen.
Betingelsen vil som udgangspunkt ikke være opfyldt,  

 hvis der alene er tale om en ren miljømæssig godkendelse af  

 virksomhedens forhold, f.eks. vedrørende virksomhedens indretning og  

 instrukser.
Godkendelse efter miljøbeskyttelseslovens kapitel 5 med  

 vilkår om, hvorledes affaldsbortskaffelse skal finde sted, udgør  

 således ikke i sig selv en anvisning.
 I øvrigt gælder der efter de almindelige  

 forvaltningsretlige regler ingen formkrav til forvaltningsakten, det vil  

 sige, at en telefonisk eller anden mundtlig anvisning i princippet vil  

 være tilstrækkelig.
 For så vidt angår dokumentationen af mundtlige  

 oplysninger henvises dels til notatpligten efter offentlighedslovens  

 § 6, stk. 1, dels til den almindelige retsgrundsætning om  

 offentlige myndigheders notatpligt.
I offentlighedslovens § 6, stk. 1 er det  

 bestemt, at i sager, hvor der vil blive truffet afgørelse af en  

 forvaltningsmyndighed, skal en myndighed, der mundtligt modtager oplysninger  

 vedrørende en sags faktiske omstændigheder, der er af betydning  

 for sagens afgørelse, eller som på anden måde er bekendt  

 med sådanne oplysninger, gøre notat om indholdet af  

 oplysningerne.
Det gælder dog ikke, såfremt oplysningerne i  

 øvrigt fremgår af sagens dokumenter.
 Denne notatpligt suppleres af en almindelig  

 retsgrundsætning om, at offentlige myndigheder har pligt til at  

 gøre notat om alle væsentlige ekspeditioner i en sag, herunder  

 telefonsamtaler, som ikke fremgår af brevvekslingen i sagen eller af  

 sagens øvrige dokumenter.
 Er disse regler ikke fulgt, og kan den mundtlige  

 afgørelse ikke på anden måde dokumenteres ved andet  

 skriftligt materiale, bør der ses bort fra en sådan  

 anvisning.
 Har virksomheden modtaget affald, herunder eget affald,  

 der er omfattet af en udtrykkelig og klar anvisning, er der indtrådt  

 registreringspligt, og der kan således ikke ske tilbagebetaling af  

 afgift for affald, der er blevet tilført virksomheden efter dette  

 modtagelsestidspunkt.
3.3 Affald fra udlandet Pr. 1. januar 1993 indtrådte der tillige  

 registreringspligt ved modtagelse af affald fra udlandet med henblik på  

 deponering eller forbrænding.
Fra tidspunktet fra modtagelse af affald  

 fra udlandet kan der ikke ske tilbagebetaling af affaldsafgift for senere  

 tilført affald.
Dette gælder både for senere  

 tilført udenlandsk og indenlandsk affald, uanset at der eventuelt ikke  

 er foretaget anvisning for det indenlandske affald.
4. Faktisk bortskaffelsesmåde Foreligger der en udtrykkelig og klar anvisning for  

 affaldet eller er affaldet omfattet af en kommunal indsamlingsordning, er det  

 uden betydning, om affaldet faktisk bortskaffes i overensstemmelse med  

 anvisningen eller de kommunale regulativer.
Der vil således  

 indtræde registreringspligt ved modtagelsen til deponering eller  

 forbrænding, selvom affaldet modtages et andet sted end det sted, der  

 fremgår af anvisningen eller de kommunale regulativer.
5. Tilbagebetaling Efter ovennævnte retningslinier kan virksomheder  

 søge om at få tilbagebetalt for meget betalt afgift, der er  

 betalt den 21. november 1991 eller senere.
 For affald tilført den 1. januar 1997 eller senere  

 kan der ikke ske tilbagebetaling p.g.a. de nye regler om  

 registreringspligtens indtræden, der trådte i kraft den 1. januar  

 1997.
 Det er en betingelse for tilbagebetaling, at virksomheden  

 foreviser dokumentation for eller på anden måde  

 sandsynliggør, at virksomheden ikke har væltet afgiften over  

 på andre.
 Tilbagebetalingskrav forrentes efter de almindelige regler  

 om forrentning, jf. cirkulære nr. 157 af 14. oktober 1987 om  

 forrentning af visse tilbagebetalingsbeløb.
 Ansøgning om tilbagebetaling skal fremsættes  

 overfor den lokale told- og skatteregion inden udgangen af 1999.
 For så vidt angår tilbagebetalingskrav, der  

 ikke er forældede efter lov om forældelse af visse fordringer  

 (1908-loven) ved udgangen af 1999 kan anmodning om tilbagebetaling  

 fremsættes indtil det tidspunkt, hvor forældelsen  

 indtræder.
6. Ikrafttræden Cirkulæret træder i kraft den 14. juli  

 1999.
