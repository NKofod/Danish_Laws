 Den 26. maj 1982 anmodede et svensk patentbureau et dansk patentbureau  

 om den 4. juni 1982 at indlevere patentansøgning med prioritet fra den 5.  

 juni 1981. I sin anerkendelsesskrivelse af 28.
maj 1982 gjorde det danske patentbureau opmærksom på, at  

 prioritetsdokumentet skulle indleveres til Patentdirektoratet senest den 5.  

 oktober 1982. Denne frist blev imidlertid ved en fejltagelse ikke noteret i  

 det danske bureaus fristregistreringssystem.
Den 21.
juni 1982 meddelte direktoratet, at en række formelle mangler måtte  

 berigtiges inden 3 måneder og at fristen for indlevering af  

 prioritetsdokument var 16 måneder regnet fra den 5. juni 1981. 3  

 månedersfristen noteredes i bureauets fristregistreringssystem, men der  

 foretoges ingen notering af fristen for indlevering af prioritetsdokumentet.  

 Den 16. august 1982 modtog det danske bureau prioritetsdokumentet fra det  

 svenske bureau uden at registrere fristen.
Den 12. september 1982 indbetalte  

 bureauet tillægsafgift uden i den anledning at indlevere  

 prioritetsdokumentet.
Den 28.
 oktober 1982 indleveredes prioritetsdokumentet - 23 dage for sent.
Den 9. december 1982 meddelte direktoratet telefonisk bureauet, at  

 prioritetsdokumentet var indleveret for sent.
I januar 1983 anmodede bureauet  

 Patentdirektoratet om genoprettelse af de tabte rettigheder jf. patentlovens  

 § 72, stk. 1 i anlednig af den for sene indlevering.
Den 2. maj 1983 meddelte direktoratet afslag på  

 genoprettelsesanmodningen med den begrundelse, at bureauet ikke havde udvist  

 al den omhu, som med rimelighed kunne kræves.
Det blev tillagt vægt, at et  

 fristovervågningssystem, der kun indebar kontrol een gang, ikke kunne anses  

 for forsvarligt.
Afgørelsen blev indbragt for Patentankenævnet, der  

 stadfæstede direktoratets afgørelse om afslag på genoprettelsesanmodning.
År 1984, den 1. august afsagde patentankenævnet (Beyer, Grønning-Nielsen,  

 Terndrup Pedersen) følgende k e n d e l s e i sagen j.nr.
P. 12/83: Klage fra Ashland Oil, Inc., USA, v/Plougmann & Vingtoft Patentbureau over patentdirektoratets afgørelse af 2. maj 1983 af patentansøgning nr.  

 2539/82.
 Ved skrivelse af 26. maj 1982 anmodede det svenske patentbureau Bergling  

 & Sundbergh AB for Ashland Oil, Inc., USA, patentbureauet Plougmann &  

 Vingtoft om den 4. juni 1982 at indlevere en ansøgning om patent på overtræk  

 til porøse overflader til det danske patentdirektorat, med prioritet fra den  

 5. juni 1981. I sin anerkendelsesskrivelse af 28. maj 1982 gjorde Plougmann  

 & Vingtoft opmærksom på, at basisansøgningen skulle indleveres senest den  

 5. oktober 1982.
 Den 4. juni 1982 indleverede Plougmann & Vingtoft patentansøgningen  

 til patentdirektoratet med påstand om prioritet fra den 5. juni 1981. Uagtet  

 at prioritetsdokumentet på daværende tidspunkt ikke var modtaget af bureauet,  

 noteredes fristen for dets seneste indlevering - den 5. oktober 1982 - ved en  

 fejltagelse ikke i bureauets fristregistreringssystem.
 Den 21. juni 1982 meddelte direktoratet, at en række formelle mangler  

 måtte berigtiges inden 3 måneder.
 I skrivelsen henledte direktoratet endvidere bureauets opmærksomhed på, at  

 prioritetsdokument skulle indleveres inden 16 måneder regnet fra den 5. juni  

 1981.
Fristen på de 3 måneder, der udløb den 21. september 1982, noteredes i  

 bureauets fristregistreringssystem.
Derimod foretoges der ikke notering af  

 prioritetsfristen eller kontrol af, om denne var noteret, idet fristen til  

 indlevering af prioritetsdokumentet efter bureauets interne instruks af  

 sikkerhedsgrunde skulle have været registreret, så snart det konstateredes,  

 at prioritetsdokumentet ikke var blevet indleveret, dvs. da patentansøgningen  

 blev indgivet.
 Den 16. august 1982 modtog bureauet bl.a. prioritetsdokumentet, uden at  

 der i den anledning skete nogen ekspedition eller registrering af nogen  

 frist.
Den 12. september 1982 indbetalte bureauet en af direktoratet tidligere  

 krævet tillægsafgift.
Prioritetsdokumentet blev ikke indleveret ved denne  

 lejlighed, idet bureauet fortsat ikke havde opdaget, at dokumentet ikke var  

 blevet ekspederet til direktoratet.
 Først den 28. oktober 1982 fremsendtes prioritetsdokumentet til  

 direktoratet i forbindelse med andet materiale.
 Den 9. december 1982 blev bureauet telefonisk af direktoratet gjort  

 bekendt med, at prioritetsdokumentet var blevet indleveret for sent.
 Efter at direktoratet derefter i skrivelse af 17. januar 1983 havde  

 meddelt bureauet, at det, der omhandledes i kravene ikke sås at adskille sig  

 væsentligt fra den teknik, der var kendt fra en række patentskrifter,  

 herunder navnlig US-patentskrift nr. 4.331.782 af 25 maj 1982, og at  

 ansøgningen derfor ikke skønnedes at omhandle en patenterbar opfindelse,  

 anmodede bureauet under henvisning til patentlovens § 72 om genoprettelse af  

 de rettigheder, der var gået tabt for ansøgerne som følge af den forsinkede  

 indlevering, idet bureauet samtidig redegjorde for sit  

 fristovervågningssystem.
 Patentdirektoratet afslog begæringen ved skrivelse af 2. maj 1983, med  

 følgende begrundelse:
 »Ved skrivelse af 24. januar 1983 har De i henhold til patentlovens §  

 72 anmodet om genoprettelse af de rettigheder, som gik tabt i ans. nr.  

 2539/82, idet prioritetsdokumentet blev indleveret efter udløbet af den i  

 patentbekendtgørelsen § 11 fastsatte frist.
 I den anledning skal man meddele, at direktoratet ikke finder det  

 godtgjort, at Deres fuldmægtig i forbindelse med notering af fristen og  

 kontrol hermed har udvist al den omhu, som med rimelighed kunne kræves,  

 hvorfor Deres begæring om genoprettelse ikke kan imødekommes.
Direktoratet har ved afgørelsen lagt vægt på, at et  

 fristovervågningssystem, der kun indebærer kontrol een gang, ikke kan anses  

 for forsvarligt, samt på, at en mangelskrivelse fra direktoratet, der  

 udtrykkelig gør opmærksom på blandt andet det manglende prioritetsdokument,  

 ikke har medført en gennemgang af sagen med henblik på at konstatere, hvad  

 der kræves inden for hvilke frister.« Denne afgørelse har bureauet ved skrivelse af 20. juni 1983 indbragt for  

 patentankenævnet.
 Nævnet har behandlet sagen i sit møde den 18. juni 1984.
 For klageren mødte ingeniør Ole Plougmann og højesteretssagfører Mogens  

 Plesner.
Ingeniør Ole Plougmann har givet en redegørelse for bureauets  

 kontrolsystem og herunder forklaret, at al ind- og udgående post bogføres via  

 systemet.
Der arbejdes med et system af interne og eksterne frister og  

 således, at der kun registreredes een ekstern frist ad gangen.
Det er  

 sekretærer med betydelig ekspeditionserfaring, der rekvirerer registrering,  

 og sagen går herefter til registrator, der indfordrer sagsakter,  

 afkontrollerer og foretager den fysiske registrering.
På grund af flytning  

 omkring juni 1982 arbejdede bureauet under et vist pres.
Da ansøgningen blev  

 indleveret den 4. juni 1982, blev der korrekt rekvireret fristsletning af  

 denne frist, men blev der ved en fejltagelse ikke rekvireret registrering af  

 frist for indlevering af basisdokumentet, og denne mangel blev ej heller  

 opdaget af registrator eller af den sagsbehandlende sekretær.
Han kan ikke  

 forklare, hvorfor direktoratets mangelskrivelse af 21. juni 1982 ikke  

 bevirkede opdagelse heraf og heller ikke, hvorfor prioritetsdokumentet ikke  

 straks ved modtagelsen blev indsendt, idet dette ellers er stående instruks  

 uden hensyn til noterede frister.
Sagen har givet anledning til den ændring i  

 bureauets registreringspraksis, at alle eksterne frister, der umiddelbart kan  

 konstateres, straks registreres.
Klageren har anført, at der er tale om et veludviklet og gennemarbejdet  

 system, der i alle ekspeditionsfaser har mindst to kontrolelementer og  

 betjenes af erfarne og veluddannede ekspeditører.
Det skete er uforklarligt,  

 uforudseligt og uforståeligt.
Der er tale om en menneskelig fejl, der opstår  

 som følge af tillid til systemet, fordi fristen allerede burde have været  

 indkodet i dette, og det kan derfor bl.a. ikke bebrejdes klageren, at det  

 ikke ved modtagelsen af direktoratets mangelskrivelse af 21. juni 1982 blev  

 konstateret, at dette ikke var tilfældet.
 Nævnet skal udtale:
Det findes ved sagens afgørelse at måtte lægges til grund, at notering af  

 fristen for prioritetsdokumentets indlevering hverken er sket ved sagens  

 modtagelse, selv om man i relation til ansøgeren har været opmærksom på denne  

 frist, ved ansøgningens indsendelse eller ved modtagelsen af direktoratets  

 mangelskrivelse.
Der findes endvidere at måtte lægges vægt på, at  

 prioritetsdokumentet, der blev rettidigt modtaget af bureauet, i strid med  

 gældende instruks ikke blev indsendt straks ved dets modtagelse og ej heller  

 ved en senere ekspedition i sagen, alt uanset at alle ekspeditioner har  

 passeret i hvert fald to behandlingsinstanser.
 Der findes herefter ikke at være udvist al den omhu, som med rimelighed  

 kan kræves, hvorfor begæringen om genoprettelse ikke kan tages til følge.
Herefter bestemmes:
 Direktoratets afgørelse af 2. maj 1983 om afslag på genoprettelse af  

 rettigheder i ansøgning nr. 2539/82 stadfæstes.
J.
Beyer.
Grønning-Nielsen.
P.
Terndrup Pedersen.
