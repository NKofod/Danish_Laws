Der fandtes ikke tilstrækkeligt grundlag for at pålægge  

 tilbagebetalingspligt efter bistandslovens § 26, stk. 1, nr. 1, i et  

 tilfælde, hvor en ansøger havde afslået at modtage et arbejdstilbud efter  

 reglerne i lov om arbejdstilbud til ledige.
Ankestyrelsen lagde vægt på, at  

 et arbejdstilbud ikke er en anvisning af arbejde i  

 arbejdsløshedsforsikringslovens forstand.
 REDEGØRELSE FOR SAGEN:
 En ansøger rettede henvendelse til socialforvaltningen i april 1986 med  

 henblik på råd og vejledning i anledning af, at hans arbejdsløshedskasse i  

 marts 1986 havde standset udbetalingen af arbejdsløshedsdagpenge til ham.  

 Ansøgeren havde i marts 1986 afslået et arbejdstilbud, der var givet i medfør  

 af lov om arbejdstilbud til ledige, og som ansøgeren havde fået under hensyn  

 til, at hans dagpengeret ville ophøre pr. 31. maj 1986.
 Det var videre oplyst, at arbejdsmarkedsnævnet ved afgørelser af  

 henholdsvis 4. april og 26. juni 1986 havde fundet, at det givne  

 arbejdstilbud havde været rimeligt, og at ansøgeren derfor ikke havde krav på  

 noget nyt arbejdstilbud efter reglerne i lov om arbejdstilbud til ledige.
Den 27. juni 1986 orienterede socialforvaltningen ansøgeren om, at han,  

 såfremt det ikke lykkedes ham at få arbejde, havde mulighed for at søge  

 kontanthjælp, men at han i så fald måtte fremkomme med oplysninger om sine  

 økonomiske forhold.
Samtidig meddelte forvaltningen, at den hjælp, der  

 eventuelt ville kunne udbetales efter bistandslovens § 37, stk. 2, ville  

 blive ydet med tilbagebetalingspligt i henhold til bistandslovens § 26, stk.  

 1, nr. 1, idet ansøgeren havde afslået at tage imod et arbejdstilbud, som  

 arbejdsmarkedsnævnet havde fundet rimeligt.
 AFGØRELSEN, DER KLAGES OVER:
 Med den af socialudvalget givne begrundelse tiltrådte amtsankenævnet, at  

 eventuelt kontanthjælp til ansøgeren skulle ydes med tilbagebetalingspligt  

 efter bistandslovens § 26, stk. 1, nr. 1.
 KLAGEN TIL ANKESTYRELSEN:
 Sagen blev anket af ansøgeren.
 LOVGRUNDLAG:
 Lov om social bistand, § 26, stk. 1, nr. 1.
 ANKESTYRELSENS AFGØRELSE:
Under henvisning til at ansøgeren ikke havde fået anvist arbejde, finder  

 Ankestyrelsen, at betingelsen i bistandslovens § 26, stk. 1, nr. 1, om  

 nægtelse af at påtage sig anvist arbejde ikke har været opfyldt.
Der er  

 derfor ikke tilstrækkeligt grundlag for at pålægge ansøgeren  

 tilbagebetalingspligt efter bistandslovens § 26, stk. 1, nr. 1.
 Ankestyrelsen har ikke herved taget stilling til, om ansøgeren iøvrigt  

 opfylder betingelserne for at kunne få udbetalt kontanthjælp efter  

 bistandsloven.
 Ankestyrelsen ændrer således amtsankenævnets afgørelsen.
