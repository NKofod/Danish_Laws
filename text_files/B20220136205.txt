Bekendtgørelse om midlertidig maritim omstillingspulje for Brexit-ramte virksomheder i den maritime sektor I medfør af § 3, stk. 1, § 7, stk. 3, og § 23, stk. 3, i lov nr. 1518 af 18. december 2018 om erhvervsfremme, som ændret ved lov nr. 782 af 4. maj 2021, fastsættes:
Kapitel 1 Bekendtgørelsens anvendelsesområde § 1. Efter denne bekendtgørelse ydes tilskud til virksomheder i den maritime sektor, som er negativt påvirket af Det Forenede Kongeriges udtræden af Den Europæiske Union (Brexit). Tilskuddene gives med henblik på at afbøde den negative effekt af Brexit og understøtte virksomhederne i deres omstilling til nye markeder.
 Stk. 2.  Tilskuddene udmøntes på baggrund af to ansøgningsrunder til en midlertidig maritim omstillingspulje.
 Stk. 3. Den maritime omstillingspulje, jf. stk. 2, gælder fra og med 1. oktober 2022 til og med 31. december 2023.
 Stk. 4. Virksomheder kan søge den maritime omstillingspulje om tilskud for 50 pct. af deres omsætningstab.
 Stk. 5. Organer inden for den offentlige forvaltning falder uden for bekendtgørelsens anvendelsesområde.
 Stk. 6. Tilskuddet ydes som de minimis-støtte i overensstemmelse med Kommissionens forordning (EU) nr. 1407/2013 af 18. december 2013 om anvendelse af artikel 107 og 108 i traktaten om Den Europæiske Unions funktionsmåde på de minimis-støtte (EUT L 352 af 24. december 2013, s. 1), som senest ændret ved Kommissionens forordning nr. 2020/972 af 2. juli 2020.
Kapitel 2 Definitioner § 2. I denne bekendtgørelse forstås ved:
 1) Virksomhed: En privatretlig juridisk person eller personligt ejet virksomhed, herunder foreninger, fonde og selvejende institutioner, som er registreret i Det Centrale Virksomhedsregister (CVR). Ved beregning af de i denne bekendtgørelse omhandlede statsstøttelofter under de minimis-forordningen skal alle enheder, som de jure eller de facto kontrolleres af én og samme enhed, betragtes som én virksomhed.
 2) Organer inden for den offentlige forvaltning: Statslige myndigheder og statsfinansierede selvejende institutioner, der er omfattet af § 2, stk. 1, nr. 1 og 2, i bekendtgørelse om statens regnskabsvæsen m.v., kommuner og regioner, kommunale og regionale organisationer og selskaber m.v., som er oprettet i henhold til lov om kommunernes styrelse, samt institutioner hvor statsligt, regionalt eller kommunalt tilskud til drift udgør halvdelen eller mere og forventes vedvarende at dække halvdelen eller mere af institutionens ordinære driftsudgifter.
 3) Maritim sektor: Virksomheder inden for:
a) Olie, gas og havvind.
Virksomhederne, der er beskæftiget med udvinding af olie og naturgas samt med havvind i Nordsøen eller globalt.
b) Udstyr.
Underleverandører til bygning og udrustning af skibe.
c) Skibsbygning.
Nybygnings- og reparationsværfter.
d) Skibsfart.
Rederier, som er baseret i Danmark, og som udfører transport af varer eller passagerer til søs.
e) Hjælpevirksomhed.
Havne og anden hjælpevirksomhed i forbindelse med transport, herunder, stevedorer samt Anden transportformidling, der omfatter skibsmæglere og speditører.
 f) Øvrige maritime virksomheder: Virksomheder inden for andre brancher end ovenstående med væsentlige økonomiske aktiviteter, inden for den maritime sektor, fx underleverandører til den maritime sektor.
 4) SMV: (Små eller Mellemstore Virksomheder) Virksomhed som beskæftiger op til 249 fuldtidsansatte, og som enten har en årlig omsætning på maksimalt 50 mio. euro eller en årlig balance på maksimalt 43 mio. euro.
5) Omsætning: Salgsværdien af produkter og tjenesteydelser mv. med fradrag af prisnedslag, merværdiafgift og anden skat, der er direkte forbundet med salgsbeløbet.
Virksomheden skal opgøre omsætningen ud fra de samme principper som i virksomhedens senest godkendte regnskab.
Hvis virksomheden ikke tidligere har udarbejdet et godkendt regnskab, skal virksomheden opgøre omsætningen i overensstemmelse med den for virksomheden gældende regnskabslovgivning.
Virksomheden kan alene medtage omsætning, der er skattepligtig i Danmark.
6) Referenceperiode: Den sammenligningsperiode, som virksomhedens nedgang i omsætning opgøres i forhold til.
Referenceperioden er 1. januar 2017  31. december 2019. Omsætningen i referenceperioden opgøres som et gennemsnit af omsætningen i regnskabsårene 2017, 2018 og 2019.
7) Kompensationsperioden: Perioden, for hvilken der ydes kompensation for virksomhedens omsætningstab.
Kompensationsperioden er 1. januar 2020  31. december 2022.
 8) Omsætningstab: Forskel mellem omsætningen i kompensationsperioden og referenceperioden, jf. nr. 6-7.
Kapitel 3 Ansøgningskriterier § 3. Der kan efter reglerne i denne bekendtgørelse ydes tilskud til virksomheder, navnlig små og mellemstore virksomheder (SMVer), jf. § 1, hvis betingelserne i stk. 2-5 er opfyldt.
 Stk. 2. Virksomheden skal være negativt påvirket som følge af Brexit og med et dokumenterbart omsætningstab på minimum 40.000 kr.
 Stk. 3. Virksomheden er en del af den maritime sektor, jf. § 2, nr. 3.
 Stk. 4. Virksomheden ikke har modtaget ulovlig statsstøtte, som endnu ikke er tilbagebetalt.
 Stk. 5. Virksomheden skal være registreret i det centrale virksomhedsregister (CVR) senest den 13. januar 2022.
Kapitel 4 Tilskuddets størrelse § 4. Virksomheder kan søge om tilskud på 50 pct. af deres omsætningstab - dog maksimalt 250.000 kr. og min 20.000 kr.
 Stk. 2. Tilskuddet vil blive reduceret forholdsvist, såfremt der ansøges for mere end puljens samlede ramme.
 § 5. Der ydes ikke tilskud til dækning af omsætningstab, som godtgøres virksomheden på anden vis, herunder ved forsikringsdækning, betaling fra anden virksomhed, andre offentlige refusioner, kompensation m.v., eller anden statslig kompensationsordning i anledning af udmøntningen af Brexittilpasningsreserven.
 Stk. 2. Der ydes ikke tilskud til dækning af omsætningstab, som med rimelighed kunne være afværget.
 Stk. 3. Der ydes ikke tilskud, i det omfang en nedgang i omsætning må anses at være forårsaget af, at virksomheden uretmæssigt har undladt at henføre omsætning til kompensationsperioden eller uretmæssigt har henført for stor indkomst til referenceperioden.
 § 6. Søfartsstyrelsen kan fastsætte supplerende vilkår for tilsagn om støtte fra den maritime omstillingspulje.
Kapitel 5 Ansøgning og dokumentation § 7. Puljen udmøntes over to ansøgningsrunder, én i 2022 og én i 2023. Søfartsstyrelsen fastsætter de præcise datoer.
Stk. 2. Ansøgningen skal udarbejdes i et særligt skema, der er tilgængeligt via virk.dk.
Skemaet vedlægges de foreskrevne bilag samt dokumentation, jf. § 8.
Stk. 3. Der kan alene ansøges om tilskud til én virksomhed.
Alle enheder, som de jure eller de facto kontrolleres af én og samme enhed, betragtes som én virksomhed.
 Stk. 4. Søfartsstyrelsen behandler ansøgningerne efter ansøgningsfristerne, jf. stk. 1, med henblik på udbetaling af tilskud inden for puljens rammer.
 § 8. Virksomheden skal på forlangende i ansøgningsblanketten, jf. § 7, stk. 2, eller på forespørgsel fra Søfartsstyrelsen indsende følgende:
 1) Opgørelse af det tilskudsberettigede omsætningstab.
 2) Redegørelse og dokumentation for at virksomhedens omsætningstab skyldes Brexit.
§ 9. Virksomheden skal indsende en erklæring om al øvrig de minimis-støtte, som virksomheden har modtaget i indeværende og de to foregående regnskabsår i medfør af Europa-Kommissionens forordning (EU) nr. 1407/2013 eller øvrige de minimis-forordninger.
Erklæringen kan tilgås via den digitale løsning på virk.dk.
Stk. 2. Virksomheden skal under strafansvar, jf. § 14, på tro og love erklære, at de afgivne oplysninger efter § 7, stk. 2, er korrekte, og at ansøger ikke selv er skyld i omsætningstabet.
Erklæringen kan tilgås via den digitale løsning på virk.dk.
 Stk. 3. Virksomheden skal erklære sig på tro og love, at den ikke får omsætningstabet dækket andetsteds.
 § 10. Søfartsstyrelsen kan af virksomheden og dens ledelse forlange de oplysninger, som er nødvendige for at dokumentere, at kravene til ansøgningen i denne bekendtgørelse er overholdt.
 Stk. 2. Søfartsstyrelsen kan udtage ansøgninger af særlig karakter, herunder hvor der vurderes at være en særlig risiko for, at ansøger ikke er berettiget til det ansøgte tilskud, eksempelvis ved atypiske forhold omkring ansøgningsgrundlaget, til udvidet sagsbehandling.
 Stk. 3. Søfartsstyrelsen kan pålægge enhver, der i medfør af stk. 2, udtages til udvidet sagsbehandling, at udlevere supplerende oplysninger og dokumentation til brug for afgørelsen.
 Stk. 4. Søfartsstyrelsen fastsætter i forbindelse med indhentelse af oplysninger efter stk. 1 og stk. 3, en frist for indsendelse af oplysningerne.
 Stk. 5. Der kan alene udbetales tilskud, når sagen er dokumenteret i fornødent omfang og inden for den af Søfartsstyrelsen fastsatte frist, jf. stk. 4.
Kapitel 6 Udbetaling af tilskud § 11. Udbetaling af tilskuddet vil ske til virksomhedens NemKonto, når de i bekendtgørelsen fastsatte krav til dokumentation mv. er godkendt af Søfartsstyrelsen, jf. § 10, stk. 1.
 Stk. 2. Søfartsstyrelsen kan nedsætte tilskuddet, hvis virksomheden ikke har iagttaget sin tabsbegrænsningspligt, jf. § 5, stk. 2.
§ 12. Retten til tilskuddet bortfalder hvis 1) tildeling af tilskuddet er i strid med Kommissionens forordning (EU) nr. 1407/2013 af 18. december 2013 om anvendelse af artikel 107 og 108 i traktaten om Den Europæiske Unions funktionsmåde på de minimis-støtte (EUT L 352 af 24. december 2013, s. 1), som senest ændret ved Kommissionens forordning nr. 2020/972 af 2. juli 2020, 2) kompensationen er i strid med Europa-Parlamentets og Rådets forordning (EU) 2021/1755 af 6. oktober 2021 om oprettelse af brexittilpasningsreserven, 3) det efter tidspunktet for afgørelsen viser sig, at virksomheden har afgivet urigtige eller vildledende oplysninger, har fortiet oplysninger af betydning for sagens afgørelse, eller 4) hvis den indsendte dokumentation eller øvrige oplysninger, som Søfartsstyrelsen modtager, viser, at virksomheden ikke er berettiget til tilskud i henhold til reglerne i denne bekendtgørelse.
 Stk. 2. I de i ovenstående § 12, stk. 1, nr. 3, nævnte tilfælde træffer Søfartsstyrelsen afgørelse om tilbagebetaling af uretmæssigt udbetalt tilskud.
 Stk. 3. Virksomheden har pligt til at give Søfartsstyrelsen meddelelse om forhold, der kan medføre tilskuddets bortfald.
Kapitel 7 Klage, straf og ikrafttræden Klageadgang § 13. Søfartsstyrelsens afgørelser i henhold til denne bekendtgørelse kan påklages til Erhvervsstyrelsens forvaltningsmyndighed af Brexitreserven.
Stk. 2. Klager efter stk. 1 skal indgives skriftligt inden fire uger efter, at afgørelsen er meddelt den pågældende.
Klagefristen løber fra dagen efter, afgørelsen er kommet frem til adressaten, jf. stk. 3. Hvis klagefristen er en lørdag, søndag eller helligdag, udløber klagefristen den førstkommende hverdag.
Stk. 3. Erhvervsstyrelsens forvaltningsmyndighed af Brexitreserven kan bestemme, at klagen skal indgives via e-mail eller anden digital løsning.
En digital meddelelse anses for at være kommet frem, når den er tilgængelig for adressaten for meddelelsen.
Stk. 4. Erhvervsstyrelsens forvaltningsmyndighed af Brexitreserven kan fastsætte, hvortil klagen skal sendes.
Der kan også fastsættes en vejledende sagsbehandlingstid.
Straf § 14. Medmindre højere straf er forskyldt efter anden lovgivning, straffes med bøde den, der i forbindelse med en ansøgning og bevilling heraf, herunder om medfinansiering og kompensation m.v., afgiver urigtige eller vildledende oplysninger eller fortier oplysninger af betydning for en sags afgørelse.
 Stk. 2. Der kan pålægges selskaber m.v. (juridiske personer), strafansvar efter reglerne i straffelovens 5. kapitel.
Ikrafttrædelse § 15. Bekendtgørelsen træder i kraft den 1. oktober 2022.
