Lavestbydende fagentreprenør ved en licitation fik meddelelse om, at  

 man havde besluttet at forhandle med den billigste hovedentreprenør, som der  

 senere blev kontraheret med.
Udtalt, at den omstændighed, at AB 72 ifølge  

 udbudsmaterialet dannede grundlag for afgivelsen af tilbud alene fandtes at  

 være en tilkendegivelse til de bydende om, at AB 72, herunder dennes § 31 om  

 voldgift, skulle være gældende ved en eventuel aftale og således måtte indgå  

 i de bydendes forudsætninger ved tilbuddets afgivelse.
Endvidere udtaltes  

 det, at bestemmelsen ikke, hverken udtrykkeligt eller stiltiende, kunne anses  

 som en aftale mellem parterne om, at der for nævnte tvist, der drejede sig om  

 erstatning for uberettiget kontraheringsnægtelse, var aftalt voldgift i  

 medfør af AB § 31. Herefter toges bygherrens afvisningspåstand til følge.
K E N D E L S E i Voldgiftssag nr.
C 3241 K A/S mod A A/S I anledning af en tvist mellem klageren, K A/S, som lavestbydende ved en  

 licitation, og indklagede, A A/S, som bygherre, om erstatning for  

 kontraheringsnægtelse har klageren ved klageskrift af 6. juli 1990 indbragt  

 sagen for en i medfør af »Regler for behandling af sager ved  

 Voldgiftsretten for Bygge- og Anlægsvirksomhed« nedsat voldgiftsret  

 bestående af arkitekt m.a.a.
Per Kyed, projektleder, civilingeniør T.
Boe  

 Larsen og landsdommer Vagn Rasmussen, sidstnævnte som formand.
 Indklagede har påstået afvisning, idet der ikke er indgået aftale om  

 voldgift.
 Overfor indklagedes afvisningspåstand har klageren påstået frifindelse.
 Parterne er enige om, at formalitetsspørgsmålet afgøres på det  

 foreliggende skriftlige grundlag.
 Sagens nærmere omstændigheder er følgende:
 I en annonce indbød indklagede interesserede entreprenører til  

 prækvalifikation til licitation vedrørende en bebyggelse i x-by.
Projektet blev udbudt i hoved- eller fagentrepriser med en nærmere angiven  

 entrepriseopdeling.
Der ville blive udvalgt 5 firmaer pr. fag for deltagelsen  

 i licitationen.
Klageren blev udvalgt som et af de 5 firmaer indenfor VVS-entreprisen og  

 blev ved licitationen lavestbydende.
Summen af laveste tilbud fra  

 fagentrepriserne udgjorde 12.389.346,00 kr., medens laveste  

 hovedentreprisetilbud udgjorde 13.264.000,00 kr.
 Ved skrivelse af 19. april 1990 fik de lavestbydende fagentreprenører  

 meddelelse fra indklagede om, at man havde besluttet at forhandle med den  

 billigste hovedentreprenør.
 I klageskriftet har klageren gjort gældende, at indklagede har pådraget  

 sig et erstatningsansvar overfor klageren ved at kontrahere med billigste  

 hovedentreprenørtilbud, og at indklagede ved den uberettigede  

 kontraheringsnægtelse med klageren har pådraget sig et erstatningsansvar  

 overfor klageren.
 I udbudsmaterialets fællesbetingelser hedder det blandt andet:
»0.2  GRUNDLAG Nedenfor nævnte dokumenter danner grundlag for såvel afgivelse af tilbud  

 som overdragelse og udførelse af arbejdet med gyldighed i den anførte orden.
 Særlige dokumenter:  . . . . . .
 Almengyldige dokumenter:
Almindelige betingelser for arbejder og leverancer, AB 72. . . . . .  

 .« Indklagede har til støtte for sin afvisningspåstand gjort gældende, at da  

 der ikke mellem klageren og indklagede er indgået nogen aftale, er der heller  

 ikke vedtaget voldgift.
 I indklagedes duplik hedder det blandt andet:
 »Det er korrekt, at udbudsmaterialet indeholdt henvisning til AB 72  

 og dermed til voldgiftsbestemmelsen i § 31.
 Det er følgelig korrekt, at det for klageren var et tilbudsvilkår, at  

 tvister skulle afgøres af Voldgiftsretten for Bygge- og Anlægsvirksomhed.
Klagerens tilbud er imidlertid ikke blevet accepteret - det er jo netop  

 dette forhold, der er søgsmålsgrundlaget - og derfor er der ikke mellem  

 parterne indgået nogen voldgiftsaftale, jf. herved voldgiftslovens § 1, stk.  

 1.« Klageren har gjort gældende, at AB 72, § 31 er gældende mellem parterne,  

 både som forudsætning for afgivelse af tilbud samt som stiltiende aftale  

 mellem parterne, hvorfor sagen med rette er indbragt for Voldgiftsnævnet.
 Klageren har henvist til den overfor citerede del af fællesbetingelserne.
 Voldgiftsretten udtaler:
Den omstændighed, at AB 72 ifølge udbudsmaterialet danner grundlag for  

 afgivelsen af tilbud findes alene at være en tilkendegivelse til de bydende  

 om, at AB 72, herunder dennes § 31 om voldgift, skal være gældende ved  

 indgåelse af en eventuel aftale og således må indgå i de bydendes  

 forudsætninger ved tilbuddets afgivelse.
Bestemmelsen kan ikke, hverken  

 udtrykkeligt eller stiltiende anses som en aftale mellem parterne om, at der  

 for en tvist som den her omhandlede, der drejer sig om erstatning for  

 uberettiget kontraheringsnægtelse, er aftalt voldgift i medfør af AB 72, §  

 31.
 Som følge af det anførte tages indklagedes afvisningspåstand til følge.
 Med hensyn til sagens og voldgiftsrettens omkostninger forholdes som  

 nedenfor bestemt.
 T H I B E S T E M M E S:
 Denne sag afvises fra voldgiftsretten.
 Klageren, K A/S, betaler inden 14 dage efter denne kendelses modtagelse  

 til indklagede, A A/S, 5.000,00 kr. i sagsomkostninger, hvortil kommer, at  

 klageren betaler udgifterne ved voldgiftsrettens behandling af sagen.
København, den 5. december 1990 Per Kyed Vagn Rasmussen T.
Boe Larsen p.v.c.
