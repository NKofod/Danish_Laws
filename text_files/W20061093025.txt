Ankestyrelsens principafgørelse D-10-06 om uarbejdsdygtighed - 1. fraværsdag - bredere vurdering - forudgående sygemelding - dagpenge Resume:
 Ved vurdering af, om en lønmodtager var fuldt uarbejdsdygtig på grund af sygdom, kunne kommunen ikke fra 1. fraværsdag bedømme lønmodtagerens uarbejdsdygtighed på et bredere grundlag end det hidtidige arbejde.
 Begrundelsen var, at der ikke allerede fra 1. fraværsdag var grundlag for at bedømme lønmodtagerens uarbejdsdygtighed uafhængigt af ansættelsesforholdet hos arbejdsgiveren.
 Der var heller ikke grundlag for at medtage en sygemelding, der lå lidt over 6 uger før 1. fraværsdag i vurderingen af uarbejdsdygtigheden.
Der skulle således foretages en individuel, konkret vurdering af uarbejdsdygtigheden ved hver sygemelding Love:
Lov om dagpenge ved sygdom eller fødsel - lovbekendtgørelse nr. 1047 af 28. oktober 2004 - § 5, stk. 1 og § 26, stk. 1 Lov om sygedagpenge - lov nr. 563 af 9. juni 2006 - § 7 og § 54 Sagsfremstilling:
En lønmodtager blev sygemeldt den 21. januar 2005 fra sit arbejde som lærer.
Lønmodtageren havde tidligere været sygemeldt fra den 30. september til den 6. december 2004 på grund af akut stress på arbejdspladsen.
Hun blev opsagt fra sit job den 27. november 2004 med fratrædelse den 31. maj 2005 på grund af problemer på arbejdspladsen.
I statusattest af 25. februar 2005 havde egen læge oplyst, at lønmodtageren var uarbejdsdygtig på grund af psykiske symptomer i form af angst, koncentrationsbesvær og søvnproblemer.
Lægen skønnede, at uarbejdsdygtigheden i høj grad kun var relateret til den nuværende arbejdsplads, og at lønmodtageren kunne påtage sig andet undervisningsarbejde et andet sted efter en vis restitueringsperiode.
 Kommunen traf den 6. juli 2005 afgørelse om afslag på refusion af sygedagpenge til arbejdsgiveren for perioden 21. januar til 30. april 2005.
 Det sociale nævn ændrede den 26. oktober 2005 kommunens afgørelse og fandt arbejdsgiveren havde ret til at modtage refusion for perioden.
 Nævnet begrundede afgørelsen med, at lønmodtageren var fuldt uarbejdsdygtig på grund af sygdom, i forhold til sin arbejdsplads, da hun sygemeldte sig den 21. januar 2005. Nævnet lagde vægt på de foreliggende lægelige oplysninger om uarbejdsdygtighed på grund af sygdom.
 Kommunen klagede og anførte, at man havde vurderet, at lønmodtageren ikke var uarbejdsdygtig i forhold til arbejde andet sted end ved sin arbejdsgiver. Årsagen til sygemeldingen var stress på grund af det psykiske arbejdsmiljø.
 Sagen blev behandlet i principielt møde med henblik på afklaring af, om kommunen kunne foretage en bredere vurdering af uarbejdsdygtigheden fra 1. fraværsdag, herunder om en forudgående sygeperiode skulle medtages ved vurderingen af uarbejdsdygtigheden.
 Afgørelse:
 Ankestyrelsen fandt at kommunen ikke kunne foretage en bredere vurdering af uarbejdsdygtigheden fra 1. fraværsdag den 21. januar 2005, jf. dagpengelovens § 5, stk. 1.
 Begrundelsen var, at der ikke allerede fra 1. fraværsdag var grundlag for at bedømme lønmodtagerens uarbejdsdygtighed uafhængigt af ansættelsesforholdet hos arbejdsgiveren.
 Der var heller ikke grundlag for at medtage sygemeldingen fra den 30. september - 6. december 2005 i vurderingen af uarbejdsdygtigheden.
Ankestyrelsen lagde herved vægt på, at lønmodtageren blev sygemeldt fra den 21. januar 2005 på grund af psykiske symptomer i form af angst, koncentrationsbesvær og søvnproblemer.
Ifølge de lægelige oplysninger var lønmodtageren fuldt uarbejdsdygtig i forhold til arbejdsgiveren fra 21. januar 2005.
 Ankestyrelsen var enig med nævnet i, at der skulle foretages en individuel konkret vurdering af uarbejdsdygtigheden ved hver sygemelding og fandt derfor, at lønmodtageren måtte anses for fuldt uarbejdsdygtig på grund af sygdom fra den 21. januar 2005.
 Ankestyrelsen tog ikke ved afgørelsen stilling til, for hvilken periode arbejdsgiveren havde ret til dagpengerefusion i forbindelse med lønmodtagerens sygefravær fra den 21. januar 2005.
