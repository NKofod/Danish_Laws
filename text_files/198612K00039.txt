Nr LSF 39 Forslag til Lov om formuestigningsafgift til begrænsning af overforbruget  

 hos personer med stor formuestigning Fremsat af Thoft (SF) Jes Lunde (SF) Rahbæk Møller (SF) Ebba Strange (SF) den 9. oktober 1986 § 1. Der udskrives en formuestigningsafgift på 10 pct. til staten opgjort efter de i § 3 anførte retningslinier.
§ 2. Pligten til at svare formuestigningsafgift påhviler den personkreds, der ved lovens fremsættelse var fuldt skattepligtige efter kildeskattelovens § 1, stk. 1-5.
§ 3. Formuestigningsafgiften beregnes som 10 pct. af den positive forskel mellem den skattepligtige formue pr. 31. december 1985 fratrukket den skattepligtige formue pr. 31. december 1982. Før beregning af afgiften gives et nedslag på 250.000 kr.
For personer, der benytter andet regnskabsår end kalenderåret, benyttes den skattepligtige formue, jfr. den senest indgivne selvangivelse, fratrukket den skattepligtige formue 3 år tidligere.
Også her gives et nedslag på 250.000 kr., før formuestigningsafgiften beregnes.
§ 4. Såfremt skatteyderen kan dokumentere, at formuestigningen, hvoraf afgiften skal beregnes, hidrører fra indkomstbeskattet opsparing, bemyndiges skatteministeren til at fritage helt eller delvis for betalingen af formuestigningsafgiften.
§ 5. Formuestigningsafgiften betales i 4 lige store rater, der forfalder den 1. juni, den 1. juli, den 1. august og den 1.
september 1989 § 6. Loven træder i kraft ved bekendtgørelsen i Lovtidende.
BEMÆRKNINGER TIL LOVFORSLAGET Lovforslagets formål er specielt at ramme personer med meget store kapitalgevinster.
I alt er jord, ejendom, værdipapirer og fordringer i den borgerlige regerings levetid steget med en værdi på knap 1.000 mia kr.
Lovforslagets formål er at inddrage en del af disse voldsomme værdistigninger til fordel for statskassen og herigennem begrænse disse persongruppers overforbrug af udenlandske varer.
Med det formål at friholde personer, hvis ejerbolig er blevet opvurderet fra 1982 til 1985, er lovforslaget indrettet således, at der gives et fradrag før beregning af formuestigningsafgiften på 250.000 kr.
Det betyder, at det kun vil være personer med særligt store formuestigninger, som rammes af afgiften.
Personer med almindelig opsparing og en ejerbolig rammes således ikke af afgiften Med det særlige formål at undtage formuestigning, som skyldes regelret indkomstbeskattet opsparing, indeholder lovforslaget en bemyndigelse til skatteministeren til at fritage for betaling af formuestigningsafgiften helt eller delvis i sådanne tilfælde.
 Forslaget indgår som et element i SFs bøftatar-pakke.
Bilag Kildeskattelovens § 1, stk. 1-5 Afsnit I Skattepligten § 1. Pligt til at svare indkomst- og formueskat til staten i overensstemmelse med reglerne i denne lov påhviler:
1. personer, der har bopæl her i landet, 2. personer, de inden for de sidste 4 år har haft bopæl her i landet, medmindre de godtgør at være undergivet indkomstbeskatning til fremmed stat, Færøerne eller Grønland efter reglerne for derboende personer, 3. personer, der uden at have bopæl her i landet opholder sig her i et tidsrum af mindst 6 måneder, heri medregnet kortvarige ophold i udlandet på grund af ferie eller lignende, 4. danske statsborgere, der uden at være omfattet af bestemmelserne under nr. 1-3 gør tjeneste eller varigt opholder sig om bord på skibe med hjemsted her, medmindre de godtgør, at de har bopæl i udlandet, eller at de aldrig har haft bopæl her i landet.
Udenlandsk statsborger, der inden sin tjeneste eller sit ophold om bord senest har været skattepligtig her i landet i medfør af bestemmelserne i nærværende paragraf, sidestilles i denne forbindelse med dansk statsborger, 5. danske statsborgere, som af den danske stat er udsendt til tjeneste uden for riget, og som ikke er omfattet af bestemmelserne foran under nr. 1-3, samt de med disse personer samlevende ægtefæller og de hos dem hjemmeværende børn, der ikke er fyldt 18 år ved indkomstårets begyndelse, når de pågældende ægtefæller og børn er danske statsborgere og de ikke er undergivet indkomstbeskatning til fremmed stat efter reglerne for derboende personer.
