 En tegningsregel hvorefter »Selskabet tegnes af 2  

 generalforsamlingsvalgte bestyrelsesmedlemmer« kunne ikke registreres.
(Merete Cordes, Eskil Trolle og Niels Larsen) I skrivelse af 19. marts 1992 har advokat A, på vegne A/S B under  

 navneændring til K A/S klaget over, at Erhvervs- og Selskabsstyrelsen den 4.  

 februar og 5. marts 1992 har nægtet at registrere en tegningsregel for  

 selskabet af følgende indhold: »Selskabet tegnes af 2  

 generalforsamlingsvalgte bestyrelsesmedlemmer eller af den samlede  

 bestyrelse.« Styrelsen har i skrivelse af 5. marts 1992 begrundet sit afslag med, at en  

 begrænsning af tegningsretten, således at den ikke udøves af et eller flere  

 bestemte medlemmer af bestyrelsen, jf. aktieselskabslovens § 60, stk. 3, kun  

 kan ske ved, at tegningsretten tillægges bestemte - ved deres navn eller  

 funktion angivne - medlemmer af bestyrelsen.
 Ordene »bestemte medlemmer« forstås derfor således, at  

 vedkommende enten skal være nævnt ved navn eller ved sin funktion, f.eks.  

 formand eller næstformand for bestyrelsen.
 »Generalforsamlingsvalgt« kan ikke sidestilles hermed, hvorfor  

 styrelsen har bedt om det udeladt af tegningsreglen.
 Afgørelsen skal ses i sammenhæng med, at tegningsreglen ville fratage  

 f.eks. medarbejderrepræsentanter deres tegningsret, hvilket ville stride mod  

 princippet om, at disse har samme rettigheder, pligter og ansvar som de  

 øvrige medlemmer af bestyrelsen.
 I den af Erhvervsankenævnet indhentede redegørelse fra Erhvervs- og  

 Selskabsstyrelsen af 4. maj 1992, har styrelsen uddybet begrundelsen under  

 henvisning til bl.a. følgende: »...
 Bestemmelsen i aktieselskabslovens § 60 lyder således:
 Medlemmer af bestyrelsen og af direktionen repræsenterer selskabet  

 udadtil.
 Stk. 2. Selskabet forpligtes ved retshandler, som på selskabets  

 vegne indgås af den samlede bestyrelse eller af et medlem af bestyrelsen  

 eller af en direktør.
Stk. 3. Den tegningsret, som efter stk. 2 tilkommer det enkelte  

 medlem af bestyrelsen og af direktionen, kan i vedtægterne begrænses således,  

 at tegningsretten kun kan udøves af flere medlemmer i forening eller af et  

 eller flere bestemte medlemmer hver for sig eller i forening.
Anden  

 begrænsning i tegningsretten kan ikke registreres.
 Ordene »bestemte medlemmer« kom ind i aktieselskabsloven ved lov  

 nr. 370 af 13. juni 1973. I bemærkningerne til lovforslag nr. 171 fremsat den  

 31. januar 1973 er der ad § 60 anført følgende:
Bestemmelserne i forslagets §§ 60-62 svarer til bestemmelserne i  

 aktieselskabsloven 1930 §§ 51a-51c, der indsattes ved lov nr. 503 af 29.  

 november 1972. Dog er det i § 60, stk. 3, præciseret, at tegningsretten også  

 kan begrænses ved at blive tillagt bestemte medlemmer af ledelsen.
Disse kan  

 enten være bestemt ved navn eller ved deres funktion som bestyrelsesformand.  

 Ved denne præcision har man alene ønsket at præcisere en fortolkning, der  

 allerede er antaget efter aktieselskabsloven 1930 § 51a, stk. 3.
 Bemærkningerne betyder, at »bestemte medlemmer« kun kan være  

 bestemt ved navn eller funktion og således ikke ved den måde de er valgt på.
Spørgsmålet har tidligere været forelagt Handelsministeriet, der i sin  

 afgørelse af 24. juni 1974 tiltræder fortolkningen. ...' Klageren har i klageskrivelsen og i en supplerende udtalelse af 11. juni  

 1992 gjort gældende, at loven stiller selskabet frit ved afgørelsen af, hvem  

 tegningsret skal gives.
Den ønskede tegningsregel bør kunne registreres, idet  

 et generalforsamlingsvalgt medlem af et selskabs bestyrelse er et  

 »bestemt« medlem efter § 60, stk. 3, og at den ønskede  

 tegningsregel ikke fratager medarbejderrepræsentanter deres rettigheder i  

 videre omfang, end hvis tegningsreglen havde været formuleret således at  

 » selskabet tegnes af direktør ..... og direktør ..... eller af den  

 samlede bestyrelse.
Endvidere har klageren gjort gældende at tilsvarende  

 tegningsregler, som den anmeldte, er registreret af styrelsen i flere andre  

 selskaber, hvorfor styrelsen efter almindelige forvaltningsretlige  

 lighedsgrundsætninger også er forpligtet til at registrere tegningsreglen i  

 dette tilfælde.
 Vedrørende klagerens sidste synspunkt har styrelsen i den nævnte  

 redegørelse anført, at fejlregistreringer ifølge sagens natur ikke kan skabe  

 præcedens for, at styrelsen skulle være forpligtet til at registrere  

 ulovmedholdelige vedtægtsbestemmelser.
 Ankenævnet skal udtale:
 Det tiltrædes, at aktieselskabslovens § 60, stk. 3, således som  

 bestemmelsens indhold er præciseret i bemærkningerne, ikke indeholder hjemmel  

 til at registrere den begærede begrænsning i tegningsretten.
 Som følge heraf har ankenævnet ikke - heller ikke udfra nogen  

 lighedsbetragtning - grundlag for at ændre den trufne afgørelse.
 Det tilføjes, at ankenævnet ikke har fundet fornøden anledning til at  

 imødekomme klagerens anmodning om mundtlig forhandling.
