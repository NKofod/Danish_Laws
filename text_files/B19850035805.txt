 I medfør af § 6, stk. 1, i merværdiafgiftsloven, jfr. lovbekendtgørelse  

 nr. 68 af 18. februar 1985, fastsættes:
§ 1.  Toldvæsenet kan give tilladelse til frivillig  

 registrering for erhvervsmæssig udlejning, herunder bortforpagtning, af fast  

 ejendom eller dele heraf.
Den frivillige registrering kan ikke omfatte  

 udlejning til boligformål.
Den frivillige registrering kan heller ikke  

 omfatte allerede indgåede lejemål, medmindre lejeren erklærer sig indforstået  

 hermed.
Toldvæsenet kan endvidere give tilladelse til frivillig registrering  

 for køb og opførelse m.v. af fast ejendom samt byggemodning af jord med  

 henblik på salg til en momsregistreret virksomhed, jfr. § 4.
Stk. 2.  Frivillig registrering for udlejning af fast  

 ejendom kan tidligst ophæves 2 år efter registreringen.
Foretages  

 registrering inden et byggeri afsluttes, regnes 2-års fristen fra tidspunktet  

 for udlejningens begyndelse.
§ 2.  Frivillig registrering for udlejning medfører,  

 at udlejeren skal svare afgift af vederlaget for lejemålet.
Den  

 afgiftspligtige værdi fastsættes efter lovens § 8, stk. 2, såfremt vederlaget  

 ikke svarer til sædvanlig leje for udlejning i tilsvarende byggeri.
 Stk. 2.  En momsregistreret lejer kan medregne afgiften  

 til den indgående afgift efter lovens almindelige regler.
 § 3.  Udlejeren kan til den indgående afgift medregne  

 afgiften af indkøb, der vedrører opførelse, ombygning, modernisering,  

 reparation, vedligeholdelse, drift og administration af den udlejede faste  

 ejendom efter lovens almindelige regler.
 Stk. 2.  Ved påbegyndelsen af et byggeri, der er bestemt  

 til udlejning, er det en betingelse for at kunne anvende fradragsretten under  

 opførelsen m.v., at toldvæsenet godkender en af udlejeren (bygherren) afgivet  

 erklæring om, i hvilket omfang ejendommens lejemål forventes omfattet af  

 registreringen.
Stk. 3.  Senest 6 måneder efter, at byggeriet har været  

 klar til ibrugtagning, skal der på grundlag af dokumentation for byggeriets  

 anvendelse foretages endelig beregning og regulering af det afgiftsbeløb, som  

 udlejeren kan medregne til den indgående afgift.
Kun lokaler, der er udlejet  

 før udløbet af 6-måneders fristen, anses for omfattet af registreringen.
Når  

 særlige omstændigheder taler derfor, kan toldvæsenet forlænge fristen.
 § 4.  En virksomhed, der er frivilligt registreret for  

 køb og opførelse m.v. af fast ejendom og byggemodning af jord med henblik på  

 salg til en momsregistreret virksomhed, kan få tilbagebetalt den afgift, som  

 er betalt i forbindelse med købet og opførelsen m.v.
Stk. 2.  Tilbagebetaling af afgift kan finde sted, når  

 virksomheden over for toldvæsenet dokumenterer, at ejendommen skal anvendes  

 af en momsregistreret virksomhed til momspligtigt formål.
Det skal fremgå, at  

 køberen er indforstået med at påtage sig den reguleringsforpligtelse, der  

 hviler på den faste ejendom, jfr. bekendtgørelse om regulering af indgående  

 merværdiafgift for investeringsgoder.
 § 5.  Ændres omfanget af en frivillig registrering for  

 udlejning af fast ejendom, fordi lejemål ikke længere omfattes af  

 registreringen, skal der foretages regulering af indgående afgift efter  

 reglerne i den i § 4, stk. 2, nævnte bekendtgørelse.
 Stk. 2.  En frivilligt registreret udlejningsvirksomhed  

 har pligt til at meddele toldvæsenet de ændringer i omfanget af udlejningen,  

 som medfører regulering af afgift.
 § 6.  Den, der forsætligt eller groft uagtsomt afgiver  

 urigtige eller vildledende oplysninger eller fortier oplysninger til brug for  

 afgiftskontrollen i forbindelse med frivillig registrering, straffes med  

 bøde, medmindre højere straf er forskyldt efter lovens § 35, stk. 3.  

 Bestemmelserne i lovens § 35, stk. 4, og § 36 finder anvendelse.
 § 7.  Bekendtgørelsen træder i kraft den 1. oktober  

 1985. Samtidig ophæves bekendtgørelse nr. 214 af 18. maj 1977.
