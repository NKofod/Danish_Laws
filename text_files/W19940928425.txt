Ankestyrelsens principafgørelse D-1-94 om arbejdsgivers anmeldelsesfrist - refusion Resume:
 Arbejdsgiver søgte om refusion for løn med tilbagevirkende kraft for en periode, der lå mere end 3 måneder forud for anmodningstidspunktet.
Dagpengeudvalget traf afgørelse om, at der ved beregningen af 3 måneders fristen skal medregnes månedsdagen for modtagelsen af anmodningen i kommunen.
Da der var søgt om dagpenge den 29. september, var der ret til refusion fra og med den 29. juni og ikke først fra den 30. juni.
 Kassation:
Der er kommet nye regler på området Love:
Lov om dagpenge ved sygdom eller fødsel - lov nr. 852 af 20. december 1989 - § 26, stk. 1 og § 26, stk. 3 Sagsfremstilling:
 Kommunen modtog den 29. september 1993 blanket dp 201 fra en arbejdsgiver med anmodning om refusion for perioden fra den 13. april 1993 til og med den 30. september 1993.
Kommunen traf afgørelse om, at der ikke kunne ydes refusion for perioden fra den 13. april 1993 til og med den 29. juni 1993, da anmodningen først var modtaget i kommunen den 29. september, og der kun kan ydes refusion for løn under sygdom, der ligger indtil 3 måneder forud for fremsættelsen af kravet.
Kommunen udbetalte således refusion fra og med den 30. juni 1993.
 Afgørelse:
Arbejdsgiver havde ret til refusion for løn fra og med den 29. juni 1993, da der i de 3 måneder medregnes månedsdagen for modtagelsen af anmodningen i kommunen.
Der var ikke ret til refusion for løn forud for den 29. juni 1993, idet der ikke var grundlag for at dispensere fra anmeldelsesfristen, jf. dagpengelovens § 26, stk. 1 og stk. 3 samt § 28, stk. 1 og stk. 2 i Socialministeriets bekendtgørelse nr. 688 af 11. oktober 1991 med ændringer ved bekendtgørelse nr. 683 af 25. august 1993.
 Dagpengeudvalget ændrede således kommunens afgørelse om refusion for den 29. juni 1993, men tiltrådte afgørelsen for perioden forud for denne dag.
