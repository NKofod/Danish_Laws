Bekendtgørelse om præmieordning i 2019 til driftsoverenskomster mellem kommuner og institutioner, der udbyder erhvervsuddannelse, for så vidt angår undervisning i 10. klasse (driftsoverenskomstordningen) I medfør af tekstanmærkning nr. 144, stk. 1, ad 20.38.14. til § 20 på finansloven for finansåret 2019 fastsættes efter bemyndigelse:
Anvendelsesområde § 1. Styrelsen for Undervisning og Kvalitet yder en præmie til ligelig fordeling mellem på den ene side en kommunalbestyrelse og på den anden side en eller flere institutioner, der udbyder erhvervsuddannelse, der den 1. januar 2019 eller senere har indgået en eller flere nye driftsoverenskomster i henhold til § 22, stk. 1, nr. 6, i lov om folkeskoler.
 Stk. 2. Præmien er betinget af, at driftsoverenskomsten eller driftsoverenskomsterne efter stk. 1, indebærer, at mere end 50 pct. af kommunens 10. klasseaktivitet overgår fra kommunale institutioner til en eller flere institutioner, der udbyder erhvervsuddannelse.
 Stk. 3. En kommune er alene berettiget til at modtage én præmieudbetaling fra præmieordningen efter stk. 1.
Præmiens størrelse og fordeling mellem flere institutioner § 2. Størrelsen på præmien, der udløses pr. kommune, er fastsat i forhold til antallet af elever, der er omfattet af en eller flere nye driftsoverenskomster indgået af kommunalbestyrelsen og udgør følgende:
 1) 2 mio. kr. for driftsoverenskomster, der omfatter mere end 100 elever.
 2) 1,5 mio. kr. for driftsoverenskomster, der omfatter mellem 50-100 elever.
 3) 1 mio. kr. for driftsoverenskomster, der omfatter under 50 elever.
 § 3. Hvor en kommunalbestyrelse har indgået driftsoverenskomst med flere institutioner, der udbyder erhvervsuddannelse, fordeler kommunalbestyrelsen præmien mellem institutionerne i forhold til det antal 10. klasseelever, der efter driftsoverenskomsten skal undervises på den enkelte institution jf. § 4, stk. 2.
Ansøgning og frist § 4. Ansøgning om udbetaling af præmie efter § 1 skal indgives af kommunen til Styrelsen for Undervisning og Kvalitet i overensstemmelse med og i den form, herunder i form af digital ansøgning, der er anvist i ansøgningsvejledningen på Styrelsen for Undervisning og Kvalitets hjemmeside.
 Stk. 2. Ansøgningen skal indeholde de oplysninger og den dokumentation, der fremgår af ansøgningsskemaet, herunder oplysninger om:
 1) Den eller de pågældende driftsoverenskomster, herunder underskriftsdato for driftsoverenskomsten og tidspunktet for undervisningens påbegyndelse.
 2) Opgørelse af antal elever omfattet af den enkelte driftsoverenskomst.
 3) Opgørelse af kommunens samlede 10. klasseaktivitet på grundlag af antallet af indskrevne elever opgjort pr. 15. august 2019.
 Stk. 3. Styrelsen for Undervisning og Kvalitet opgør præmien efter § 1 pr. kommune på basis af oplysningerne i ansøgningerne efter stk. 2.
Udbetaling § 5. Præmien udbetales i den rækkefølge, ansøgningerne indsendes til Styrelsen for Undervisning og Kvalitet.
 Stk. 2. Præmien udbetales endeligt.
Regnskabsaflæggelse, opbevaring og tilsyn § 6. Regnskab for udgifter, der er afholdt af præmiebeløbet, aflægges som en del af præmiemodtagers ordinære årsregnskab.
Der skal ikke aflægges særskilt regnskab for disse udgifter.
 § 7. Styrelsen for Undervisning og Kvalitet fører tilsyn med præmieordningen.
Stk. 2. Kommunalbestyrelsen skal opbevare den dokumentation, der har udgjort grundlaget for ansøgningen, jf. § 4, stk. 2, i fem år fra udgangen af ansøgningsåret.
Kommunalbestyrelsen skal efter anmodning udlevere dokumentationen til Styrelsen for Undervisning og Kvalitet.
 Stk. 3. Styrelsen for Undervisning og Kvalitet kan kræve en præmie tilbagebetalt, hvis undervisningen ikke påbegyndes på det tidspunkt, der er forudsat i driftsoverenskomsten.
Ikrafttræden § 8. Bekendtgørelsen træder i kraft den 30. november 2019.
