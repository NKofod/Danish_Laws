 Fondsregistret besluttede, at en institution ikke kunne betegnes som  

 en fond omfattet af fondsloven, navnlig fordi institutionens midler, som  

 tilvejebragtes ved private indskud, der kunne tilbagelånes, ikke kunne  

 betragtes som uigenkaldeligt udskilt.
 Fondsregistret (Civilretsdirektoratet) tilskrev institutionen blandt andet  

 således:
 Fondsregistret har fra Erhvervs- og Selskabsstyrelsen modtaget  

 forespørgsel, om x-institution er en fond.
 I den anledning skal man meddele, at x-institution efter Fondsregistrets  

 opfattelse ikke er en selvejende institution (fond).
Det fremgår af sagen, at x-institutionen, der ifølge vedtægtens § 1 har  

 til formål at fremskaffe »risikovillig og billig finansiering af diverse  

 formål, primært produktionsejendomme og boliger«, modtager indskud fra  

 privatpersoner, eventuelt via en spareforening.
De modtagne indskud tilhører  

 x-institutionen, men indskuddet giver indskyderen mulighed for at låne et  

 tilsvarende beløb af x-institutionen.
Der betales ikke rente af dette lån,  

 men alene et administrationsgebyr.
Indskyderen har mulighed for at overdrage  

 retten til at modtage lån fra x-institutionen til andre.
 I takt med at lånene tilbagebetales, åbnes der mulighed for at indskyderen  

 kan optage nye lån eller overdrage låneretten til andre.
Det følger af almindelige fondsretlige grundsætninger, at en fonds midler  

 skal være uigenkaldeligt udskilt fra stifternes og bidragydernes øvrige  

 formue, således at midlerne ikke må kunne tilbageføres til  

 stifterne/bidragyderne, hverken ved legatportioner, lån, kaution eller på  

 anden måde.
Der henvises til Fonde og Foreninger, GAD 1987, side 39-41.
 Da midlerne i x-institutionen kan tilbageføres til stifterne/bidragyderne  

 i form af lån finder Fondsregistret, at x-institutionen ikke er en selvejende  

 institution (fond).
 (* 1) Fondsloven er ændret med virkning fra 1. januar 1992.
Fondsregistret er nedlagt.
Spørgsmålet om fondes retsevne afgøres herefter  

 af den kommunale skattemyndighed udfra samme retningslinjer som anvendtes af  

 Fondsregistret.
