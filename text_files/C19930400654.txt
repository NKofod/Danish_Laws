 Bygge- og Boligstyrelsen er blevet bekendt med, at administrationen af  

 tilskud til arbejder der omfatter vinduer, døre, køkkener m.v., i visse  

 tilfælde ikke sker i overensstemmelse med styrelsens vejledende udtalelse af  

 9.9.1991 og 23.2.1993 om dette spørgsmål.
 Bygge- og Boligstyrelsen har på denne baggrund derfor fundet det  

 nødvendigt igen at henlede opmærksomheden på, at loven om statstilskud til  

 forbedringsarbejder m.v. i helårsboliger og fritidsboliger som udgangspunkt  

 ikke giver mulighed for at meddele tilskud til arbejdslønnen vedrørende  

 fremstilling af materialer og komponenter herunder fremstilling af vinduer,  

 døre, køkkener m.v.
 Man skal således påny præcisere styrelsens vejledende udtalelse af  

 9.9.1991 og 23.2.1993 om dette spørgsmål, hvori det bl.a. anføres:
 »I henhold til tilskudsloven kan der ydes tilskud til løn og avance  

 vedrørende arbejder omfattet af positivlisterne, som udføres på  

 beboelsesejendommen, jf. lovens § 5 og § 9.
 For så vidt angår døre, vinduer, køkkener m.v. kan der ikke ydes tilskud  

 til arbejdslønnen vedrørende produktionen af de fabriksfremstillede  

 materialer/produkter, hvorimod der kan ydes tilskud til håndværkerens  

 arbejdsløn, såfremt han både fremstiller produktet for kunden samt foretager  

 montering på ejendommen.
Det er iøvrigt kommunalbestyrelsen, der i de konkrete tilfælde vurderer,  

 hvorvidt der er tale om håndværksfremstillede eller industrifremstillede  

 produkter.« Ovennævnte indebærer efter styrelsens opfattelse, at i det omfang  

 håndværkeren anvender indkøbte komponenter i forbindelse med  

 produktionen/monteringen, vil arbejdslønnen til fremstilling af de indkøbte  

 komponenter ikke være tilskudsberettiget.
Derimod vil der til komponenter  

 tilvirket af håndværkeren på stedet eller på eget værksted, kunne ydes  

 tilskud til arbejdslønnen til fremstillingen af disse.
