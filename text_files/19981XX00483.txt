Skriftlig fremsættelse (19. maj 1999) Udenrigsministeren (Niels Helveg Petersen):
 Herved tillader jeg mig for Folketinget at  

 fremsætte:
 Forslag til Folketingsbeslutning om Danmarks  

 tilslutning til overenskomst mellem Kongeriget Danmarks regering sammen med  

 Færøernes landsstyre på den ene side og Det Forenede  

 Kongerige Storbritannien og Nordirlands regering på den anden side om  

 den maritime afgrænsning i området mellem Færøerne  

 og Det Forenede Kongerige, undertegnet i Tórshavn den 18. maj  

 1999.
(Beslutningsforslag nr.
B 143).
Beslutningsforslaget tilsigter at muliggøre  

 Danmarks tilslutning til overenskomsten mellem Danmark/Færøerne  

 og Storbritannien om den maritime afgrænsning i området mellem  

 Færøerne og Skotland, hvor havområdet er mindre end 400  

 sømil bredt.
Overenskomsten blev undertegnet den 18. maj 1999 i  

 Tórshavn.
Det færøske lagting har tilsluttet sig  

 overenskomsten.
 De forudgående mange års forhandlinger mellem  

 parterne har væsentligst drejet sig om afgrænsningen af  

 kontinentalsoklen mellem Færøerne og Skotland, men den  

 opnåede kompromisløsning omfatter både den kontinentale  

 sokkel og fiskerizonerne.
Overenskomsten fastlægger forløbet af  

 sokkelgrænselinien i det pågældende område.
For  

 så vidt angår afgrænsningen af parternes fiskerizoner  

 indebærer kompromisløsningen, at fiskerigrænsen  

 følger sokkelgrænsen bortset fra et særligt område,  

 hvor begge parter opretholder deres hidtidige rettigheder, således at  

 både færøske fiskere og britiske fiskere (og EU-fiskere i  

 kraft af den fælles EU-fiskeripolitik) fortsat vil kunne fiske.
 Overenskomsten med Storbritannien træder i kraft,  

 når parterne har meddelt hinanden, at deres nationale  

 godkendelsesprocedurer er afsluttet.
 Idet jeg i øvrigt henviser til de  

 bemærkninger, der ledsager forslaget, skal jeg tillade mig at anbefale  

 det til det høje Tings velvillige behandling.
