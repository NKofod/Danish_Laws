 Denne datasammenskrivning omfatter lov nr. 117 af 11.  

 marts 1921 om erstatningsansvar for skade ved jernbanedrift med de ændringer,  

 der følger af lov nr. 129 af 9. april 1980 om ændring af lov om  

 erstatningsansvar for skade ved jernbanedrift.
§ 1 Den skade på person, der ved jernbanedrift tilføjes de rejsende eller  

 andre, for hvem der ikke på grund af tjenesteforhold til banen gælder særlige  

 erstatningsregler, er jernbanen pligtig at erstatte efter de i denne lov  

 indeholdte regler, selv om skaden er hændelig.
Oplyses det, at den  

 skadelidende selv eller en jernbanen uvedkommende trediemand forsætlig eller  

 ved uagtsomhed har hidført skaden, er banen fri for ansvar, medmindre  

 medskyld fra banens side godtgøres.
Er både den skadelidende og banen skyld i  

 skaden, afgøres det efter beskaffenheden af de begåede fejl, om og i hvilket  

 forhold erstatning skal ydes.
§ 2 Loven gælder ikke for international passagerbefordring, der er omfattet af  

 tillægskonventionen til den internationale konvention af 7. februar 1970 om  

 befordring af personer og rejsegods på jernbaner (CIV) vedrørende jernbanens  

 ansvar for rejsendes død eller tilskadekomst.
Dog finder loven anvendelse,  

 hvis ulykkestilfældet er indtruffet i Danmark og overgået danske statsborgere  

 eller personer, der har deres sædvanlige bopæl i Danmark.
§ 3 Erstatningskrav i henhold til § 1 kan ikke overdrages eller gøres til  

 genstand for kreditorforfølgning.
Livs- og ulykkesforsikrere kan som sådanne  

 intet krav rejse på jernbanen for personskade og kan overhovedet kun indtræde  

 i erstatningskrav, for så vidt og i det omfang forsikreren har udredt  

 udgifterne til den tilskadekomnes sygebehandling og sømmelige begravelse.  

 Livs- eller ulykkesforsikringer, tegnede til fordel for den tilskadekomne  

 eller hans efterladte, formindsker i intet tilfælde disses krav på erstatning  

 hos jernbanen for skade på person.
§ 4 For tilintetgørelse eller beskadigelse af håndbagage eller andre ejendele,  

 som en rejsende personlig fører med sig, kan erstatning kræves under de i § 1  

 angivne betingelser.
Erstatningen kan dog ikke overstige 5.000 kr., der  

 reguleres efter forbrugerprisindekset med udgangspunkt pr. 1. januar 1980,  

 til hver enkelt rejsende.
§ 5 Erstatningskravet skal under dets fortabelse fremsættes for  

 jernbanebestyrelsen snarest muligt og senest 4 måneder efter, at den  

 begivenhed, der har forvoldt skaden, er indtruffet eller, hvis skaden ikke er  

 fremtrådt straks efter denne begivenhed, 4 måneder efter, at den  

 tilskadekomne eller erstatningsberettigede er kommet til kundskab om skaden.  

 Efter den nævnte frist kan erstatningskrav kun fremsættes med samtykke af  

 ministeren for offentlige arbejder, medmindre den pågældende ved sygdom har  

 været forhindret fra at gøre det gældende tidligere.
§ 6 Foranlediger gnister eller gløder fra et lokomotiv ildsvåde på ejendom,  

 fast eller rørlig, udenfor jernbanens grænse, tilsvares skaden af jernbanen,  

 medmindre skadelidte selv har skyld eller medskyld i skaden, i hvilket  

 tilfælde reglerne i § 1, 2. og 3. punktum, finder anvendelse.
 Skade, der er en følge af, at genstande udenfor jernbanens område er  

 anbragte i strid med de bestemmelser, der måtte være trufne til beskyttelse  

 mod brandfare, eller af, at der efter påbegyndelsen af jernbanens anlæg er  

 anbragt genstande, der forøger den fra jernbanedriften stammende brandfare,  

 er jernbanen ikke pligtig at erstatte, medmindre der er udvist fejl fra dens  

 side, i hvilket tilfælde grundsætningerne i § 1, 3. punktum, kommer til  

 anvendelse.
 Skade på genstande, der er anbragte udenfor jernbanens grænse efter  

 påbegyndelsen af dens anlæg og under sådanne omstændigheder, at anbringelsen  

 på grund af genstandenes beskaffenhed eller værdi må anses for usædvanlig,  

 erstattes ikke.
 Skade på bygninger, der er opførte efter påbegyndelsen af banens anlæg,  

 såvel som genstande, anbragte i sådanne, erstattes ej heller, medmindre de  

 pågældende bygninger i brugsøjemed træder istedet for tidligere, før banens  

 anlæg opførte eller er normale tilbygninger til eller udvidelser af sådanne.
§ 7 Erstatningskravet skal fremsættes for jernbanebestyrelsen snarest muligt  

 og senest 1 måned efter forhørets afslutning.
Kravet forældes, hvis påtale  

 ved domstolene ikke er sket inden 2 år efter, at skaden er indtrådt.
§ 8 Foranlediges der ved påkørsel af andet end løsgående dyr eller ved andre  

 driftsuheld skade på ejendom, der ikke befordres med jernbanen, finder  

 bestemmelserne i § 1 tilsvarende anvendelse.
§ 9 Jernbanernes erstatningsansvar med hensyn til tab af eller skade på  

 indskrevet rejsegods og andet til befordring modtaget gods eller levende dyr  

 afgøres efter de derom i vedkommende jernbanes takstbestemmelser indeholdte  

 forskrifter, for statsbanernes vedkommende i lov nr. 245 af 8. juni 1977 om  

 DSB.
§ 10 Ved jernbaner forstås i denne lov sådanne baner, som er anlagte i henhold  

 til vedtagne love om jernbaneanlæg, samt stats- og amtsjernbanerne i de  

 sønderjydske landsdele.
§ 11 Lov nr. 56 af 26. marts 1898 om erstatningsansvar for skade ved  

 jernbanedrift ophæves.
