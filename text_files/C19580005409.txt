Justitsministeriet har i den senere tid fået forelagt forskellige sager om  

 eksekutorsalærers beregning i tilfælde, hvor vedkommende sagfører som  

 rekvirent af auktioner over boets løsøreeffekter har oppebåret andel i  

 auktionsfirmaets salær.
Disse sager har givet ministeriet anledning til en  

 principiel overvejelse angående rimeligheden af den ordning, som ifølge  

 cirkulære nr. 160 af 28. juli 1938 hidtil har været gældende for eksekutorers  

 og bomedhjælperes oppbærelse af sådanne salærer.
Foranlediget heraf skal man anmode om, at det herefter såvel ved  

 revisionen af eksekutorboer som i de af skifteretterne ved medhjælper  

 behandlede boer må blive påset, at auktionsrekviretsalærer og ligende  

 indtægter i forbindelse med bortsalg af boernes ejendele fremtidig i alle  

 tilfælde føres til indtægt for vedkommende bo.
Den omstændighed, at et bos  

 ejendele er solgt ved auktion, og at indtægter af den omhandlede art er  

 indgået i boet, skal herefter ikke indvirke på størrelsen af vedkommende  

 sagførers eksekutorsalær (medhjælperhonorar) ud over den forhøjelse, som den  

 derved indvundne forøgelse af boets aktivmasse giver grundlag for efter de  

 almindeligt anvendte takster.
 Justitsministeriets cirkulære nr. 160 af 28. juli 1938 ophæves.
 Justitsministeriet, den 9. april 1958.
 Hans Hækkerup.
 /Urne.
