Nr LSF 273 Forslag til Lov om ændring af lov om arbejdsskadeforsikring Fremsat af Taanquist (S) Jytte Andersen (S) Mette Groes (S) Joanna Rønn  

 Erik B.
Smith (S) den 23. maj 1986 I lov nr. 79 af 8. marts 1978 om arbejdsskadeforsikring, som senest ændret ved lov nr. 228 af 23. maj 1984, foretages følgende ændring:
 I § 1 indsættes efter stk. 2 som nyt stykke:
»stk. 3. Et levende født barn, der inden fødslen har pådraget sig en sygdom, jfr. § 9, nr. 3, som følge af moderens arbejde under graviditeten, er forsikret mod følger af sygdommen.« BEMÆRKNINGER TIL LOVFORSLAGET I svar på spørgsmål S 657 af 6. februar 1986 fra Taanquist (S) anfører arbejdsministeren:
Efter arbejdsmiljøloven har arbejdsgiveren pligt til at sørge for, at arbejdsforholdene er sikkerheds- og sundhedsmæssigt fuldt forsvarlige.
Sundhedsmæssigt fuldt forsvarlige arbejdsforhold indebærer bl.a., at de ansatte ikke i deres arbejde udsættes for sådanne påvirkninger, at evnen til at forplante sig og føde sunde børn nedsættes eller ødelægges (reproduktionsskader).
Arbejdsbetingede reproduktionsskader er således en erhvervssygdom på linie med de øvrige erhvervssygdomme og som sådan omfattet af arbejdsmiljølovgivningens bestemmelser, herunder bestemmelserne om arbejdsgiverens pligter.' Arbejdsskadeforsikringsloven omfatter imidlertid ikke skader, der opstår på andre personer end selve arbejdstageren, og der er således ikke mulighed for at få udbetalt erstatning, selv om det med stor sikkerhed kan påvises, at skaden stammmer fra moderens arbejdsmiljø.
Det er forslagsstillernes opfattelse, at fostre bør være omfattet af arbejdsskadeforsikringsloven.
Hvis et barn har pådraget sig en arbejdsskade, kan den enten være sket hos faderen eller moderen før befrugtningen (henholdsvis på sædcellen eller ægcellen) eller hos moderen i graviditeten.
Både ægceller og sædceller og fostre er en del af kroppen.
Disse dele af kroppen må ligestilles med andre dele af kroppen, f.eks. nyre, lever eller hjerne.
Disse vitale dele af kroppen kan ikke fjernes eller tages af, inden man går på arbejde.
Der er derfor heller ingen begrundelse for at forholde sig anderledes til ægceller, sædceller eller fostre end til andre organer.
Forslagsstillerne er opmærksom på, at bevisbyrden i sådanne sager kan være meget vanskelig, men det er en forudsætning for at få dissse sager anerkendt som arbejdsbetingede skader, at det slås fast i loven, at de henhører under arbejdsskadeforsikringsloven.
Det er forslagsstillernes hensigt med dette lovforslag, at den erstatningspligt, der hermed pålægges arbejdsgiverne, skal virke som et incitament til at gøre arbejdspladserne så sikre som muligt, således at både mænd, kvinder og gravide kvinder kan færdes på dem uden fare for hverken eget eller kommende børns helbred.
