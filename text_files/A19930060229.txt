 Hermed bekendtgøres lov om boligsparekontrakter, jf.  

 lovbekendtgørelse nr. 145 af 20. marts 1987, som ændret ved lov nr. 442 af  

 30. juni 1993. Den bekendtgjorte lovtekst gælder først fuldt ud fra den 1.  

 januar 1994, jf. § 5, stk. 1 i lov nr. 442 af 30. juni 1993, der gengives i  

 lovbekendtgørelsens slutning.
 § 1.  Staten præmierer opsparing, der finder sted i  

 henhold til særlige boligsparekontrakter, som oprettes med henblik på  

 tilvejebringelse eller forbedring af helårsbolig for den, der foretager  

 opsparingen.
 Stk. 2.  Opsparingen skal anvendes til et af følgende  

 formål:
1. køb af grund til opførelse af bolig, 2. opførelse eller køb af bolig, 3. betaling af indskud eller forudbetaling af leje i  

 forbindelse med indgåelse af lejemål, 4. køb af aktie eller andelsbevis, der er nødvendigt  

 for overtagelse af lejemål, eller 5. forbedring eller udvidelse af bestående bolig.
 Stk. 3.  Opsparing, der påbegyndes den 1. februar 1974  

 eller senere, skal for at kunne præmieres anvendes til boligformål her i  

 landet.
 Stk. 4.  Efter 31. december 1993 kan der ikke indgås nye  

 kontrakter efter denne lov.
 § 2.  Boligsparekontrakter kan kun oprettes af  

 personer, der på tidspunktet for første kontraktmæssige indbetaling er fyldt  

 15 år.
 Stk. 2.  Hver person kan kun oprette een  

 boligsparekontrakt.
 Stk. 3.  Boligsparekontrakter kan oprettes ved indgåelse  

 af aftale med banker, sparekasser og andelskasser eller med  

 obligationsudstedende foreninger eller institutter, der er godkendt af  

 staten.
 Stk. 4.  Er kontrakten indgået med et pengeinstitut,  

 indsættes opsparingen på en konto til forrentning efter den for det  

 pågældende pengeinstitut til enhver tid gældende højeste indlånsrente.
 Stk. 5.  Er kontrakten indgået med et låneinstitut,  

 anbringes de opsparede beløb i de af instituttet udstedte obligationer.
Stk. 6.  Boligministeren kan bestemme, at  

 boligsparekontrakter tillige kan oprettes ved indgåelse af aftale med  

 investeringsforeninger, der er undergivet offentligt tilsyn.
Boligministeren  

 fastsætter nærmere bestemmelser om anbringelsen af de opsparede beløb.
 § 3.  (Ophævet).
 § 4.  Til opsparing i henhold til en  

 boligsparekontrakt kan ikke anvendes:
1. båndlagt arv, båndlagt gave og  

 rentenydelseskapitaler, 2. midler, der indestår på pensions- eller  

 enkeforsørgelseskonti, 3. midler, der indestår på konti, hvorpå indbetalinger  

 har medført skattelettelse, 4. midler, der tilhører umyndige, medmindre midlerne i  

 henhold til myndighedsloven er undergivet den umyndiges egen rådighed.
 § 5.  Når opsparingen udbetales til anvendelse til et  

 af de i § 1 nævnte formål, tilskrives der en præmie, der beregnes som 4 pct.  

 p.a. af den til enhver tid foretagne opsparing inkl. tilskrevne renter, jf.  

 dog stk. 3.
 Stk. 2.  Præmieberegningen ophører senest 10 år efter  

 første indbetaling, jf. dog stk. 3.
Stk. 3.  Af de beløb, der er opsparet på  

 boligsparekontrakten den 31. december 1993 inkl. tilskrevne renter, beregnes  

 en præmie på 4 pct. p.a.
Herefter beregnes ikke præmie.
Præmien udbetales,  

 når opsparingen udbetales til et af de i § 1 nævnte formål.
Ved delvis  

 udbetaling af opsparingen udbetales en forholdsmæssig andel af præmien.  

 Forholdet mellem denne andel og det samlede præmieberettigede beløb skal  

 svare til forholdet mellem det til præmieberettigede formål udbetalte beløb  

 og saldoen på kontoen den 31. december 1993.
 Stk. 4.  Præmiebeløbet afholdes af statskassen.
 § 6.  (Ophævet).
 § 7.  (Ophævet).
§ 8.  Præmier medregnes ikke ved opgørelsen af den  

 skattepligtige indkomst.
Renter beskattes efter gældende regler.
 § 9.  Boligministeren kan fastsætte nærmere regler om  

 gennemførelsen af denne lov.
 § 10.  (Ophævet).
 § 11.  Loven gælder ikke for Færøerne og Grønland. § 2  

 i lov nr. 296 af 14. juni 1974 er sålydende:
 Denne lov træder i kraft ved bekendtgørelsen i Lovtidende. § 2 i lov nr.  

 721 af 23. oktober 1986 er sålydende:
 Loven træder i kraft dagen efter bekendtgørelsen i Lovtidende.
 Stk. 2.  Personer, der indbetaler til en  

 boligsparekontrakt efter de hidtidige regler, kan beslutte for fremtiden at  

 øge indbetalingerne og forlænge opsparingsperioden efter reglerne i § 3. § 5,  

 stk. 1, i lov nr. 442 af 30. juni 1993 er sålydende:
Loven træder i kraft dagen efter bekendtgørelsen i Lovtidende. § 1, nr.  

 3.(* 1), træder dog først i kraft 1. januar 1994.(* 2) Boligministeriet, den 13. juli 1993 Flemming Kofod-Svendsen / Hanne Victor Hansen (* 1) Ved en fejl står der i § 5, stk. 1, i lov nr. 442 af 30. juni 1993  

 »§ 1, nr. 3« i stedet for som rigtigt »§ 1, nr. 2«.
Det  

 fremgår utvetydigt af de tilhørende bemærkninger, at det er ophævelsen af §  

 3, (sådan som dette er angivet i § 1, nr. 2), der først skal træde i kraft  

 den 1. januar 1994. Der vil snarest muligt blive fremsat et ændringsforslag  

 til loven, hvori fejlen rettes.
 (* 2) § 1, nr. 2 vedrører ophævelsen af § 3. § 3 i lov om  

 boligsparekontrakter, jf. lovbekendtgørelse nr. 145 af 20. marts 1987, er  

 sålydende:
 Kontraktens bestemmelser skal udformes således, at opspareren i mindst 3  

 år og højst 10 år i gennemsnit pr. måned indbetaler mindst 100 kr.  

 Indbetalingerne må ikke overstige 10.000 kr. årligt.
