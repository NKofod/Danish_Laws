Nr BSF 9 Forslag til folketingsbeslutning om kommunal indsats til bekæmpelse af  

 ungdomsarbejdsløsheden Fremsat af Ole Vagn Christensen (S) Jytte Andersen (S) Bakholt (S) Søren  

 B.
Jørgensen (S) Kaj Poulsen (S) Joanna Rønn (S) Taanquist (S) den 10. oktober 1986 Folketinget pålægger regeringen inden den 1. februar 1987 at fremsætte forslag til ændring af lov om beskæftigelsesmuligheder for unge m.v. med henblik på at opretholde forpligtelsen for kommuner og amtskommuner til at afsætte midler til bekæmpelse af ungdomsarbejdsløsheden i perioden 1988-1990.
Lovforslaget skal indeholde retningslinjer for den kommunale indsats efter følgende principper:
1. Kommuner og amtskommuner pålægges at afsætte henholdsvis 150 og 15 kr. pr. indbygger i hvert af årene 1988 og 1989 til bekæmpelse af ungdomsarbejdsløsheden.
Beløbet reguleres i henhold til pris- og lønudviklingen.
2. Indsatsen målrettes mod hele aldersgruppen mellem 18 og 29 år for at sikre en aktiv indsats for de 25-29-årige, der er ramt af langvarig arbejdsløshed.
3. For at forbedre de langtidsledige unges beskæftigelsesmuligheder skal undervisningselementet i indsatsen styrkes.
De unge skal have mulighed for at deltage i uddannelsesaktiviteter som et led i beskæftigelsesprojektet.
Således bør alle kommunale foranstaltninger kvalitetsforbedres gennem en styrkelse af uddannelseselementet.
I uddannelsesperioden aflønnes den pågældende som i den øvrige beskæftigelsesperiode.
4. Der iværksættes et hurtigt udvalgsarbejde med henblik på at undersøge mulighederne for en ændring af den hidtidige udligningsordning for uforbrugte midler på baggrund af udviklingen i den arbejdsmarkedsmæssige situation.
5. Den kommunale indsats skal bygge på det enstrengede arbejdsmarkedssystem, hvor arbejdsmarkedsnævnene er koordinatorer for den samlede beskæftigelses- og uddannelsesmæssige indsats for såvel bistandsklienter som dagpengeberettigede unge.
For at styrke formidlingsindsatsen skal Landsarbejdsnævnet inddrages i et tæt samarbejde med de kommunale organisationer om tilrettelæggelsen af denne.
Med henblik på, at der skabes tætte forbindelseslinjer mellem det almindelige arbejdsmarked og arbejdet med den ekstraordinære indsats, skal Arbejdsformidlingens muligheder for opsøgende arbejde forstærkes sammen med vejlednings- og uddannelsesindsatsen for at opfange de unge og sikre disses fremtidige placering på arbejdsmarkedet.
6. Den beskæftigelsesmæssige og uddannelsesmæssige indsats i kommunerne skal primært rettes mod de grupper af unge, der er ramt af langvarig arbejdsløshed, og som derfor er i den mest udsatte situation.
BEMÆRKNINGER TIL LOVFORSLAGET Forslagsstillerne finder det vigtigt, at den kommunale forpligtelse til at afsætte midler til bekæmpelse af ungdomsarbejdsløsheden opretholdes i årene frem til 1990.
 Tendensen til nedgang i antallet af unge arbejdsløse er taget af.
Niveauet for ungdomsarbejdsløsheden er alt for stort.
Samtidig er en stor del af nedgangen i antallet af unge arbejdsløse opnået ved kommunernes aktive indsats, hvor de unge er placeret på beskæftigelsesprojekter.
Lægger man antallet af unge arbejdsløse og unge mennesker på diverse beskæftigelsesprojekter sammen, er ungdomsarbejdsløsheden på stort set samme niveau som i 1981, nemlig ca. 84.000.
Samtidig er en gruppe særlig hårdt ramt.
Det er de unge mellem 25 og 29 år, der er ramt af langvarig arbejdsløshed, og som aldrig har haft stabil tilknytning til arbejdsmarkedet.
De trues af permanent arbejdsløshed og social nød.
Blandt denne meget udsatte gruppe findes et stort antal unge kvinder, idet kvinderne udgør 70 pct.
af gruppen.
De trænger til en aktiv hjælp.
Derfor ønsker forslagsstillerne nogle nye principper for den fortsatte kommunale indsats slået fast.
Vi vil udvide aldersgruppen, som aktiviteterne rettes mod, til unge mellem 18 og 29 år.
Vi vil målrette indsatsen mod de mest udsatte grupper.
Vi vil styrke uddannelseselementet i beskæftigelsesprojekterne, således at der i alle projekter indgår et element af uddannelse.
 Det styrker de unges muligheder på arbejdsmarkedet.
Forslaget lægger op til et hurtigt udvalgsarbejde om en omlægning af den eksisterende udligningsordning for uforbrugte midler i kommunerne.
Forslagsstillerne ønsker en særlig hensyntagen til kommuner med mange unge arbejdsløse.
Som princip skal indsatsen tage sit udgangspunkt i det enstrengede arbejdsmarked.
De ekstraordinære beskæftigelsesprojekter skal føre til lettere overgang til det almindelige arbejdsmarked.
Derfor skal Arbejdsformidlingen og de lokale arbejdsmarkedsnævn ind i en koordination af indsatsen.
Dette skal ske i et tæt samarbejde med de kommunale organisationer og myndigheder.
Indsatsen skal følges op af opsøgende arbejde, vejledning og formidling.
Med de i forslaget indeholdte principper og med forlængelsen af den kommunale indsats frem til 1990 er grundlaget til stede for en permanent nedgang i antallet af unge arbejdsløse og for en akut nødhjælp til den mest udsatte gruppe.
Forslagsstillerne håber, at et flertal i Folketinget fortsat mener, at den kommunale forpligtelse bør fortsætte.
Tidligere har Det Radikale Venstre, Socialistisk Folkeparti, Venstresocialisterne og Socialdemokratiet opretholdt forpligtelsen i 1986 i forbindelse med behandlingen af regeringens forslag til ny lovgivning om beskæftigelsesmuligheder for unge.
Socialdemokratiet fremlægger nu både et lovforslag om opretholdelse af forpligtelsen i 1987 (forslag til lov om ændring af lov om beskæftigelsesmuligheder for unge m.v., L 47) og dette beslutningsforslag om de fremtidige principper, som kan danne udgangspunkt for videre forhandlinger i 1987 og kan målrette den kommunale indsats i de kommende år.
Forslaget indebærer, at regeringen skal fremlægge forslag til lovændringer i starten af 1987, som så kan vedtages og danne udgangspunkt for den kommunale planlægning af indsatsen fra og med 1988.
