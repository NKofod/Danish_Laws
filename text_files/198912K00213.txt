Nr LSF 213 Forslag til Lov om ophævelse af lov om Arbejdsmarkedets Tillægspension og  

 om Lønmodtagernes Dyrtidsfond (Nedbringelse af statsgælden) Fremsat af Glistrup (FP) Mogens Elvensø (FP) Ingrid Kjældgaard (FP) Jane  

 Oksen (FP) den 4. april 1990 § 1. Ti dage efter kundgørelsen af nærværende lov fratræder bestyrelsen for Arbejdsmarkedets Tillægspension og Lønmodtagernes Dyrtidsfond samt repræsentantskabet for Arbejdsmarkedets Tillægspension.
I deres sted indtræder finansministeren.
Samtidig bortfalder de særlige ankenævns og Finanstilsynets beføjelser i forhold til de to fonde.
 Stk. 2. Finansministeren skal udøve sine beføjelser i henhold til § 1, 2.  

 punktum, så Arbejdsmarkedets Tillægspension og Lønmodtagernes Dyrtidsfond  

 afvikles hurtigst muligt.
 § 2. Staten hæfter over for de kreditorer, som har aktuelle krav mod  

 fondene ved finansministerens overtagelse af administrationen samt for de  

 forpligtelser, fondene påtager sig i finansministerens  

 administrationsperiode.
 Stk. 2. Finansministeren sørger for opfyldelsen af pensionskrav, der  

 forfalder til betaling mod Arbejdsmarkedets Tillægspension eller  

 Lønmodtagernes Dyrtidsfond i perioden forud for 1. marts 1991, jf. § 4.
 § 3. Pligt til indbetaling til ATP i henhold til kapitel V og til § 4 a,  

 stk. 3, i lovbekendtgørelse nr. 3 af 5. januar 1988 om Arbejdsmarkedets  

 Tillægspension bortfalder for så vidt angår de beløb, der har sidste  

 rettidige betalingsdag efter finansministerens overtagelse af  

 administrationen.
 Stk. 2. De beløb, som virksomhederne ved stk. 1 fritages for at indbetale  

 til ATP, tillægges de pågældende lønmodtageres lønindtægt fra det tidspunkt,  

 hvor indeholdelsespligten ophører.
 § 4. Samtlige folkepensionister opnår ekstraordinære, månedlige  

 forhøjelser fra den 1. marts 1991 med maksimumbeløbet umiddelbart før denne  

 dato for sammenlagt månedlig udbetaling fra ATP og fra Lønmodtagernes  

 Dyrtidsfond (ifølge annuitetsmæssig beregning).
§ 5. Finansministeren overfører ad een eller flere gange hurtigst muligt  

 de to fondes aktiver til statskassen.
For så vidt angår aktiver, der består i  

 fordringer mod statskassen, annulleres disse fordringer.
Andre aktiver  

 realiseres i den takt, som finansministeren finder samfundsøkonomisk mest  

 belejlig, og således at realiseringsprovenuet anvendes til nedbringelse af  

 statsgælden.
 § 6. Lovbekendtgørelse nr. 3 af 5. januar 1988 om Arbejdsmarkedets  

 Tillægspension og lovbekendtgørelse nr. 42 af 21. januar 1988 om  

 Lønmodtagernes Dyrtidsfond ophæves med virkning fra 1. april 1991.
 Stk. 2. Finansministeren kan ved indrykning af meddelelse herom i  

 Lovtidende fastsætte et tidligere ophævelsestidspunkt end i stk. 1 anført.
Bemærkninger til lovforslaget Almindelige bemærkninger Fondenes tilblivelse ATP-loven blev vedtaget i Folketinget den 3. marts 1964 (Folketingstidende  

 1963-64, forhandlingerne, sp. 3432). De eneste, som stemte imod, var De  

 Uafhængige.
Venstre tilkendegav (for eksempel samme sted sp. 3424) at partiet  

 i princippet var tilhænger af ATP-ordningen, men at det foreliggende  

 lovforslag på nogle tekniske områder endnu ikke var tilstrækkeligt  

 gennemarbejdet, hvorfor partiet undlod at stemme.
Alle de andre partier  

 stemte ja.
Oprindelsen til Lønmodtagernes Dyrtidsfond (LD) er et forslag til  

 folketingsbeslutning om indkomstpolitik for årene 1977-78 og 1978-79, fremsat  

 den 17. august 1976, Folketingstidende 1975-76, forhandlingerne sp. 11657,  

 11677 og 12068, tillæg A sp. 4489 f., tillæg B sp. 2385 og tillæg C sp. 845.  

 Forslagsstillerne var Socialdemokratiet, Det Radikale Venstre, Kristeligt  

 Folkeparti og Centrum-Demokraterne.
Forslagsstillerne blev til et flertal, da  

 Det Konservative Folkeparti senere sluttede sig til forslaget om  

 Lønmodtagernes Dyrtidsfond.
Principloven om indbetaling blev vedtaget af de  

 samme partier den 27. maj 1977, medens de øvrige folketingspartier stemte  

 imod.
Især som følge af mellemliggende folketingsvalg nåede det endelige  

 lovforslag om fondens etablering først frem til endelig vedtagelse den 21.  

 december 1979 (Folketingstidende 1979-80, 2. samling, forhandlingerne sp.  

 3105).
Som det vil erindres, var der i dagene op til Folketingets juleferie i  

 1979 mere tumult og kaos i folketingsforhandlingerne end vistnok nogensinde  

 før eller siden.
Af Folketingstidende (samme sted) kan man alene se, at  

 forslaget blev vedtaget med 96 stemmer mod 79. Studier af den foregående  

 behandling, herunder udvalgsbetænkningen (Folketingstidende 1979-80, 2.  

 samling, Tillæg B, sp. 291 ff.), sandsynliggør, at de, der stemte for  

 forslaget, var Socialdemokratiet, SF, Det Radikale Venstre og Retsforbundet,  

 mens Venstre, Det Konservative Folkeparti, Fremskridtspariet, VS og  

 Kristeligt Folkeparti stemte imod.
 Nærværende lovforslag tilsigter at redressere de to fejlgreb.
Fondenes størrelse ATP-fonden og Lønmodtagernes Dyrtidsfond har opbygget betydelige  

 millardformuer.
I ATP's årsregnskab for 1988 er der opført en formue på 64.290 mio. kr.
I  

 LD's årsregnskab for 1988 er der opført en formue på 27.896 mio. kr.
Det må imidlertid forventes, at begge formuer er væsentligt større i dag.  

 For det første er der blevet indbetalt flere penge og indtjent flere  

 kursgevinster og renter.
For det andet har ATP valgt at opføre sine  

 aktiebeholdninger til anskaffelsessummen og ikke til kursværdien.
 En ATP-formue på ca. 80 mia. kr. og en LD-formue på 30 mia. kr. er derfor  

 ikke nogen urealistisk antagelse.
Statsfinansielle konsekvenser Når staten, jf. § 5 i nærværende forslag, overfører ATP's og LD's midler  

 til brug for statsgældsafdrag, betyder det, at statens gæld bliver omkring  

 110 mia. kr. mindre.
En sådan gældsnedskrivning giver selvsagt også mindre  

 renteudgifter for staten.
På årsbasis vil staten skønsmæssigt kunne spare 12  

 mia. kr. på rentekontoen.
Under bemærkningerne til § 4 er beskrevet, hvorledes folkepensionen skal  

 forhøjes.
Den foreslåede forhøjelse andrager årligt ca. 6 mia. kr.
 Der vil derfor med vedtagelsen af nærværende forslag ske dels en  

 retfærdiggørelse af folkepensionen, dels en væsentlig forbedring af  

 statsfinanserne til andre samfundsgavnlige aktiviteter (helst  

 indkomstskattenedsættelse).
Bemærkninger til lovforslagets enkelte bestemmelser Til § 1, stk. 1 Arbejdsmarkedets Tillægspension og Lønmodtagernes Dyrtidsfond er dele af  

 den offentlige sektor: Fordi de er oprettet ved specielle love, fordi deres  

 midler stammer fra skattebetalinger, fordi deres ledelsessammensætning er  

 funderet på lovgrundlag, og fordi hele deres placering er instrumenter i  

 Folketingets almindelige økonomi- og socialpolitik.
At det forholder sig således stemmer blandt andet med følgende udtalelser  

 hentet fra side 224 i Budgetdepartementets finansredegørelse af 21. februar  

 1990: »Finanspolitikken vedrører hele den offentlige sektors udgifts- og  

 indtægtsforhold.
Foruden staten udgøres den offentlige sektor af kommunerne  

 samt de sociale kasser og fonde.« En smule mere udpenslende er Lars Lund, når han skriver på side 24 i  

 Tidsskriftet »Sparekassen« for marts 1990: »Det, der kan være  

 et fælles problem for os danskere, er vores fælles gæld, nemlig den samlede  

 offentlige gæld.
Denne kan henføres til staten, de sociale fonde (ATP, Den  

 Sociale Pensionsfond m.v.) og kommunerne.« Så at sige overalt, og også her, er det uhensigtmæssigt at komplicere den  

 offentlige sektors struktur ved at opsplitte den i specielle chatolkasser.  

 Det kæmper Fremskridtspartiet imod over en bred front: DONG, Helsefonden og  

 Filminstituttet er blot nogle få af de mange eksempler.
Lovændringer skal  

 overføre ledelsen af disse snesevis af såkaldte selvstyrende offentlige  

 foretagender til det pågældende fagministerium og pengene disponeres som en  

 del af statsmidlerne i øvrigt.
Til § 1, stk. 2 En likvidator er en nærliggende privatretlig parallel til  

 finansministerens status i henhold til § 1, stk. 2.
Til § 2 Da staten, jf. § 5, skal overtage fondenes aktiver, må staten også sørge  

 for betaling af deres gæld.
Stk. 2 omhandler de såkaldte medlemmers  

 (pensionsmodtageres) krav, mens stk. 1 angår andre fordringshavere (fra  

 fondenes løbende forretningsførelse navnlig med administration og  

 formueplacering).
Til § 3 Enhver lønmodtager skal finde sin fulde løn i sin lønpose, og ikke som  

 tvangsindbetalinger til alskens formål, som storformynderen Folketinget i  

 dets bedreviden foreskriver at lønmodtagernes penge skal anvendes til: Vil en  

 lønmodtager, eller andre, tegne en pension for sine penge, kan han gøre det  

 efter eget valg og behov.
Vil han i stedet bruge sin løn anderledes, kan han  

 det.
Det skal staten overhovedet ikke blande sig i.
Frihedsindskrænkninger på  

 dette område er i alt væsentligt utålelige og trivselsformindskende.
Det må  

 Folketinget lære at erkende.
Til § 4 Som så ofte påvist af Fremskridtspartiet, for eksempel i lovforslag nr.
L  

 2 af 6. oktober 1987 om forbedret og ensartet folkepension, er den danske  

 folkepension alt for lav. § 4 råder nogen bod herpå.
Realøkonomisk dækning for folkepensionsforhøjelser kan alene skaffes over  

 løbende skatter (altså fra den aktuelle produktion) og ikke af tidligere  

 tiders indbetalinger til fonde.
Ellers vil inflationen begynde at stige,  

 fordi der ikke bliver produktionsmæssig dæking for pensionisternes forbrug,  

 eller der vil opstå de samfundsmæssige ulykker af rentepolitisk og anden art,  

 som følger af et mersalg af værdipapirer.
Samtidig lukker § 4 mundene på småpolitikeres og bogholderpetitessejageres  

 råben op om, at overførsel af fondsformuerne til statsgældsindfrielse skulle  

 være konfiskation, ekspropriation uden erstatning, eller hvad man ellers helt  

 uberettiget har beskyldt Fremskridtspartiet for gennem de 16 år, vort forslag  

 har stået på dagsordenen.
Lige siden, der »kun« var 41/2 mia. kr. i  

 ATP-kassen, og Fremskridtspartiet fremsatte sit lovforslag om ophævelse af  

 lov om Arbejdsmarkedets Tillægspension (nr.
L 67 fremsat den 29. januar 1974)  

 (Folketingstidende, 1973-74, 2. samling, tillæg A sp. 1087 f. og  

 forhandlingerne sp. 3230-3247).
Fremskridtsforslaget går blot ud på, at pensionsvirvaret rationaliseres,  

 og at folkepensionerne forbedres og gøres mere ens for alle.
Man kan udtrykke  

 det på den måde, at alle folkepensionister nu opnår de fordele, som hidtil  

 eksklusivt har været reserveret for de mest begunstigede i ATP og LD.
At  

 kæmpe for sådanne retfærdighedshandlinger har altid været en hovedsag for  

 Fremskridtsfolk.
Den seneste mere samlede oversigt over foranstaltningerne  

 findes på siderne 85-89 i 18. oktober 1989-skriftet »Sådan reddes  

 Danmark«.
 At overføre betalingsforpligtelserne fra fondene til statskassen er  

 selvsagt ikke noget, der for nogensomhelst kan begrunde et erstatningskrav  

 mod statskassen i medfør af grundlovens § 73. Der er i øvrigt klare  

 historiske fortilfælde - for eksempel på invalidepensions- og  

 tjenestemandspensionsområderne.
 Alle folkepensionister (697.874 pr. 1. januar 1989) vil få en  

 realforbedring af deres pension, når der gennemføres en fordelingsordning som  

 beskrevet i § 4.
ATP-beløbet er p.t. 602 kr. månedligt og LD-beløbet er 12.236 kr. een gang  

 for alle, hvilket - skønsmæssigt - kan omregnes til noget, der svarer til 98  

 kr. om måneden.
Den anslåede forhøjelse for alle folkepensionister bliver  

 altså ca. 700 kr. om måneden eller for 700.000 folkepensionister knap 6 mia.  

 kr.
 Når 1. marts 1991 er valgt som skæringsdato, skyldes det, at den jo er den  

 store almindelige skiftedag for meget store dele af arbejdsmarkedets  

 lønvilkår.
Til § 5 Folketinget har ved dets udygtighed påført den danske befolkning en i  

 disse år stærkt stigende statsgæld i størrelsesordenen en halv billion  

 kroner. (Anvendes Budgetdepartementets målemetode var beløbet 274.048 mia.  

 kr. pr. 31. december 1982 og 461.541 mia. kr. pr. 31. december 1989 (side 150  

 f. i departementets bog »Statens låntagning og gæld 1989«)).
Som nævnt under de almindelige bemærkninger er ATP's og LD's sammenlagte  

 formuer kalkuleret til 110 mia. kr.
Disse kapitaler må bruges til opkøb af  

 statsoblligationer m.v., som derefter destrueres.
Derved opnås et ikke  

 uvæsentligt indhug i statsgælden.
Folketinget skal jo hurtigst muligt skaffe  

 midler til at indfri hele statsgælden.
Når Folketinget har liggende sådanne  

 to klumper som ATP og LD, er der ikke nogen mere velegnet tappecentral til at  

 avancere et godt stykke vej.
Den, der ikke umiddelbart vil godtage dette,  

 skylder at fortælle, hvorfra han eller hun så vil skaffe pengene til  

 statsgældens indfrielse.
Politikere og advokatforeninger vil muligt kunne enes om i stedet først at  

 udfærdige et stort, omkostningsdyrt likvidationsregnskab.
Dernæst udskrives  

 millioner af pengeoverførsler til så at sige hver enkelt i befolkningen.  

 Sluttelig opkræves penge til statsgældens indfrielse hos den samme  

 befolkning, for der er jo ikke andre til at betale den.
Den statsgæld, som skal indfries, kaldes jo i populær tale  

 »statsobligationerne«.
Det er selvfølgelig helt i orden at bruge  

 dette samleudtryk, men for anvendelsen af § 5 er det ligegyldigt, om  

 statsgælden materialiseres i det, som i teknisk forstand kaldes  

 statsobligationer, eller om der er tale om »statsgældsbeviser«,  

 »skatkammerbeviser«, eller hvilke mange navne det ukære  

 statsgælds-barn nu end er blevet udstyret med af skiftende finansministre,  

 der har villet tilsløre den forfærdelighed, som de har bragt fødte og ufødte  

 danskergenerationer ud i ved kynisk at pantsætte fremtiden, for at de selv  

 kunne skaffe sig de fornødne stemmer på førstkommende valgdag ved at  

 igramskaste som tilskud til alt og alle i marginalvælgergrupper de penge, som  

 finansministrene lånte i nær og fjern.
Til § 6 Der er absolut ingen grund til at trække i langdrag totallikvidationen af  

 ATP og Lønmodtagernes Dyrtidsfond.
Den i lovteksten nævnte dato (1. april  

 1991) er valgt, fordi den ligger en måned efter udløbet af flertallet af  

 store kollektive overenskomster på det private arbejdsmarked.
Men  

 forslagsstillerne tror og håber, at finansministeren, når han har fået  

 overblik over sagen, kan sørge for den sidste jordpåkastelse på de to fonde  

 længe før.
Derfor den foreslåede § 6, stk. 2.
