Beretning afgivet af Udlændinge- og Integrationsudvalget den 13. april 2021 Beretning over Forslag til folketingsbeslutning om at gøre social kontrol til en skærpende omstændighed i strafudmålingen efter straffeloven [af Marlene Ambo-Rasmussen (V) m.fl.]:
1. Politiske bemærkninger Venstre, Dansk Folkeparti, Det Konservative Folkeparti, Nye Borgerlige, Liberal Alliance og Inger Støjberg (UFG) Venstres, Dansk Folkepartis, Det Konservative Folkepartis, Nye Borgerliges og Liberal Alliances medlemmer af udvalget og Inger Støjberg (UFG) pålægger regeringen at fremsætte et lovforslag, der skriver social kontrol direkte ind i straffeloven, sådan at domstolene kan skærpe straffen, hvis en forbrydelse er sket som led i social kontrol.
Formålet er, at det skal behandles som en skærpende omstændighed, hvis en forbrydelse er sket som led i social kontrol.
Med lovforslaget skal social kontrol sidestilles med f.eks. hadforbrydelser.
Domstolene vil altså skulle tillægge det skærpende betydning, hvis der er tale om social kontrol.
Det vil skulle gælde, uanset om den sociale kontrol er rettet mod kvinder eller mænd, og uanset om der er tale om psykisk eller fysisk vold.
De seneste år har der været gentagne eksempler på negativ social kontrol, bl.a. i islamiske miljøer.
Vi kan ikke som samfund acceptere, at der er miljøer i Danmark, hvor ligestillingen er sat helt ud af spil, hvor mænd mener, at de er mere værd end kvinder, hvor ægtemænd, fædre og brødre tyranniserer kvinders og pigers tilværelse, og hvor kvinder umyndiggøres og fratages deres frihed.
I Danmark har vi ligestilling, og vi skal have lige muligheder.
De personer, der modarbejder det, skal straffes.
Socialdemokratiet Socialdemokratiets medlemmer af udvalget bemærker, at det i lov om en styrket indsats mod negativ social kontrol med vedtagelse af lovforslag om styrket indsats mod negativ social kontrol m.v. (lovforslag nr.
L 126) blev præciseret i straffelovens bestemmelse om psykisk vold, at udøvelse af negativ social kontrol kan være strafbart efter bestemmelsen.
Der er således indsat en eksplicit henvisning til negativ social kontrol i straffelovens bestemmelse om psykisk vold, ligesom det i bemærkningerne til lovforslaget fremgår, at negativ social kontrol udgør kerneområdet for bestemmelsen.
Bestemmelsen har  ligesom simpel fysisk vold  en strafferamme på bøde eller fængsel indtil 3 år.
Der er ikke behov for en generel bestemmelse om strafskærpelse, fordi negativ social kontrol allerede er selvstændigt kriminaliseret.
Begås en anden forbrydelse, f.eks. fysisk vold eller tvang, som led i negativ social kontrol, følger det af straffelovens system, at der i almindelighed fastsættes en højere straf, når man har begået flere lovovertrædelser  f.eks. både fysisk og psykisk vold  der skal bedømmes samtidig af domstolene.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 18. november 2020 og var til 1. behandling den 17. december 2020. Beslutningsforslaget blev efter 1. behandling henvist til behandling i Udlændige- og Integrationsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 1 bilag på beslutningsforslaget.
Spørgsmål Udvalget har under udvalgsarbejdet stillet 2 spørgsmål til udlændinge- og integrationsministeren til skriftlig besvarelse, som ministeren har besvaret.
 P.u.v.
