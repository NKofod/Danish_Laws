Efterskolelærere, som deltager i  

 efterskolens måltider uden at betale vederlag herfor, er skattepligtige  

 af værdien af måltiderne, og værdien af godet er ikke  

 omfattet af bagatelgrænsen Spørgsmål 1.	Hvis en efterskolelærer spiser på efterskolen, vil  

 måltiderne da være omfattet af den i ligningslovens § 16, stk. 3,  

 nævnte bagatelgrænse ? 2. 	Er det en betingelse for, at måltiderne/godet falder ind  

 under bagatelgrænsen, at der holdes regnskab med den enkelte  

 lærers antal måltider, således at værdien for den  

 enkelte lærer kan sandsynliggøres mere nøjagtigt ? 3. 	Såfremt værdien af måltiderne/godet, sammen med  

 eventuelt andre goder omfattet af bagatelgrænsen, for en lærer  

 overstiger denne grænse, kan læreren da betale skolen det  

 overskydende beløb og derved undgå beskatning ? Svar Ad 1. Nej, se indstilling og begrundelse.
 Ad 2. Bortfalder, jf. svar på spørgsmål 1.
 Ad 3. Bortfalder, jf. svar på spørgsmål 1.
Beskrivelse af faktiske forhold Efterskolernes Lærerforening er en faglig forening, som organiserer  

 lærere på landets ungdoms- og efterskoler.
Foreningen har  

 forhandlingsret overfor finansministeriet.
 I forbindelse med varetagelsen af lærernes interesser er det af  

 betydning for Efterskolernes Lærerforening at få fastlagt den  

 skattemæssige behandling af personalegoder i form af måltider,  

 som lærere på efterskoler modtager på de enkelte  

 skoler.
Efterskoler er kostskoler, hvilket indebærer, at eleverne bor,  

 spiser og går i skole samme sted.
Lærere, der er ansat på  

 disse efterskoler er forpligtet til at udøve kostskoletilsyn, hvilket  

 bl.a. omfatter deltagelse i måltider sammen med eleverne og herunder  

 varetagelse af skolens måltidskultur m.m.
Der er også  

 lærere, som spiser sammen med eleverne uden at have kostskoletilsyn  

 på det pågældende tidspunkt.
Dette skal bl.a. ses i  

 sammenhæng med, at man fra skolernes side generelt gerne vil have flere  

 lærere til at spise sammen med eleverne af hensyn til "ro og  

 orden".
De fleste lærere, der har kostskoletilsyn, spiser på skolen  

 70-80 dage sammen med eleverne i løbet af et år, svarende til  

 210 - 240 måltider pr. år (3 måltider pr. dag).  

 Efterskolernes Lærerforening har beregnet gennemsnitsprisen for  

 én dags 3 måltider til knap 30 kr., hvis der alene indregnes  

 råvarer.
Medtages forarbejdningsudgiften udgør beløbet i  

 stedet lidt over 50 kr.
Beløbene er beregnet som en gennemsnitspris  

 for 1998 for alle efterskoler.
Den samlede kostpris for måltiderne til  

 en enkelt lærer har således typisk beløbet sig til i  

 størrelsesordenen 2.100 kr. årligt, hvis der alene indregnes  

 råvarepris, og typisk i størrelsesordenen 3.900 kr., hvis der  

 også indregnes forarbejdningsudgifter.
Hidtil har den enkelte lærer normalt betalt skolen for  

 måltiderne.
Det har imidlertid været drøftet i  

 Efterskolernes Lærerforening at ændre denne ordning,  

 således at lærerne modtager måltiderne uden at betale  

 vederlag herfor.
Disse overvejelser afføder spørgsmålet  

 om, hvorvidt det personalegode, der herved tildeles lærerne, er  

 skattepligtigt for den enkelte lærer.
Styrelsens indstilling og begrundelse Spørgsmål 1.
Efter statsskattelovens § 4 skal alle indtægter medregnes til  

 indkomstopgørelsen.
Bestemmelsen indeholder ikke en udtømmende  

 opremsning.
Skattepligten omfatter alle erhvervelser af økonomisk  

 værdi.
Det er derfor uden betydning, om indtægten  

 fremtræder i form af penge eller andet aktiv af økonomisk  

 værdi.
Det er Told- og Skattestyrelsens opfattelse, at de pågældende  

 medarbejdere sparer et privatforbrug i forbindelse med indtagelse af  

 måltiderne på efterskolerne.
Værdien af de  

 pågældende måltider er derfor skattepligtig for de ansatte,  

 jf. statsskattelovens § 4.
 Statsskattelovens § 4 suppleres af ligningslovens § 16. Ligningslovens §  

 16 finder anvendelse på økonomiske fordele (goder), der ydes som  

 led i arbejdsaftaler, når fordelen har en anden form end penge.  

 Sådanne økonomiske fordele sidestilles efter bestemmelsen med  

 arbejdsvederlag, og værdien af fordelen medregnes ved opgørelsen  

 af den ansattes skattepligtige indkomst, jf. cirkulære nr. 72 af 17/4  

 1996 om ligningsloven, pkt. 12.4.2.
Ligningslovens § 16 hjemler bl.a. skattepligt for et sparet privatforbrug.  

 Det fremgår af cirkulære nr. 72 af 17/4 1996, pkt 12.4.2., at  

 "Sparet privatforbrug er forbrug i privatsfæren, f.eks. forbrug af kost  

 ... i modsætning til forbrug i erhvervssfæren." Værdien af de pågældende måltider skal  

 fastsættes i overensstemmelse med ligningslovens § 16, stk. 3,  

 hvorefter udgangspunktet er, at personalegoders skattepligtige værdi  

 fastsættes  til den værdi, som det måtte antages at koste  

 den skattepligtige at erhverve godet i almindelig fri handel.
Af cirkulære nr. 72 af 17/4 1996, pkt. 12.4.3. fremgår, at:  

 "Har godet karakter af sparet privatforbrug, er den skattemæssige  

 værdi af forbruget det beløb, som den ansatte har sparet ved  

 ikke selv at afholde udgiften til det sparede privatforbrug." I ligningslovens § 16, stk. 3, 3. punktum er hjemlet en  

 bagatelgrænse.
Goder, som er omfattet af bagatelgrænsen,  

 beskattes, hvis den samlede værdi af goderne fra en eller flere  

 arbejdsgivere m.v. i et indkomstår overstiger et grundbeløb  

 (4.600 kr. i 2002).
 Det er en betingelse for, at et personalegode er omfattet af  

 bagatelgrænsen, at godet i overvejende grad skal være stillet til  

 rådighed af arbejdsgiveren af hensyn til det ansattes arbejde, jf.  

 ligningslovens § 16, stk. 3, 3. punktum.
Det fremgår af de faktiske forhold, at lærerne ved  

 efterskolerne er forpligtiget til at udøve kostskoletilsyn, hvilket  

 indebærer deltagelse i måltiderne med eleverne for at varetage  

 skolens måltidskultur m.m.
Endvidere er der også lærere,  

 som spiser sammen med eleverne uden at have kostskoletilsyn på det  

 pågældende tidspunkt, idet at man fra skolens side generelt gerne  

 vil have flere lærere til at spise sammen med eleverne af hensyn til  

 "ro og orden".
Af bilag 1 til cirkulære nr. 6299 af 26. april 1993 om aftaler om  

 arbejdstid mv. for forstandere og lærere ansat ved efterskoler  

 fremgår, at efterskolelæreres arbejdsopgaver omfatter  

 undervisning, undervisningsrelaterede opgaver, tilsynsopgaver m.m.
Det  

 fremgår af bilaget, at de opgaver, som bl.a. er nævnt under  

 "Tilsynsopgaver" ikke er udtømmende.
 Om "Tilsynsopgaver" hedder det:
 "Ved tilsyn forstås varetagelse af pædagogiske opgaver, der  

 finder sted uden for den egentlige undervisning, hvor eleverne opholder sig  

 på skolen, herunder om aftenen, om natten og i weekends.
 Lærerne varetager således også tilsynet med eleverne i  

 de friperioder, der ligger mellem undervisningstimerne (frikvartererne).
 I tilknytning til tilsynet har lærerne følgende  

 opgaver:
 - 	Lærerne igangsætter og fører tilsyn med  

 aktiviteterne og sikre, at de foregår under betryggende forhold.
 - 	Lærerne varetager opretholdelsen af den på skolen  

 fastlagte orden.
- 	Lærerne varetager tilsynet med eleverne under  

 måltider." Henset til ovennævnte forhold er det Told- og Skattestyrelsens  

 opfattelse, at måltiderne ikke stilles til rådighed af  

 arbejdsgiveren af hensyn til den ansattes arbejde, der ganske vist foruden  

 undervisnings- og undervisningsrelaterede opgaver består i at  

 føre tilsyn med eleverne under måltider.
Dette tilsyn er en del  

 af det samlede tilsyn, lærerne foretager som led i arbejdet.
Tilsynet  

 kunne imidlertid godt ske, uden at lærerne spiser den samme mad som  

 eleverne - de kunne spise medbragt mad.
 Såfremt lærerne ønsker at spise den samme mad som  

 eleverne, kan de undgå beskatning ved at betale den fulde  

 skattemæssige værdi for godet i henhold til ligningslovens § 16,  

 stk. 3. Betaler den ansatte et mindre beløb - eller intet - for godet,  

 beskattes godets værdi helt eller delvist som et lønaccessorium,  

 jf. cirkulære nr. 72 af 17/4 1996, pkt 12.4.2.
Det er Told- og Skattestyrelsens opfattelse, at uanset  

 Ligningsrådets anvisninger for værdiansættelse af  

 personalegoder ikke gælder for lærere, jf.
TSS-cirkulære  

 2001-45 pkt. a., vil anvisningen for værdien af fri kost kunne anvendes  

 som udgangspunkt for en værdiansættelse af de  

 pågældende måltider.
 Styrelsen har den samme opfattelse i forhold til såvel lærere,  

 der har kostskoletilsyn på det pågældende tidspunkt, hvor  

 der deltages i måltider, som lærere, der ikke har det på  

 det pågældende tidspunkt.
 Told- og Skattestyrelsen indstiller til Ligningsrådet at svare nej  

 til spørgsmålet, om hvorvidt måltiderne vil være  

 omfattet af bagatelgrænsen i ligningslovens § 16, stk. 3. Derimod skal  

 der ske beskatning af værdien af måltiderne, jf.  

 statsskattelovens § 4, og værdiansættelsen af måltiderne  

 skal ske i overensstemmelse med ligningslovens § 16.
Spørgsmål 2 Bortfalder, jf. svar på spørgsmål 1.
Spørgsmål 3 Bortfalder, jf. svar på spørgsmål 1.
 Ligningsrådet tiltræder Told- og Skattestyrelsens  

 indstilling.
