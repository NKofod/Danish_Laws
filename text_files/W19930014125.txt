Et kommunalbestyrelsesmedlem havde som ejer af et mejeri undladt at  

 etablere et udligningsarrangement som foreskrevet i afledningstilladelsen  

 samt afledt spildevand og Bi5 i et omfang, der oversteg den højeste tilladte  

 afledning.
Den pågældende havde herved overtrådt miljøbeskyttelseslovens §  

 18, stk. 1, jf. § 83, stk. 1, nr. 3 og § 83, stk. 2, nr. 2 og bilag til loven  

 punkt F 7.
 Efter en konkret vurdering ansås den pågældende for valgbar.
(Fra Valgbarhedsnævnet (j.nr. 468/1993) til en kommunalbestyrelse) I skrivelse af 16. november 1992 har kommunalbestyrelsen i henhold til §  

 101, stk. 4, i den kommunale valglov indberettet, at  

 kommunalbestyrelsesmedlem NN ved X Rets dom af 2. september 1992 er idømt en  

 bøde på 15.000 kr. for overtrædelse af miljøbeskyttelseslovens § 18, stk. 1,  

 jf. § 83, stk. 2, nr. 3 og § 83, stk. 2, nr. 2 og bilag til loven punkt F 7.
Det fremgår af sagen, at den pågældende som ejer af et mejeri havde  

 undladt at etablere et udligningsarrangement på mejeriet, som det var  

 foreskrevet i virksomhedens afledningstilladelse, hvorved den pågældende  

 opnåede en økonomisk fordel, og hvorved der i et nærmere angivet tidsrum blev  

 afledt i alt 87 (m3) spildevand på et døgn fra mejeriet til den offentlige  

 kloak, uagtet højeste tilladte afledning efter afledningstilladelse var 80  

 (m3) på et døgn.
Endvidere fremgår, at den pågældende i samme tidsrum fra  

 mejeriet havde afledt 195 kg Bi5 på et døgn, uagtet højeste tilladte  

 afledning i virksomhedens afledningstilladelse var 70 kg Bi5 pr. døgn.
 I denne anledning skal man meddele, at Valgbarhedsnævnet har fundet, at  

 den begåede handling - uanset de krav, der må stilles til personer, der  

 beklæder hverv som medlem af kommunale råd - ikke i almindeligt omdømme gør  

 den pågældende uværdig til at være medlem af kommunale råd, jf. den kommunale  

 valglovs § 4.
 Den pågældende må derfor anses for valgbar.
