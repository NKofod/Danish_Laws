Nyhedsbrev om ny bekendtgørelse om kommunernes pligt til varsling, vejledning m.v. af ægtefæller, hvis kontanthjælp kan bortfalde som følge af 225 timers reglen (varslingsbekendtgørelsen) og ny vejledning om 225 timers reglen for ægtepar der modtager hjælp efter lov om aktiv socialpolitik § 11 Til samtlige kommuner m.fl.
 Arbejdsmarkedsstyrelsen udsender ny varslingsbekendtgørelse og vejledning om 225 timers reglen for ægtepar der modtager hjælp efter lov om aktiv socialpolitik.
Bekendtgørelsen og vejledningen træder i kraft den 1. juli 2011. Bekendtgørelsen erstatter den tidligere bekendtgørelse nr. 618 af 25. juni 2009 og vejledningen erstatter den tidligere vejledning nr. 23 af 14. april 2010. Bekendtgørelsen og vejledningen kan snarest findes på www.retsinfo.dk.
Til orientering vedlægges underskrevet korrektur af bekendtgørelsen og vejledningen.
 I bekendtgørelsen og vejledningen er der foretaget en række konsekvensændringer som følge af vedtagelsen af L 156 (lov nr. 461 af 18. maj 2011), hvor 450 timers reglen ændres til en 225 timers regel.
 Der er i den forbindelse indsat et afsnit i vejledningen om overgangsordningen vedrørende ændringen af 450 timers reglen til en 225 timers regel og om baggrunden for ændringen til en 225 timers regel.
Endvidere er det præciseret i bekendtgørelsens § 4, stk. 5, og i vejledningen til § 4 og § 8, at kommunen først skal sende nyt varslingsbrev, når ingen af ægtefællerne har modtaget hjælp efter lovens § 13, stk. 10, i en sammenhængende periode på et år, idet der først på det tidspunkt foreligger en ny overgangsdato.
Samtidig præciseres det, at der ikke skal sendes varslingsbrev til ægtefæller, der har genoptjent retten til kontanthjælp efter lovens § 13, stk. 12.
 Spørgsmål til den ny bekendtgørelse og vejledning kan rettes til fuldmægtig Anne Louise Hennings og fuldmægtig Lillis Jarby Søndergaard på tlf. nr. 35 28 81 00.
