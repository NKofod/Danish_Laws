Skriftlig fremsættelse (1. december 2021) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af opkrævningsloven, lov om inddrivelse af gæld til det offentlige og forskellige andre love (Sanktioner for manglende indsendelse af materiale og tiltag til bekæmpelse af sort økonomi og stråmandskonstruktioner m.v. som led i udmøntning af aftale om anden etape af en styrket skattekontrol) (Lovforslag nr.
L 96) Lovforslaget er en del af reformen af skattekontrollen og bygger videre på de seneste års omfattende arbejde med at genopbygge skattevæsenet.
Det er en væsentlig forudsætning for opretholdelsen af det danske velfærdssystem, at virksomheder betaler de skatter, som de er pligtige til.
Når skatter ikke betales, udhules finansieringen af de velfærdsydelser, alle nyder godt af, og tilliden til skattevæsenet kan lide et knæk.
Det er derfor helt centralt, at Skatteforvaltningen har effektive og tidssvarende kontrolværktøjer.
Dette gælder ikke mindst i tilfælde, hvor virksomhederne ikke vil samarbejde med Skatteforvaltningen, eller hvor virksomhederne bevidst og systematisk forsøger at unddrage sig skatter og afgifter.
Lovforslaget udmønter dele af »Aftale om en styrket skattekontrol  etape 2«, som regeringen og Venstre, Dansk Folkeparti, Radikale Venstre, Socialistisk Folkeparti, Enhedslisten, Det Konservative Folkeparti, Nye Borgerlige, Liberal Alliance og Alternativet indgik den 10. marts 2021. Der foreslås tre initiativer, der skal indføre hårdere sanktioner ved manglende regnskaber, sort økonomi og svig.
Det første initiativ skal sikre, at flere virksomheder indsender regnskaber m.v., ved at give mulighed for at inddrage eller nægte en virksomheds registrering for skatter og afgifter, hvis virksomheden efter gentagne henvendelser undlader at indsende materiale.
Det andet initiativ indeholder en udvidelse af muligheden for at pålægge ledelsen i uregistrerede virksomheder at hæfte for skatter m.v., så det bl.a. sikres, at der ikke kan anvendes stråmandskonstruktioner til at undgå hæftelse.
Det tredje initiativ skal udvide muligheden for at kræve sikkerhed fra virksomheder, der anmeldes til registrering, så der ikke kan anvendes stråmandskonstruktioner til at undgå at skulle stille sikkerhed, og så der også kan kræves sikkerhed fra virksomheder, der udgør en risiko for tab for statskassen, fordi de tidligere har fået inddraget eller nægtet registrering.
 Endelig indeholder lovforslaget et fjerde initiativ, der skal gøre tvangsbøder til et mere effektivt pressionsmiddel, ved at tvangsbøder under inddrivelse dækkes hurtigere.
 Det foreslås, at lovforslaget skal træde i kraft den 1. juli 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
