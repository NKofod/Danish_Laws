Det påvirker ikke et dødsbos eller en arveudlægsmodtagers fradragsret  

 for rente af prioritetsgæld, at ydelserne i en periode er dækket af en  

 terminsforsikring, der udbetales ved forsikringstagerens død.
Fradragsretten  

 vil imidlertid blive berørt, hvis realkreditinstituttet selv overtager  

 forpligtelsen til at dække terminsydelserne i en periode.
X introducerede sammen med Y den 1. april 1996 en  

 terminsforsikring, hvorefter låntagere i X og disses nærtstående kunne blive  

 optaget i en gruppelivsforsikringsordning hos Y, hvorefter terminsydelser i  

 tilfælde af forsikringsmodtagerens død i en 1 årig eller 2 årig periode  

 bliver dækket ved udbetalinger fra Y.
I den anledning blev Ligningsrådet  

 spurgt om følgende:
Spørgsmål 1. Påvirker den omstændighed, at terminsydelserne er dækket af en  

 forsikringsordning, adgangen for forsikringstagerens dødsbo til at opnå  

 skattemæssigt fradrag for renteudgifter og andre fradragsberettigede udgifter  

 på realkreditlån i afdødes ejendom? 22. Såfremt afdødes ejendom af dødsboet udlægges til en arving, der er  

 omfattet af forsikringsdækningen, bedes det oplyst fra hvilket tidspunkt  

 rentefradragsretten overgår fra boet til arveudlægsmodtager? 3. Det ønskes oplyst, hvorvidt det påvirker arvingens adgang til efter, at  

 rentefradrag er overgået til arvingen at fradrage renteudgifter og andre  

 fradragsberettigede udgifter, at terminsydelserne er dækket af en  

 forsikringsordning.
 4. Ligningsrådet bedes oplyse, om det ville ændre besvarelsen af de  

 stillede spørgsmål 1-3, såfremt der ikke var tale om et forsikringsbeløb, der  

 blev modtaget fra et eksternt forsikringsselskab, men alene om en ordning,  

 hvorefter X påtog sig en forpligtelse til at dække terminsydelserne i en  

 periode.
Svar Der henvises til nedenstående sagsfremstilling og begrundelse.  

 Ligningsrådet finder, at det rejste spørgsmål 4 er af en sådan beskaffenhed,  

 at det ikke kan besvares med fornøden sikkerhed, hvorfor det afvises at give  

 en mere detaljeret bindende forhåndsbesked, der henvises i den forbindelse  

 til lovbkg. nr. 292 af 5. maj 1993 om bindende forhåndsbesked om  

 skattespørgsmål m.v. § 3.
Sagsfremstilling og begrundelse Terminsforsikringen er et produkt, der er blevet introduceret med virkning  

 fra 1. april 1996 ved et samarbejde mellem X A/S og Y.
Der er tale om en  

 gruppelivsordning, der kræver tilfredsstillende helbredsoplysninger af den  

 forsikringssøgende for, at denne kan blive optaget i ordningen.
Forsikringssøgende skal være låntager i X.
Forsikringssøgende kan også  

 være personer, som har fælles folkeregisteradresse med låntageren, f.eks.  

 ægtefælle/registreret partner/samlever eller andre af låntagers  

 familiemedlemmer.
Terminsforsikringen kan alene tegnes til fordel for  

 ejerboliger, som låntager eller låntagers nærmeste familie bebor.
Nærmeste  

 familie er søskende, forældre samt børn.
 Forsikringssøgende må ikke være fyldt 55 år og en tegnet forsikring  

 bortfalder den sidste dag i det kvartal, hvor forsikrede fylder 60 år.
Forsikringssummen svarer præcist til et eller to års, afhængig af den  

 valgte dækning, ordinære terminsydelser udregnet fra dødsdagen, dog maksimalt  

 de resterende terminsydelser på det/de forsikrede lån.
Forsikringssummen  

 forfalder umiddelbart efter dødsfaldstidspunktet på det/de forsikrede lån i  

 X.
Forsikringssummen kan maksimalt udgøre 326.000 kr. for et års ydelser og  

 652.000 kr. for to års ydelser (1997) Forsikringen er fra oprettelsen pantsat i X.
Forsikringen kan ikke alene tegnes således, at forsikringsbeløbet kommer  

 til udbetaling ved låntagers død, men også således, at et forsikringsbeløb  

 kommer til udbetaling ved de nærtstående forsikringssøgendes død.
Baggrunden  

 herfor er, at produktet skal tage højde for den situation, at betaling af  

 terminsydelser kan være baseret på flere indtægter, også indtægter, der ikke  

 hidrører fra den direkte låntager.
 Der er efter Styrelsens opfattelse tale om en gruppelivsforsikring  

 omfattet af pensionsbeskatningslovens § 53 A, stk. 3, hvorfor den skal  

 behandles efter reglerne i pensionsbeskatningslovens § 50. Dette indebærer,  

 at der ikke er fradragsret for præmier, og at engangsudbetalinger er  

 skattefri, jf. lovens § 50 stk. 2 og 4, jf. dog § 56, stk. 2.
 Ved den forsikredes død udbetaler Y den pantsatte forsikringssum til X.  

 Den udbetalte forsikringssum anvendes af X til betaling af et eller to års  

 ydelser - afhængig af den valgte dækning på det/de forsikrede lån i X.
 Forsikringssummen anvendes ikke til øjeblikkelig nedbringelse af  

 låntagerens gæld, men overføres successivt i takt med at terminsydelserne  

 forfalder til betaling.
Forsikringssummen administeres af X, men tilhører den sikrede.
Den  

 indestående forsikringssum forrentes ikke.
 Er der på udbetalingstidspunktet restancer på det/de forsikrede lån,  

 forbeholder X sig ret til først at modregne restancerne, gebyrer, morarenter,  

 inkassoomkostninger m.v. i det udbetalte beløb, hvilket kan medføre, at  

 terminsforsikringen ikke dækker den aftalte periode.
 Hvis det/de forsikrede lån bliver helt eller delvist indfriet eller den/de  

 forsikredes ejendom bliver solgt i den forsikrede periode, udbetaler X  

 eventuelle resterende forsikringsdækkede ydelser til forsikredes bo.
 Tegnes forsikringen af ejeren af ejendommen og dermed af den egentlige  

 låntager, må ejerens bo efter Styrelsens opfattelse anses som berettiget til  

 forsikringssummen primært skal anvendes til betaling af ydelser i ejendommen.
 Udlægges ejendommen af dødsboet til en forsikret samlever eller sælges  

 ejendommen af dødsboet til tredjemand, udbetales den del af  

 forsikringssummen, der endnu ikke er anvendt til successiv betaling af  

 forfaldne terminsydelser til den forsikredes bo og forsikringssummen fordeles  

 herefter mellem arvingerne i boet.
 Tegnes forsikringen af en person, der har fælles folkeregisteradresse med  

 ejeren af og låntager i ejendommen, må ejeren af ejendommen efter Styrelsens  

 opfattelse anses for indsat som primært begunstiget dog med klausul om, at  

 forsikringssummen skal anvendes til nedbringelse af gælden i ejendommen til  

 X, medens personens dødbo må anses for indsat som sekundært begunstiget.
Udbetaling af forsikringssummen kan derfor næppe antages at blive  

 skattepligtig for modtageren efter pensionsbeskatningslovens § 56, stk. 2,  

 der hjemler skattepligt for modtageren af forsikringssummen i den  

 udstrækning, den udbetales til en anden end ejeren eller den, der efter  

 ejerens død i henhold til bestemmelserne i policen m.v. er berettiget til de  

 pågældende udbetalinger.
Lader X som administrator af forsikringssummen denne  

 følge ejendommen i forbindelse med udlæg/salg, således at den tilfalder  

 udlægsmodtageren/køberen uden om boet, vil udlægsmodtageren/høberen blive  

 skattepligtig, idet vedkommende ikke kan anses for begunstiget i henhold til  

 bestemmelserne i policen.
 Ligningsrådet skal udtale:
Spørgsmål 1-4 vedrører den situation, at det er ejeren af og låntageren i  

 ejendommen, der dør.
Det er således udelukkende denne situation, der er  

 omfattet af den bindende forhåndsbesked.
 Ad. spm. 1:
 Da dødsboet må anses som berettiget til forsikringssummen, berører det  

 ikke dødsboets fradragsret, at udgifterne afholdes af forsikringssummen.  

 Fradraget kan imidlertid først foretages på terminsydelsernes  

 forfaldstidspunktet.
 Dødsboet skal indtægtsføre en evt. forrentning af forsikringssummen.
 Ad spm. 2:
 Idet det i øvrigt forudsættes, at der forholdes i overensstemmelse med  

 boafgiftslovens regler evt. reglen i pesnionsbeskatningslovens § 56, stk. 2,  

 i forbindelse med arveudlægsmodtagerens modtagelse af sin andel af  

 forsikringssummen, kan det oplyses, at rentefradragsretten for  

 arveudlægsmodtageren indtræder fra og med udlægstidspunktet for ejendommen.
Det kan ikke gives bindende forhåndsbesked vedrørende spørgsmål omfattet  

 af boafgiftsloven, jf. forhåndsbeskedslovens § 1, stk. 2.    

 Vejledende  skal det derfor oplyses, at i den udstrækning afdøde har  

 betalt forsikringspræmie, og boet herved opnår forsikringsdækning af  

 restancer m.v. og dækning af terminsydelser i boperioden, skal boet  

 indtægtsføre forsikringsdækningen.
Udbetales restdækning til boet ved salg af  

 ejendommen i boperioden, indtægtsføres denne og medregnes i  

 boafgiftsgrundlaget.
Følger restdækningen med ejendommen ved eventuel  

 udlodning af ejendommen fra boet, er forsikringsdækningen boafgiftspligtig  

 for udlodningsmodtageren, medmindre denne selv har betalt præmierne.
 Ad. spm. 3:
 Idet der i øvrigt henvises til forudsætningen ovenfor under spm. 2, kan  

 det oplyses, at det ikke påvirker arvingens fradragsret, at terminsydelserne  

 betales af midler hidrørende fra en forsikringsordning.
 Ad spm. 4:
I den udstrækning, at der er tale om, at ejerens pligt til at betale  

 terminsydelser bortfalder for en periode som følge af låntagers død, vil det  

 ændre besvarelsen af de forudgående spørgsmål, idet der i så fald ikke  

 forfalder nogen rente mv.
Da de nærmere betingelser for X's  

 »overtagelse« af forpligtelsen til at dække terminsydelserne i en  

 periode ikke fremgår af anmodningen, afviser Ligningsrådet at give yderligere  

 bindende forhåndsbesked, jf. lov om bindende forhåndsbesked § 3.
