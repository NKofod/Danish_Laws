 VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, gør vitterligt: Folketinget har vedtaget og Vi ved  

 Vor samtykke stadfæstet følgende lov:
§ 1.  Handelsministeren bemyndiges til inden for et  

 beløb af 30 mill. kr. at yde garanti af statskassen for forpligtelser indgået  

 af finansieringsinstitutter, der er eller bliver oprettet af landsomfattende  

 sammenslutninger af detailhandlende med det formål at yde bistand ved  

 etablering, sammenlægning, ombygning og modernisering af virksomheder inden  

 for detailhandelen.
Denne bistand skal fortrinsvis tage sigte på  

 investeringer inden for områder, hvor udviklingen tilsiger det, eller hvor  

 investeringen i øvrigt er af særlig betydning for detailhandelens  

 effektivitet.
 § 2.  En garanti af statskassen må ikke overstige det  

 beløb, der i øvrigt er tilvejebragt som ansvarlig kapital for det pågældende  

 finansieringsinstitut.
 Stk. 2.  Når særlige forhold måtte tale herfor, kan  

 garantien dog ydes med et beløb på indtil 150 pct. af den i øvrigt  

 tilvejebragte kapital.
 Stk. 3.  Statens garanti kan kun gøres gældende i det  

 omfang, instituttets kapital i øvrigt ikke kan dække dets forpligtelser.
 § 3.  Det er en betingelse for ydelsen af  

 statsgaranti, at finansieringsinstituttets vedtægter er godkendt af  

 handelsministeren:
 Stk. 2.  Så længe en statsgaranti er i kraft, skal et  

 finansieringsinstitut underkaste sig det regnskabsmæssige tilsyn, som måtte  

 blive fastsat af handelsministeren.
 § 4.  Der nedsættes et tilsynsråd på 3 medlemmer med  

 den opgave at afgive indstilling om ydelse af statsgaranti og at rådgive  

 handelsministeren i spørgsmål om finansieringsinstitutternes virksomhed.
Stk. 2.  Rådets formand og dets 2 andre medlemmer  

 beskikkes af handelsministeren for 3 år ad gangen.
Medlemmerne skal have  

 henholdsvis økonomisk, administrativ og bankmæssig indsigt.
 Stk. 3.  Handelsministeren fastsætter rådets  

 forretningsorden.
 § 5.  Garantier skal nedbringes med 1/10 årlig, første  

 gang den 1. april 1975.
 Stk. 2.  Der kan ikke bevilges garantier efter udløbet  

 af finansåret 1974-75.
 § 6.  Denne lov gælder ikke for Færøerne og Grønland.
 Givet på Christiansborg Slot, den 8.  

 juni 1965.
 Under Vor Kongelige Hånd og Segl.
 FREDERIK R.
