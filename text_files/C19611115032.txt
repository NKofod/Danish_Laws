Opmærksomheden henledes på HHK i U 60.913, hvor det af Højesteret  

 bestemtes, at forvaringsanstalten skulle være bemyndiget til straks på egen  

 hånd at lade en prøveudskrevet tilbageføre til forvaringsanstalten, såfremt  

 en stedfunden overtrædelse af vilkårene for prøveudskrivningen giver grund  

 til at antage, at der er risiko for nye lovovertrædelser, på betingelse af at  

 der straks efter tilbageførelsen sker underretning herom til statsadvokaten  

 og den beskikkede tilsynsværge, således at statsadvokaten inden en uge efter  

 pågribelsen skal forelægge sagen for retten, såfremt genanbringelsen skønnes  

 at burde opretholdes.
I denne sag havde overlægen ved  

 psykopatforvaringsanstalten i Herstedvester ikke kunnet anbefale udskrivning,  

 medmindre domfældte i perioder, hvor han faldt tilbage til alkoholmisbrug  

 eller begyndte at gå socialt tilbundt, straks kunne genindsættes, uden at  

 behandlingsmæssig kontakt skulle afvente en anbringelse i arrest.
 I tilfælde, hvor der efter vedkommende overlæges erklæring foreligger  

 særlige omstændigheder, f.eks. alkohol- eller narkotikamisbrug, der gør  

 hurtig indgriben påkrævet, bør der ikke af anklagemyndigheden protesteres  

 mod, at der til vilkårene føjes en bemyndigelse for anstalten til  

 administrativ tilbageførsel.
Adgangen hertil må sædvanligvis som i den nævnte HKK være knyttet til  

 vilkårsovertrædelse, men findes det begrundet i de oplysninger, der  

 foreligger, bør der ikke protesteres mod forslag fra anstalten om, at  

 tilbageførelse også skal kunne ske, når en psykisk uligevægtstilstand eller  

 andre konkrete omstændigheder giver grund til at antage, at der er risiko for  

 nye lovovertrædelser.
I tvivlstilfælde forelægges sagen for mig.
Underretningspligten indebærer, at spørgsmålet om godkendelse af  

 tilbageførelsen skal forelægges for retten, såfremt domfældte stadig er  

 underkastet frihedsberøvelse ugedagen efter pågribelsen.
Er han sat på fri  

 fod forinden, er forelæggelse for retten unødvendig.
Sættes han på fri fod,  

 efter at spørgsmålet er indbragt for retten, men inden sagen er afgjort, må  

 sagen søges fremmet til godkendelse af den skete, men atter ophævede  

 tilbageførelse.
For at tydeliggøre indholdet af underretningspligten, kan der  

 være anledning til at søge bestemmelsen formuleret således, at sagen skal  

 forelægges retten inden en uge efter pågribelsen, såfremt domfældte ikke  

 forinden påny er løsladt.
Er domfældte stadig anbragt i forvaringsanstalten, når retten tager  

 stilling til, om tilbageførelsen kan godkendes, bør der tillige træffes  

 afgørelse af, om tilbageførelsen bør opretholdes, og om anstalten skal være  

 bemyndiget til uden forelæggelse for retten efter § 70, stk. 3 (nu § 72) at  

 løslade domfældte påny.
Derimod er der i almindelighed ikke anledning til at  

 træffe bestemmelse om dette forhold i den kendelse, der indeholder  

 bemyndigelsen til tilbageførelse.
 Genoptrykt 1983.
