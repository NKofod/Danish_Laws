Konkrete afgørelser vedr. § 10 fra ÅB 2006 IV (N.j.nr. 06-520-01407) Ansøger blev overfaldet af tre mænd, som affyrede skud mod ansøger og slog ham med en kølle/jernstang med åbent benbrud og brud på højre underarm til følge.
Ansøger forklarede til politiet, at han kendte skadevolderne.
Idet ansøger frygtede for sit liv, ønskede han imidlertid ikke at oplyse over for politiet, hvem skadevolderne var, eller hvorfor han var uvenner med dem.
Da det på grund af ansøgers manglende medvirken til sagens opklaring ikke var lykkedes politiet at finde og pågribe skadevolderne, afslog nævnet ansøgers ansøgning om erstatning med henvisning til principperne i offererstatningslovens § 10, stk. 1.
