Fremsat den 12. november 1998 af  

 Christian H.
Hansen (DF),  

 Kristian Thulesen Dahl (DF),  

 Svend Aage Fauerholdt (DF), Pia Kjærsgaard (DF  

 ) og Peter Skaarup (DF) Forslag til folketingsbeslutning om tilvejebringelse af regler for erhvervelse af  

 »kørekort« til etablering af fødevareforretning, daglig drift  

 heraf samt for fratagelse af »kørekortet«, såfremt der  

 konstateres væsentlige fejl og mangler i forretningen Folketinget pålægger regeringen senest den 31.  

 marts 1999 at fremsætte lovforslag og/eller udstede de  

 nødvendige administrative forskrifter for erhvervelse af  

 »kørekort« til etablering af fødevareforretning, daglig drift  

 heraf samt for inddragelse af »kørekortet«, såfremt der  

 konstateres væsentlige fejl og mangler i forretningen.
Bemærkninger til forslaget Baggrunden for beslutningsforslaget er, at  

 der gennem de seneste år er set flere og flere eksempler på, at  

 forholdene i forretninger, hvorfra der sælges fødevarer, ikke er  

 i orden.
Der sælges for eksempel fødevarer, hvor sidste  

 salgsdato er overskredet, eller som er fordærvede, der konstateres  

 dårlige eller forkerte opbevaringsforhold for lagervarer, og det  

 står i mange tilfælde i øvrigt sløjt til med  

 hygiejnen.
 Der er også mange eksempler på, at en del af  

 varerne i en forretning eller på et lager er købt uden om  

 regnskabet, f.eks. i udlandet, og tit mangler varedeklaration,  

 varedeklaration på dansk eller sidste salgsdato.
 Derudover ses i stigende omfang regnskaber, hvor den  

 daglige regnskabsførelse er ikke-eksisterende, hvor der er problemer i  

 forhold til Told og Skat med manglende afregning af moms, A-skat og B-skat,  

 og hvor personer på overførselsindkomst enten arbejder »sort« i  

 forretningen eller på anden måde medvirker i forretningens  

 drift.
Ofte er det helt grundlæggende og elementære  

 regler, der tilsidesættes.
Der er både konstateret  

 uregelmæssigheder i forretninger, hvor indehaveren er af dansk  

 oprindelse, og desværre i stigende grad i forretninger, hvor  

 indehaveren har en anden oprindelse end dansk.
 Fra flere sider tales der om, at problemerne på den  

 ene side har baggrund i manglende kendskab til eksisterende regler, til  

 håndtering af fødevarer generelt eller til korrekt hygiejne  

 eller blot har baggrund i almindelig slendrian, men at problemerne på  

 den anden side også kan have baggrund i en bevidst hensigt om at »score  

 kassen« ved at sælge fødevarer, der forlængst burde have  

 være kasseret, ved at anvende »sort« medhjælp i forretningen, ved  

 at sælge »varme« varer, osv.
Erfaringerne fra hverdagen viser desværre, at de  

 eksisterende regler og sanktioner ikke er tilstrækkelige.
Det har  

 således i flere tilfælde vist sig, at levnedsmiddelkontrollen har  

 lukket en forretning på grund af dårlig hygiejne blot for kort  

 tid efter at møde indehaveren af den lukkede forretning i en ny  

 forretning, hvor der konstateres samme problemer.
Indførelse af »kørekort« Med henblik på at løse problemerne er  

 forslagsstillerne af den opfattelse, at den ansvarlige indehaver af en  

 forretning, hvorfra der sælges fødevarer, skal være i  

 besiddelse af fornøden viden om fødevarer og  

 virksomhedsreglerne i forhold til det offentlige, og at indehaveren skal  

 kunne drages til ansvar ved væsentlige fejl og mangler i  

 forretningen.
Inden for næsten alle områder i det danske  

 samfund stilles der krav om uddannelse.
Det forekommer logisk, at man som  

 sælger af fødevarer skal have en grundlæggende viden om  

 f.eks. fødevarehygiejne.
 Forslagsstillerne er af den opfattelse, at der skal  

 tilvejebringes regler for erhvervelse af »kørekort« til etablering af  

 fødevareforretning, daglig drift heraf samt for inddragelse af  

 »kørekortet«, såfremt der konstateres væsentlige fejl og  

 mangler i forretningen.
Et sådant »kørekort« skal kunne erhverves ved  

 deltagelse i kortvarig undervisning om grundlæggende  

 fødevarehygiejniske principper, almen regnskabsføring samt  

 dansk (med henblik på, at bekendtgørelser, cirkulærer,  

 meddelelser m.v. vedrørende fødevareforretninger fra  

 myndighederne kan forstås) og med en afsluttende teoretisk og praktisk  

 prøve i stoffet.
Det bemærkes, at det ikke er afgørende  

 for forslagsstillerne, at der deltages i undervisningen, men at den  

 teoretiske og praktiske prøve bestås.
Det er forslagsstillernes opfattelse, at et således  

 erhvervet »kørekort« skal kunne inddrages, hvis kontrolbesøg  

 afslører væsentlige uregelmæssigheder med  

 fødevarehygiejnen og/eller regnskaberne eller ved manglende betaling  

 af skyldige beløb til det offentlige, og således at forretningen  

 må lukke, indtil forholdene er blevet bragt i orden.
I alvorlige  

 tilfælde bør indehaveren kunne pålægges at gå  

 op til en ny »kørekort«-prøve.
I alvorlige  

 gentagelsestilfælde bør »kørekortet« kunne frakendes for  

 bestandig.
 Herudover bør den øvrige lovgivnings  

 anvendelse af straffebestemmelser naturligvis finde anvendelse.
Forslagsstillerne ønsker med forslaget at sikre, at  

 forholdene i fødevareforretningerne forbedres.
Det forekommer logisk  

 og rimeligt at stille krav til fødevareforretninger om, at  

 fødevarerne er friske og sunde, at forretningerne drives på  

 ordentlige vilkår, og at indehaverne følger det offentliges  

 bestemmelser om butiksvirksomheder m.v.
 Hvis ikke disse krav opfyldes, vil der i øvrigt  

 være tale om ublu konkurrence over for de forretninger, der  

 følger reglerne.
Kravene må efter forslagsstillerens opfattelse  

 skærpes til fødevareforretningerne. »Kørekortet«  

 forekommer at være løsningen på de nuværende  

 problemer i branchen og vil givetvis på en billig og forholdsvis enkel  

 måde bibringe indehavere af fødevareforretningerne de  

 grundlæggende færdigheder, der er brug for.
Forslagstillerne er  

 af den opfattelse, at ordningen med »kørekort« på længere  

 sigt vil aflaste myndighederne for det kontrolarbejde, de i dag  

 udfører i branchen, og dermed kan frigøre ressourcer til  

 styrket indsats på andre områder.
Skriftlig fremsættelse Christian H.
Hansen (DF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om tilvejebringelse af  

 regler for erhvervelse af »kørekort« til etablering af  

 fødevareforretning, daglig drift heraf samt for inddragelse af  

 »kørekortet«, såfremt der konstateres væsentlige fejl og  

 mangler i forretningen.
(Beslutningsforslag nr.
B 43).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
