Fremsat den 10. marts 2009 af Mikkel Dencker (DF), Pia Adelsteen (DF), Colette L.
Brix (DF), Bent Bøgsted (DF), Kristian Thulesen Dahl (DF), Pia Kjærsgaard (DF) og Peter Skaarup (DF) Forslag til folketingsbeslutning om ændring af reglerne for danske nummerpladers udformning Folketinget pålægger regeringen at tage de nødvendige initiativer til at ændre reglerne for nummerpladers udformning således, at når der samtidig med oprettelsen af et nyt digitalt motorregister, DMR, indføres en ny type nummerplader i Danmark, vil det være Dannebrog, der som udgangspunkt påtrykkes nummerpladerne, og et EU-flag vil kun blive påtrykt, i det omfang man selv aktivt vælger det.
Bemærkninger til forslaget Skatteministeren har besluttet, at danske biler for fremtiden skal udstyres med en EU-nummerplade.
EU-nummerpladen skal indføres her i landet som en frivillig ordning.
At EU-nummerpladen indføres som »frivillig ordning« har den konsekvens, at en nyindregistreret eller omregistreret bil som udgangspunkt vil blive udstyret med en EU-nummerplade, medmindre bilejeren fravælger denne.
I praksis vil indførelsen af EU-nummerpladen ske samtidig med oprettelsen af et nyt digitalt motorregister.
Efter planen vil det ske i løbet af 2009, men det er usikkert, præcis hvornår det vil ske, idet tidspunktet ad flere omgange er blevet udskudt, bl.a. som følge af edb-relaterede problemer.
Danmark er ikke forpligtet til at indføre EU-nummerpladen.
Det er således efter EU-retten frivilligt, om en medlemsstat vil bruge en EU-nummerplade, og hvorledes medlemsstaten vil udforme en EU-nummerplade (jf.
Skatteministeriets pressemeddelelse af 11. maj 2006 »Orientering om genbrug af registreringsnumre og indførelse af EU-nummerpladen«.
 EU-flaget er et politisk symbol, og det ligger lige for at betragte beslutningen om at »udsmykke« danske nummerplader med EU-flaget som et forsøg på at liste EU-symboler ind i danskernes hverdag »ad bagdøren«.
Skatteministeren har selv ved flere lejligheder givet udtryk for, at EU-nummerpladen ikke kan forventes at blive modtaget med udelt begejstring af danskerne.
Eksempelvis udtaler ministeren i artiklen: »Nummerplader: Ny nummerplader mødes med skepsis« den 11. maj 2006 i Jyllands-Posten, at »Vi ved, at netop EU kan bringe sindene i kog i befolkningen, og derfor har vi ladet det være frivilligt«.
Dansk Folkeparti har tidligere fremsat forslag om at bevare de danske nummerpladers hidtidige udformning for at undgå, at man ved indførelsen af EU-nummerpladen pådutter de danske bilister en politisk stillingtagen i forhold til brugen af EU-symboler.
Der henvises til beslutningsforslag nr.
B 43 fra folketingsåret 2006-07. Desværre var der ikke flertal for beslutningsforslaget, så EU-nummerpladen  og dermed de danske bilisters påtvungne politiske stillingtagen  ser ud til at blive en realitet.
 Når de mange EU-skeptiske danskere må affinde sig med EU-flag på danske nummerplader, er det kun rimeligt, at der også er mulighed for at få Dannebrog påtrykt.
Dansk Folkeparti finder, at når nu danskerne skal have en ny type nummerplader, så vil det mest rimelige være at ændre procedurerne omkring udstedelsen af nummerplader, således at det som udgangspunkt vil være Dannebrog, der er påtrykt nummerpladerne.
Det er trods alt det mest naturlige, at det som udgangspunkt er det danske flag, der pryder de danske bilisters nummerplader.
Hvis en bilist måtte ønske i stedet at få EU-flaget påtrykt nummerpladen, vil bilisten have mulighed for at vælge dette.
Skriftlig fremsættelse Mikkel Dencker (DF):
 Forslag til folketingsbeslutning om ændring af reglerne for danske nummerpladers udformning.
(Beslutningsforslag nr.
B 123).
