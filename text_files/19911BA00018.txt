Nr BSF 18 Forslag til folketingsbeslutning om større handlefrihed for DSB Fremsat af Tommy Dinesen (SF) Gade (SF) Birthe Hansen (SF) Riishøj (SF) den 7. november 1991 Folketinget opfordrer regeringen til at give DSB mulighed for at indgå forretnings- eller selskabslignende konstruktioner samt mulighed for at indskyde kapital i nye aktiviteter inden for trafikområdet.
 Der skal være mulighed for DSB til at indskyde kapital i såvel  

 udviklingsaktiviteter som driftsaktiviteter, og der kan være tale om en  

 aktivitet, som DSB gennemfører alene eller sammen med danske eller  

 udenlandske samarbejdspartnere.
 Ordningen skal gennemføres således, at DSB kan disponere friere end i dag,  

 hvor den bevillingsmæssige myndighed ligger i Folketingets Finansudvalg.
Bemærkninger til forslaget Den kollektive trafik står i dag over for de største udfordringer siden  

 jernbanernes start.
Dengang havde linieføringen vital betydning for  

 landsdelene.
Jernbanen betød vækst for et område.
 I dag - mange år efter - investeres der i hele den industrialiserede  

 verden i såvel infrastrukturtrafik som i international trafik.
Også i Danmark investeres der for fuld kraft i disse år.
Således har vi  

 investeret 35-40 mia. kr. i de faste forbindelser på Storebælt og Øresund.  

 Hertil kommer så elektrificeringen af DSB-togbanenettet samt køb af IC3-tog  

 m.v.
 Med disse store samfundsinvesteringer i DSB og med kravene til DSB om  

 bedre økonomi samtidig med kravene om flere kunder og bedre service opstår  

 spørgsmålet, om DSB skal have større frihed til at indgå i forretnings- eller  

 selskabslignende konstruktioner efter samme principper som den  

 transportsektor, de skal kunne konkurrere med i fremtiden om transporten af  

 passagerer og gods, for slet ikke at nævne den enorme konkurrence fra private  

 og lastbiler, de allerede kæmper imod.
Det er SF's holdning, at så mange passagerer og så meget gods som muligt  

 skal transporteres på togskinner.
Derfor gik SF også ind for borede tunneler,  

 da Folketinget diskuterede de faste forbindelser, og imod vejbroerne, som kun  

 er til fordel for den forurenende bilisme.
 Men den politiske styring af DSB har medført vanskeligheder for DSB.
De værste eksempler er nok inden for færgefarten.
F.eks. blev DSB, på  

 Folketingets foranledning, tvunget til at sælge deres mest moderne færger,  

 »Peder Paars« og »Niels Klim«, og erstatte dem med  

 discountfærgerne »Ask« og »Urd«, to færger, der chartres  

 af et privat rederi (Blæsbjerg Marine) for otte år.
Herefter står DSB tilbage  

 uden færger og med tomme lommer, og Blæsbjerg Marine har scoret kassen på 80  

 mio. kr., penge, som DSB lige så godt kunne have tjent.
Ligeledes har DSB været nødt til at chartre bilfærger til  

 Storebæltstrafikken, fordi der ikke var penge til indkøb af egne færger.
Det  

 skyldes bl.a., at den borgerlige regering ikke har villet give DSB mulighed  

 for på lige fod med deres konkurrenter at låne i Danmarks Skibskreditfond.  

 Det har SF til hensigt at ændre på med dette forslag.
Det er endvidere SF's opfattelse, at DSB især på rederiområdet bør have  

 frie hænder til at indgå i selskabslignende konstruktioner med private  

 rederier, f.eks. med DIFKO, der besejler Sjællands Odde-Ebeltoft samt  

 Grenå-Hundested, eller med den såkaldte Kattegatbro på ruten  

 Kalundborg-Juelsminde.
På den måde vil DSB have mulighed for at tage  

 konkurrencen op med vejdelen på de faste forbindelser på Storebælt og  

 Øresund.
 Der er for tiden forhandlinger i gang om DSB-færgeruter til de baltiske  

 lande, men det ville unægtelig stille DSB noget stærkere i konkurrencen, hvis  

 en lånefinansiering blev iværksat.
DSB er et af de statslige trafikselskaber i Europa, der i dag har mindst  

 gæld, fordi nye investeringer bringes til veje over finansloven, men den  

 fireårige aftale, der er indgået af en række partier i Folketinget, betyder,  

 at DSB har fået en treårig rammeaftale for at sikre ro om  

 bevillingssituationen.
Således vil der kunne skabes mulighed for længere  

 investeringsprogrammer uden at ændre de bevillingsmæssige vilkår for DSB.
 Det er ikke SF's opfattelse, at DSB skal være selvfinansierende ved  

 låneoptagelse til dækning af underskud på driften.
DSB er af staten/Folketinget pålagt en række trafikopgaver med baggrund i  

 lov om DSB.
Således skal der være togtrafik til de fleste dele af landet,  

 uanset at kundebehovet er tyndt, og at driften derfor giver underskud.
De  

 forpligtelser skal naturligvis stadig opfyldes.
SF ser hellere oprettelse af  

 nye banestrækninger end nedlæggelser.
 Også EF fremkommer med nye bestemmelser og forordninger vedrørende den  

 kollektive trafik, som gør det vigtigt for DSB at kunne agere både hurtigt og  

 mere selvstændigt.
 På Jernbanerådets møde den 20. juni 1991 vedtog man EF's  

 »Jernbanepakke«, også kaldet forordning nr. 1893/91. I et notat af  

 30. september 1991 fra EF om denne forordning hedder det bl.a.:
»Den nye forordnings hovedindhold er, at kompensation for offentlige  

 forpligtelser (driftspligt, tarifpligt og befordringspligt) til virksomheder,  

 der driver andet end by-, lokal- og regionaltrafik, fremtidig skal fastlægges  

 forlods i en kontrakt mellem den offentlige myndighed og trafikvirksomheden.  

 Desuden kræves, at trafikvirksomheder, der driver andet end kontrakttrafik,  

 skal foretage regnskabsmæssig adskillelse af virksomhedens kontraktbundne  

 aktiviteter fra andre aktiviteter.« »Direktivet kræver, at jernbanevirksomhederne gives fornøden frihed  

 og en tilstrækkelig sund økonomisk situation til at kunne udøve deres  

 virksomhed under normale markedsmæssige konkurrencevilkår.
Direktivet muliggør videreførelse af DSB som statsvirksomhed og bevarelse  

 af eksisterende ordninger for den nationale jernbanetrafik.
For international  

 kombitrafik giver direktivet jernbaneselskaberne adgang til enkeltvis at  

 udføre denne på hele EF-jernbanenettet, mens der for øvrig international  

 trafiks vedkommende åbnes adgang for sammenslutninger af jernbaneselskaber  

 til at udføre international trafik mellem selskabernes hjemlande inkl.  

 transit af tredjeland inden for EF.
Medlemsstaterne bevarer ansvaret for udbygning af jernbaneinfrastrukturen.  

 Denne infrastrukturvirksomhed skal regnskabsmæssigt holdes adskilt fra  

 jernbanevirksomhedernes driftsvirksomhed, og medlemsstaterne får mulighed for  

 at opkræve ikke-diskriminerende afgifter for infrastrukturens  

 anvendelse.« Dette betyder endvidere, at der skal være åbenhed i regnskaberne, således  

 at det ikke er muligt at »sløre« regnskabet, forstået således, at  

 DSB ikke kan overføre et eventuelt overskud fra rederiet til eksempelvis  

 godsdivisionen, hvis denne gav underskud.
 Forordningen giver mulighed for selskabslignende konstruktioner over  

 landegrænserne for såvel gods som passagerer.
 Her vil der med SF's forslag være mulighed for at optage lån til  

 etablering af nye ruter i samarbejde med Deutsche Bundesbahn (DB) eller  

 andre, herunder også private rederier eller fragtfirmaer, nationale såvel som  

 internationale.
DSB hører i dag bevillingsmæssigt til under finansloven, dvs.
Folketinget.  

 SF mener, at DSB bør have større frihed til selv at kunne træffe hurtige,  

 selvstændige beslutninger.
Det langsommelige bureaukratis dage, hvor  

 beslutninger kunne tage flere måneder, ja, måske år, bør være slut.
 DSB kan have informationspligt over for Folketingets Fianns- eller  

 Trafikudvalg om trufne dispositioner.
 I rapporten »Fordele og Ulemper ved Fælles Statslig-Private  

 Aktieselskaber« udgivet af DSB, P&T, Trafikministeriet,  

 departementet, og Finansministeriet fra august 1989 hedder det bl.a.:
 »Staten er på en række områder i besiddelse af en specialviden, som  

 kan nyttiggøres kommercielt i form af produktudvikling og salg af know-how.
En kommerciel udnyttelse af denne specialviden kan i nogle tilfælde give  

 moderinstitutionen et bedre produktionsresultat, idet der gennem  

 produktudviklingen bliver skabt øget efterspørgsel - også efter  

 moderinstitutionens ydelser.
Produktudviklingen vil undertiden kræve  

 samarbejde med private samarbejdspartnere.
Et sådant samarbejde kan give en  

 ønskelig erfaringsudveksling mellem den offentlige og private sektor.
Som eksempel på et formelt samarbejde kan nævnes Danfragt A/S, hvis  

 hovedformål er at udvikle, kombinere og videresælge containerbaserede  

 transportydelser.
DSB's interesse i selskabet består i at fremme  

 udviklingsarbejdet og øge salget af transportydelser.« (s. 6) - - - »I andre situationer kan udnyttelse af det offentliges specialviden  

 være til stor fordel for private virksomheder, som får øgede muligheder for  

 f.eks. eksport, eller som kan udnytte, at det offentliges deltagelse virker  

 som en »blåstempling« af produkterne på eksportmarkederne.
- - - Som eksempel kan nævnes Alfragt A/S, der drev skibsagenturvirksomhed.
DSB  

 ejede indtil udgangen af 1987 selskabet sammen med ØK, et samarbejde, som  

 indledtes i begyndelsen af 1970'erne.
I slutningen af 1980'erne havde  

 transportmarkedet ændret sig på en måde, så selskabets aktiviteter mest  

 effektivt blev styret af en enkelt ejer.
DSB solgte derfor sin andel til ØK,  

 der i øvrigt sammenlagde aktiviteterne i selskabet med ØK's øvrige virksomhed  

 i moderselskabet.
I forbindelse med den forretningsmæssige drift kan der være behov for at  

 lave internationalt samarbejde.
Det kan her være hensigtsmæssigt at  

 organisere det internationale samarbejde i et aktieselskab.
Som eksempel kan nævnes DSB's aktiepost i Interfrigo, hvis formål er at  

 udvikle og markedsføre international kølevognstrafik.
Selskabet består af 11  

 vesteuropæiske jernbaneselskaber.
Som et tilsvarende eksempel kan nævnes DSB's aktiepost i Intercontainer,  

 hvis hovedformål er at markedsføre og sælge international containertrafik og  

 kombinere trafik med veksellad.' (s. 7+8) Rapporten beskriver efterfølgende forskellige organisationsformer samt  

 fordele og ulemper ved statslig deltagelse i forskellige former for  

 samarbejde mellem statslige og private, bl.a. personalemæssige problemer,  

 hvis eksempelvis statstjenestemænd overgår til privat ansættelse, problemer,  

 der dog er løst senere på tilfredsstillende måde i GiroBank og i KTAS.
