Nr BSF 50 Forslag til folketingsbeslutning om ændring af lov om offentlighed i  

 forvaltningen Fremsat af Ebba Strange (SF) Gade (SF) Rahbæk Møller (SF) Gert Petersen  

 (SF) den 12. januar 1993 Regeringen opfordres til at fremsætte forslag om ændring af lov om offentlighed i forvaltningen.
Formålet hermed er at fastholde og forbedre offentlighedens muligheder for indsigt i væsentlige samfundsmæssige anliggender.
 Ændringen skal tilsikre, at lovens anvendelsesområde udvides, således at  

 offentlig virksomhed af mere omfattende karakter bliver omfattet, uanset  

 hvilken organisationsform staten og kommunerne har valgt for virksomheden.
Bemærkninger til forslaget Offentlighedslovens regler om almindelig offentlighed (aktindsigt for  

 enhver) tjener to hovedformål: 1) Offentlighed er med til at skabe og  

 vedligeholde interessen for offentlige anliggender og give bedre mulighed for  

 at diskutere og tage stilling, og 2) offentlighed giver borgerne mulighed for  

 at kontrollere forvaltningens oplysninger, erklæringer, afgørelser m.v.
 Kort sagt: Folkestyret og de folkevalgtes politiske ansvar forudsætter  

 offentlighed.
Offentlighedsloven gælder som udgangspunkt for »den offentlige  

 forvaltning«.
Dette begreb er i lovens forstand udtryk for en  

 organisatorisk afgrænsning.
Offentlig forvaltning er en bestemt type  

 myndigheder: stat, amtskommuner, kommuner, diverse råd og nævn, samt pr.  

 tradition enkelte andre (Danmarks Radio, Nationalbanken m.v.).
Ved lovændringen i 1985 blev kommunale fællesskaber ifølge bemærkningerne  

 opfattet som offentlig forvaltning.
Kommunale fællesskaber er i lovens  

 forstand selskaber, som får overdraget kompetence fra de tilsluttede kommuner  

 og skal godkendes af tilsynsrådet.
 Det fremgår ligeledes af bemærkningerne til lovændringen i 1985, at  

 selvejende institutioner, foreninger m.v. anses for offentlig forvaltning,  

 hvis de »udøver offentlig virksomhed af mere omfattende karakter og  

 dermed er undergivet intensiv offentlig regulering, tilsyn og kontrol«.  

 Det betyder, at f.eks. selvejende institutioner, der driver plejehjem,  

 daginstitutioner m.v. efter driftsoverenskomst med en kommune, er undergivet  

 reglerne om offentlighed.
 De store forsyningsvirksomheder inden for el, naturgas og varme blev  

 omfattet af offentlighedsloven i 1985 ved særlig bestemmelse i § 1, stk. 2.
 I øvrigt falder selskaber uden for offentlighedsreglerne, uanset om de  

 helt eller delvis drives for offentlige midler (eller med offentlige  

 garantier for lån), uanset opgavernes karakter, uanset om et selskab er  

 oprettet af stat eller kommuner, og uanset graden af offentlig indflydelse.  

 F.eks. er Københavns Lufthavn, Kommunekemi, Tele Danmark-koncernen,  

 Kommunernes Landsforening, Amtrådsforeningen og andre magtfulde  

 organisationer uden for offentlighedsreglerne.
Der er en øget tendens til at anvende selskabsformer til at varetage  

 offentlige opgaver.
Fra de seneste år kan som markante eksempler nævnes, at  

 opgaverne som bygherre for de store bro- og tunnelprojekter ved Storebælt og  

 Øresund er henlagt til et holdingaktieselskab og datterselskaber, og at en  

 omfattende byudviklingsopgave ved København er henlagt til Ørestadsselskabet  

 I/S og datterselskaber.
 På det kommunale plan må det forventes at bl.a. de nye erhvervspolitiske  

 love (om deltagelse i erhvervsudviklingsaktiviteter henholdsvis samarbejde  

 med aktieselskaber m.v.) vil føre til nye selskabsdannelser.
Både offentlighedsloven og forvaltningsloven indeholder en bemyndigelse  

 til, at vedkommende minister kan bestemme, at selskaber m.v. skal omfattes af  

 reglerne, forudsat at 1) udgifterne overvejende dækkes af offentlige midler  

 eller 2) de ved lov eller i henhold til lov har fået tillagt beføjelse til at  

 træffe afgørelser på statens eller en kommunes vegne.
Bemyndigelserne er  

 sjældent (om nogen sinde) anvendt.
I øvrigt vil de fleste af ovennævnte  

 selskaber hverken kunne passe til det ene eller det andet kriterium.
 Det må konstateres, at offentlighedsreglerne faktisk bliver udhulet, når  

 væsentlige samfundsmæssige opgaver bliver henlagt til halvoffentlige  

 selskaber.
Ændringen af offentlighedslovens anvendelsesområder må udformes sådan, at  

 opgavernes indhold får større betydning end organisationsformen.
Opgaver, som  

 er rent forretningsmæssige, skal ikke omfattes.
Men omvendt må opgaver, hvor  

 der lægges vægt på bredere samfundsmæssige formål og politisk styrbarhed,  

 omfattes af offentlighedsreglerne.
Disse regler giver mulighed for nødvendige  

 konkrete undtagelser på grund af forretningsmæssige hensyn.
Det er diskutabelt, om det er rigtigt at anvende selskabsformer til  

 opgaver, hvor samfundsmæssige og politiske hensyn er åbenbare.
Men det må  

 konstateres, at det faktisk sker.
Det er derfor blevet nødvendigt at udvide  

 offentlighedslovens anvendelsesområde for at sikre offentlighedens adgang til  

 aktindsigt.
