(Til kommunalbestyrelser, amtsråd og tilsynsråd) 1. Indledning Ved lov nr. 380 af 14. juni 1995 er der gennemført en række ændringer i  

 lov om kommunernes styrelse og lov om Københavns kommunes styrelse.
 Loven træder i kraft den 1. september 1995. Dog træder de ændrede  

 vederlagsregler, jf. nedenfor under pkt. 2, først i kraft den 1. januar 1996.
 Indenrigsministeriet vil udsende nye lovbekendtgørelser af de to  

 styrelseslove.
 Endvidere vil Indenrigsministeriet i efteråret 1995 udsende nye  

 bekendtgørelser om vederlag, diæter m.v. samt en vejledning om de ændrede  

 vederlagsregler.
 De væsentligste lovændringer er:
- Ændrede vederlagsregler - Ret til fravær fra arbejdet og beskyttelse mod afskedigelse fra arbejdet  

 i forbindelse med varetagelsen af hvervet som kommunalbestyrelsesmedlem - Informationsforpligtelse over for borgerne vedrørende kommunale  

 serviceydelser, udliciterede kommunale driftsopgaver samt kommunal  

 ligstillingspolitik - Udvidelse af kommunalbestyrelsens adgang til at udpege medlemmer af  

 bestyrelser for selskaber, foreninger, fonde m.v.
 Nedenfor under pkt. 2 - 5 redegøres nærmere for de nævnte ændringer i den  

 kommunale styrelseslov (og de tilsvarende ændringer i den københavnske  

 styrelseslov). Under pkt. 6 omtales de øvrige lovændringer.
2.Ændrede vederlagsregler Efter de regler, der gælder indtil den 31. december 1995, kan en  

 kommunalbestyrelse vælge mellem at lade kommunalbestyrelsens medlemmer  

 vederlægge efter diætordningen i § 16 eller vederlagsordningen i § 16 a i  

 styrelsesloven, jf. § 15 a.
Med virkning fra 1. janur 1996 er § 15 a ophævet, og § 16 og § 16 a har  

 fået en ny affattelse.
Det indebærer, at diætordningen afskaffes for  

 kommunalbestyrelsesmedlemmer, og at alle medlemmer skal vederlægges efter  

 vederlagsordningen.
Reglerne for vederlagsordningen er samtidig flyttet til  

 lovens § 16, der indeholder en udtømmende regulering af  

 kommunalbestyrelsesmedlemmernes vederlægges.
 Den hidtige opdeling i et fast vederlag og et tillægsvederlag afskaffes,  

 således at den grundlæggende vederlæggelse fremtidig vil bestå af et fast  

 vederlag.
Det faste vederlag til kommunalbestyrelsesmedlemmer i primærkommuner  

 (ekskl.
Frederiksberg Kommune og kommuner med magistratsordning) samt  

 Bornholms Amtskommune vil blive fastsat til 50.000 kr.
I amtskommuner (ekskl.
Bornholms Amtskommune), Frederiksberg Kommune samt  

 kommuner med magistratsordning vil det faste vederlag udgøre 60.000 kr.
 Der er ikke sket ændringer i reglerne om udvalgsvederlag.
Muligheden for det enkelte medlem for at vælge erstatning for dokumenteret  

 tabt arbejdsfortjeneste i stedet for en del af den grundlæggende  

 vederlæggelse er også opretholdt.
Såfremt medlemmet vælger at modtage  

 erstatning for tabt arbejdsfortjeneste, reduceres det faste vederlag efter de  

 nye regler med 20.000 kr.
 Endvidere er maksimum for erstatningsbeløbet forhøjet fra det tredobbelte  

 til det femdobbelte af diætsatsen, dvs. med den nuværende diætsats en  

 stigning fra 960 kr. til 1600 kr.
Som en nydannelse ydes der til medlemmer, der har hjemmeboende børn under  

 10 år (evt. ægtefælles eller samlevers børn), et særligt tillægsvederlag.  

 Tillæget er en standardiseret godtgørelse af udgifter til børnepasning og  

 kræver ikke, at medlemmet kan dokumentere konkrete udgifter.
Der ydes kun et  

 vederlag til et medlem, uanset antallet af børn i hjemmet.
Tillægsvederlaget  

 vil blive fastsat til 10.000 kr.
Efter de gældende regler er udbetaling af befordrings- og  

 fraværsgodtgørelse m.v. til medlemmerne afhængigt af kommunalbestyrelsens  

 beslutning.
Efter nye regler vil medlemmerne i forbindelse med deltagelse i  

 møder og kurser m.v. få krav på godtgørelse af følgende udgiftstyper:
- befordrings- og fraværsudgifter, - dokumenterede, nødvendige udgifter forbundet med fysisk handicappedes  

 varetagelse af hvervet, og - dokumenterede, nødvendige udgifter til pasning af syge, nære pårørende.
For udvalgsformænd indføres en efterlønsordning, der bygger på den, der  

 gælder for borgmestre.
Efterlønnen (eftervederlaget) vil blive fastsat  

 således, at den svarer til formandens funktionstid i år gange det månedlige  

 udvalgsformandsvederlag - med et maksimum på 3 måneders vederlag.
Det vil dog  

 være en betingelse for at opnå efterløn, at udvalgsformanden har haft en  

 bestemt funktionstid - antageligt et års funktionstid.
I § 16 a er udtømmende reguleret vederlæggelsen af personer, der varetager  

 kommunale hverv efter valg af kommunalbestyrelsen.
De hidtidige regler om  

 diæter og erstatning for tabt arbejdsfortjeneste opretholdes.
Dog forhøjes  

 maksimum for erstatningsbeløbet fra det tredobbelte til det femdobbelte af  

 diætsatsen.
De pågældende personer får endvidere krav på godtgørelse i samme omfang  

 som kommunalbestyrelsesmedlemmer, jf. ovenfor.
Herudover skal der ydes  

 godtgørelse af dokumenterede udgifter til børnepasning.
 Der er samtidig foretaget ændringer i den københavnske styrelseslovs  

 regler om vederlæggelse af borgerrepræsentationens medlemmer, således at  

 reglerne herom i det væsentligste svarer til de regler, der gælder i landets  

 øvrige kommuner.
 3. Ret til fravær fra arbejdet og beskyttelse mod afskedigelse i  

 forbindelse med varetagelsen af hvevet som kommunalbestyrelsesmedlem.
 Der har ikke hidtil i dansk ret været fastsat generelle regler, der sikrer  

 kommunalbestyrelsesmedlemmer ret til fravær fra arbejdet til varetagelse af  

 det kommunale hverv og beskyttelse mod afskedigelse fra arbejdet som følge af  

 varetagelsen af hvervet.
 Med virkning fra den 1. september 1995 er der i styrelseslovens §§ 16 b,  

 16 c og 16 d fastsat nærmere regler herom.
 Efter § 16 b, stk. 1, har medlemmer af kommunalbestyrelsen, der er  

 (offentlige eller privat ansatte) lønmodtagere, ret til fravær fra arbejdet i  

 det omfang, det er nødvendigt for varetagelsen af det kommunale hverv.
Af forarbejderne til bestemmelsen fremgår det, at frihed fra arbejdet ydes  

 mod lønafkortning.
Det fremgår endvidere, at det er en forudsætning for at  

 udnytte retten til fravær, at den pågældende med sin arbejdsgiver forinden  

 har forsøgt at indgå en aftale om omlægning af arbejdstiden eller lignende.
 Retten til fravær omfatter deltagelse i de aktiviteter, der er nævnt i §  

 16, stk. 1, litra a-d, dvs. møder i kommunalbestyrelsen og dennes udvalg og  

 underudvalg, møder i forbindelse med varetagelsen af hverv, der udføres efter  

 valg af kommunalbestyrelsen samt deltagelse i seminarer og kurser m.v., der  

 er af betydning for det kommunale hverv.
Mødekravet indebærer - som anført i forarbejderne - at samtlige medlemmer  

 af et udvalg m.v. skal være indkaldt til mødet, og at medlemmerne af organet  

 skal deltage i en forhandling og træffe beslutning eller i hvert fald have  

 mulighed herfor.
Besigtigelser og tilsynsforretninger er således ikke møder i  

 lovens forstand.
Det samme gælder deltagelse i indvielser, receptioner eller  

 lignende repræsentative opgaver.
Dog gælder retten til fravær også i de  

 tilfælde, hvor kommunalbestyrelsen ved lov er pålagt at afholde møder, hvori  

 der ikke træffes egentlige beslutninger (f.eks. orienteringsmøder efter  

 planloven).
 Det fremgår desuden af forarbejderne, at retten til fravær ikke omfatter  

 deltagelse i partigruppemøder eller partimøder, uanset deltagelsen i disse  

 møder ofte er nært forbundet med varetagelsen af hvervet som  

 kommunalbestyrelsesmedlem.
 Efter § 16 b, stk. 2, har borgmestre og magistratsmedlemmer ikke ret til  

 fravær fra arbejdet.
Efter § 16 b, stk. 3, viger retten til fravær fra arbejdet, når afgørende  

 hensyn til arbejdets varetagelse taler imod.
Det fremgår af forarbejderne til  

 bestemmelsen, at der i den forbindelse må lægges vægt på fraværets omfang og  

 på arbejdsgiverens mulighed for at erstatte den fraværende arbejdskraft.  

 Meget specialiserede arbejdsfunktioner vil ofte være vanskelige at erstatte,  

 og er det ikke muligt at finde en afløser eller tilrettelægge arbejdets  

 udførelse på en anden måde, vil det i sådanne særlige tilfælde derfor kunne  

 være udelukket for lønmodtageren at kræve frihed.
I forarbejderne er det endvidere nævnt, at den hidtidige praksis  

 vedrørende offentligt ansattes ret til fravær fra arbejdet til varetagelse af  

 offentlige ombud giver eksempler på situationer, der kan begrunde, at kravet  

 på fravær fraviges.
Således vil visse grupper af ansatte - f.eks. inden for  

 sundhedsvæsenet og brandvæsenet - på grund af arbejdets karakter i særlige  

 tilfælde være afskåret fra at forlade arbejdspladsen og vil derfor ikke kunne  

 påberåbe sig retten til fravær.
I sådanne særlige tilfælde, hvor afgørende  

 hensyn til arbejdets varetagelse vejer tungere end hensynet til varetagelsen  

 af det kommunale hverv, vil lovens undtagelsesbestemmelse kunne gøres  

 gældende af arbejdsgiver.
 Efter § 16 c kan en arbejdsgiver ikke lovligt afskedige en lønmodtager,  

 fordi denne er opført på en kandidatliste eller er valgt til  

 kommunalbestyrelsen.
Det fremgår af forarbejderne til bestemmelsen, at beskyttelsen mod  

 afskedigelse omfatter den samlede opgavevaretagelse, der normalt følger af  

 hvervet som kommunalbestyrelsesmedlem.
Således vil bestemmelsen også beskytte  

 mod afskedigelse, selvom afskedigelsen alene er begrundet i, at den  

 pågældende lønmodtager er valgt som medlem af eller som formand for et af  

 kommunalbestyrelsen nedsat udvalg, eller har deltaget i møder i anden  

 sammenhæng, i seminarer eller kurser m.v.
Dog omfatter beskyttelsen ikke  

 afskedigelse, der er begrundet i, at vedkommende lønmodtager er valgt som  

 formand for kommunalbestyrelsen eller som magistratsmedlem.
 Efter § 16 d, stk. 1, skal en arbejdsgiver, som afskediger en lønmodtager,  

 der er medlem af en kommunalbestyrelse eller opstillet på en kandidatliste,  

 bevise, at afskedigelsen ikke skyldes disse forhold.
 Efter § 16 d, stk. 2, skal en arbejdsgiver, der har afskediget en  

 lønmodtager i strid med reglerne i § 16 c betale lønmodtageren en  

 godtgørelse, der efter § 16 d, stk. 3, højst kan fastsættes til et beløb, der  

 svarer til lønmodtagerens løn i 78 uger, beregnet på  

 afskedigelsestidspunktet.
4. Informationsforpligtelse over for borgerne vedrørende kommunale  

 serviceydelser, udliciterede kommunale driftsopgaver samt kommunal ligstillingspolitik Information om kommunale serviceydelser (§ 62, stk. 1) Formålet med den nye bestemmelse i styrelseslovens § 62, stk. 1, om  

 serviceinformation er at sikre, at borgerne i en tilgængelig form får en  

 samlet oversigt over de væsentligste kommunale serviceydelser, herunder såvel  

 konkrete oplysninger om indholdet og omfanget af de enkelte ydelser som  

 oplysninger om de målsætninger, som kommunalbestyrelsen har sat for den  

 kommunale service.
 Bestemmelsen om serviceinformation kan således ses som et supplement til  

 bestemmelsen i styrelseslovens § 39, stk. 2, om orientering af borgerne om  

 kommunens årsbudget og budgetoverslag.
 Kommunalbestyrelsens redegørelse for de kommunale serviceydelser skal  

 afgives mindst hvert andet år, således at de udmeldte serviceoplysninger og  

 målsætninger til stadighed er aktuelle og kan danne grundlag for en løbende  

 debat i kommunen.
 Serviceinformationen skal derfor udformes på en måde, der er egnet til at  

 øge borgernes muligheder for selv at vurdere indholdet og omfanget samt  

 målsætningerne for de væsentligste kommunale serviceydelser.
Endvidere er det forudsat, at redegørelsen udformes på en måde, der gør  

 det muligt at følge op på oplysningerne og målsætningerne i den næste  

 udmelding om servicemålsætninger.
Det skal således være muligt at foretage en  

 vurdering af, hvilke resultater der er opnået i forhold til de målsætninger,  

 som kommunalbestyrelsen har sat sig for udviklingen af de kommunale  

 serviceydelser.
Bestemmelsen indeholder ikke herudover særlige regler om indholdet og den  

 nærmere udformning af informationen.
Indhold og udformning vil derfor kunne  

 variere fra kommune til kommune.
Der er ikke fastsat regler om, hvordan informationen om de kommunale  

 serviceydelser konkret skal formidles.
Det fremgår dog af forarbejderne til  

 bestemmelsen, at det vil være naturligt, at orienteringen gives på samme måde  

 som orienteringen om årsbudgettet, således at redegørelsen enten udsendes til  

 borgerne eller indrykkes i den lokale presse.
 Kommunalbestyrelsens redegørelse vil kunne gives som et led i den  

 eksisterende orientering om årsbudgettet og budgetoverslagene, men  

 orienteringen vil også kunne ske i form af en selvstændig redegørelse over  

 for borgerne f.eks. som led i planlægningsarbejdet i kommunen.
Information om udliciterede kommunale driftsopgaver (§ 62, stk. 2) Baggrunden for den nye bestemmelse i styrelseslovens § 62, stk. 2, om  

 information om udlicitering af kommunale opgaver er et ønske om at opnå et  

 bedre oplysnings- og erfaringsgrundlag med hensyn til kommunal udlicitering,  

 hvilket er af betydning for de ansatte, for borgerne og for andre kommuner  

 m.fl.
 Kommunalbestyrelsens redegørelse om udlicitering skal - ligesom det gælder  

 med hensyn til serviceinformationen, jf. § 62, stk. 1 - gives borgerne mindst  

 hvert andet år.
Efter bestemmelsen er der pligt til at redegøre for de driftsopgaver, der  

 efter udbud udføres af andre end kommunen selv.
Der skal således alene  

 redegøres for de konkrete tilfælde, hvor kommunale driftsopgaver har været  

 udbudt eller udliciteret med det resultat, at opgaveudførelsen herefter er  

 blevet overdraget til andre kommuner, andre offentlige myndigheder eller  

 private.
Endvidere skal det oplyses, om kommunen selv har budt på  

 opgaveudførelsen.
Informationen til borgerne om udbud og udlicitering skal bl.a. indeholde  

 en konkret vurdering af opgaveløsningen i disse tilfælde.
Herved opnås der  

 åbenhed og viden om, hvordan sådanne kommunale opgave løses, hvilket er af  

 betydning for den lokale debat om anvendelsen af udbud og udlicitering.
 For så vidt angår udformning og formidling af informationen om  

 udliciterede kommunale driftsopgaver henvises til det ovenfor anførte om  

 serviceinformation.
Information om kommunal ligestillingspolitik (§ 62, stk. 3) Formålet med den nye bestemmelse i § 62, stk. 3, om information om  

 kommunal ligestillingspolitik er at sikre, at der på et rimeligt niveau  

 oplyses om ligestillingssituationen i den enkelte kommune.
 Kommunalbestyrelsens redegørelse om den kommunale ligestillingspolitik  

 skal - ligesom det gælder med hensyn til serviceinformationen og  

 informationen om udliciterede driftsopgaver, jf. § 62, stk. 1 og 2 - gives  

 borgerne mindst hvert andet år.
Redegørelsen skal indledes med en oplysning om, hvorvidt kommunen har  

 formuleret en ligsestillingspolitik.
Er dette tilfældet, skal de politiske  

 målsætninger, der indgår heri, oplyses i redegørelsen.
I de tilfælde, hvor  

 ligestillingspolitikken f.eks. er formuleret ved udarbejdelse af en  

 handlingsplan for ligestillingsarbejdet i kommunen, vil kravet om oplysning  

 om målsætningerne være opfyldt ved en redegørelse for indholdet af de  

 målsætninger, der følger af handlingsplanen.
Der kan i den forbindelse  

 nærmere henvises til Ligestillingrådets vejledning i udarbejdelse af en  

 handlingsplan for ligestilling, 1994.
 Redegørelsen skal endvidere indholde oplysninger om, hvor mange mænd og  

 kvinder der i alt er ansat i den kommunale forvaltning, samt om  

 kønsfordelingen blandt ledere, mellemledere og andre ansatte inden for de  

 enkelte faggrupper.
Efter § 62, stk. 2, litra c, skal redegørelsen desuden indeholde  

 oplysninger om andre forhold, der skønnes at have betydning for vurderingen  

 af kommunens indsats på ligestillingsområdet.
I forarbejderne til  

 bestemmelsen er der som eksempel herpå nævnt oplysninger om, at kommunen på  

 et område har iværksat særlige ligestillingsinitiativer, f.eks. med henblik  

 på at opbløde skellene på de arbejdsområder, der typisk enten er domineret af  

 mænd eller kvinder.
 5. Udvidelse af kommunalbestyrelsens adgang til at udpege medlemmer af  

 bestyrelser for selskaber, foreninger, fonde m.v.
 Den nye bestemmelse i styrelseslovens § 68 a giver hjemmel til, at  

 kommunalbestyrelsen i videre omfang end efter hidtil gældende ret vil kunne  

 udpege medlemmer af bestyrelser for selskaber, foreninger, fonde m.v.
 Efter § 68 a kan en kommunalbestyrelse udpege medlemmer af bestyrelsen for  

 et selskab, en forening, en fond m.v., uanset at selskabet, foreningen,  

 fonden m.v. helt eller delvis varetager ikke-kommunale opgaver.
Det fremgår af forarbejderne til loven, at de hidtil gældende regler om  

 kommunalbestyrelsers adgang til at udpege medlemmer til bestyrelser for  

 selskaber, foreninger, fonde m.v. ikke berøres af § 68 a.
Kommunalbestyrelser  

 kan således fortsat efter disse regler deltage i ledelsen af et selskab, en  

 forening, en fond m.v., der udelukkende varetager kommunale opgaver.
Det er efter § 68 a, stk. 1 og 2, en betingelse for udpegning af et  

 bestyrelsesmedlem, at kommunen har en interesse i den virksomhed, der udøves  

 af selskabet, foreningen, fonden m.v.
En sådan interesse vil typisk  

 foreligge, når selskabet, foreningen, fonden m.v. varetager kommunale  

 opgaver, men en kommune kan også have en interesse i den virksomhed, der  

 udøves, uanset at selskabet, foreningen, fonden m.v. udelukkende varetager  

 ikke-kommunale opgaver.
Det fremgår af § 68 a, stk. 1 og 2, at kommunalbestyrelsen ikke må udpege  

 et flertal af medlemmerne af en sådan bestyrelse.
Bestemmelserne er derimod  

 ikke til hinder for, at flertallet i en bestyrelse udgøres af medlemmer, der  

 er udpeget af forskellige kommunalbestyrelser.
 Kommunalbestyrelsen har efter § 68 a, stk. 3, som hovedregel ikke  

 instruktionsbeføjelse over for et bestyrelsesmedlem, der er udpeget efter §  

 68 a.
 Et medlem af en bestyrelse for et selskab, forening, fond m.v., som både  

 varetager kommunale og ikke-kommunale opgaver, jf. § 68 a, stk. 1, er således  

 som udgangspunkt ikke undergivet kommunalbestyrelsens beslutninger ved  

 udøvelsen af hvervet.
Dette udgangspunkt kan dog fraviges for så vidt angår  

 bestyrelsesbeslutninger, der alene vedrører varetagelsen af kommunale  

 opgaver.
Kommunalbestyrelsens adgang til at udøve instruktionsbeføjelser over  

 for bestyrelsesmedlemmet gælder således ikke beslutninger om blandede  

 spørgsmål, altså spørgsmål der tillige angår varetagelsen af ikke-kommunale  

 opgaver.
Som eksempel herpå kan nævnes beslutninger om selskabets,  

 foreningens eller fondens personale- og regnskabsforhold.
Det kan endvidere  

 følge af den lovgivning, der gælder for selskabet, foreningen, fonden m.v.,  

 at en kommunalbestyrelses adgang til at udøve instruktionsbeføjelse er  

 yderligere begrænset.
Der er intet til hinder for, at kommunalbestyrelsen  

 fraskriver sig en ellers bestående adgang til at udøve instruktionsbeføjelser  

 i forhold til et bestyrelsesmedlem.
 Det følger endvidere af § 68 a, stk. 3, at et medlem af en bestyrelse for  

 et selskab, forening, fond m.v., der udelukkende varetager ikke-kommunale  

 opgaver, ikke er undergivet kommunalbestyrelsens beslutninger ved udøvelsen  

 af hvervet.
Et bestyrelsesmedlem, som er udpeget i medfør af § 68 a, repræsenterer ved  

 udøvelsen af hvervet som udgangspunkt ikke kommunen, ligesom  

 bestyrelsesmedlemmet ikke skal varetage kommunale interesser.  

 Bestyrelsesmedlemmet har således de samme rettigheder og pligter som de  

 øvrige medlemmer af bestyrelsen.
Dette indebærer bl.a., at det pågældende  

 bestyrelsesmedlem er omfattet af den tavshedspligt, der måtte følge af  

 selskabs-, forenings- eller fondsretlige regler, vedrørende oplysninger, som  

 et bestyrelsesmedlem erfarer under udøvelsen af sit hverv.
Udgangspunktet  

 fraviges dog, når bestyrelsesmedlemmet i henhold til § 68 a, stk. 3, 1. pkt.,  

 er undergivet kommunalbestyrelsens beslutninger ved udøvelsen af hvervet.
En kommunalbestyrelse er efter bestemmelsen frit stillet med hensyn til,  

 hvem den vil udpege til medlem af en bestyrelse. (Begrænsninger kan dog følge  

 af vedtægter for selskabet m.v.). Der vil således også kunne udpeges andre  

 end medlemmer af kommunalbestyrelsen, ligesom der ikke er krav om bopæl i  

 kommunen.
Det fremgår endvidere af forarbejderne til loven, at medlemmer af  

 kommunalbestyrelsen ikke er pligtige efter lovens § 17, stk. 5, til at lade  

 sig udpege efter § 68 a til en bestyrelse for et selskab m.v., da der ikke er  

 tale om et kommunalt hverv.
Der kan derfor heller ikke udbetales diæter m.v  

 til bestyrelsesmedlemmer, som er udpeget i medfør af § 68 a.
 I de tilfælde, hvor et bestyrelsesmedlem, som er udpeget i medfør af § 68  

 a, tillige er kommunalbestyrelsesmedlem, vil medlemmet som udgangspunkt være  

 inhabilt ved kommunalbestyrelsens behandling af sager, hvori selskabet,  

 foreningen, fonden m.v. har en særlig interesse, jf. forvaltningslovens § 3,  

 stk. 1, nr. 3 og 5.
§ 68  a vedrører alene det kommunalretlige spørgsmål  

 om kommunalbestyrelsens adgang til at udpege et eller flere medlemmer af  

 bestyrelsen for et selskab, en forening, en fond m.v.
En beslutning om at  

 give en kommunalbestyrelse ret til at udpege et eller flere medlemmer af  

 sådanne bestyrelser vil skulle træffes af vedkommende selskab, forening, fond  

 m.v. i overensstemmelse med de selskabs-, forenings- eller fondsretlige  

 regler herom.
Det er ligeledes disse regler, der regulerer retsstillingen,  

 herunder funktionsperioden, for bestyrelsesmedlemmer, der er udpeget i medfør  

 af § 68 a.
6. Øvrige ændringer I § 8, stk. 3, og i § 20, stk. 3, er indsat en bestemmelse om, at  

 henholdsvis kommunalbestyrelsen og udvalgene kan fastsætte regler om  

 varigheden af møderne.
Der vil således kunne fastsættes regler om, at møderne  

 normalt ikke skal have en varighed ud over et nærmere angivet timeantal.  

 Reglerne må dog ikke afskære medlemmerne fra en relevant politisk drøftelse  

 og stillingtagen til sagerne.
 I § 8, stk. 5, er det udtrykkeligt angivet, at kommunalbestyrelsen kan  

 træffe bestemmelse dels om udsendelse af sagsmateriale til medlemmerne, dels  

 om medlemmernes adgang til at få tilvejebragt oplysninger og modtage teknisk  

 bistand fra administrationen.
Baggrunden for indsættelsen af bestemmelsen herom er, at det er anset for  

 hensigtsmæssigt, at kommunalbestyrelsen generelt drøfter medlemmernes behov  

 for information og bistand fra administrationen.
Bestemmelsen indebærer  

 således ikke nogen ændring i kommunalbestyrelsens kompetence til at træffe  

 afgørelse om de nævnte spørgsmål.
Hvis det besluttes at sende mødemateriale til medlemmerne, må det sikres,  

 at alle medlemmer har lige adgang til oplysningerne, uanset hvordan disse  

 formidles.
Hvis der f.eks. anvendes edb-kommunikation, og der blandt  

 kommunalbestyrelsens medlemmer er medlemmer, der ikke er i stand til eller  

 ikke ønsker at anvende edb, må det sikres, at disse på anden måde får adgang  

 til oplysningerne.
Når kommunalbestyrelsen giver medlemmerne mulighed for at  

 få indhentet eller tilvejebragt yderligere oplysninger, må det ligeledes  

 sikres, at alle medlemmer har lige adgang til oplysningerne.
I § 9 er den eksisterende adgang til sagsindsigt blevet lovfæstet.
Retten  

 til sagsindsigt er knyttet til varetagelsen af hvervet som  

 kommunalbestyrelsesmedlem/udvalgsmedlem, og det materiale, der begæres  

 sagsindsigt i, må derfor vedrøre et anliggende, som vil kunne indbringes for  

 kommunalbestyrelsen/udvalget som kompetent organ.
Retten omfatter således ikke f.eks. skatteforvaltningens sager vedrørende  

 skatteligning.
Sager vedrørende sociale ydelser til enkeltpersoner kan ikke  

 indbringes for kommunalbestyrelsen, men medlemmerne af det stående udvalg,  

 som varetager de pågældende sagsområder, har som led i dette hverv ret til  

 sagsindsigt i sager inden for disse områder.
Sagsindsigten omfatter også dokumenter, der er undtaget fra offentlighed  

 efter lov om offentlighed i forvaltningen, herunder interne notater og  

 referater.
Sagsmateriale, der befinder sig på institutioner m.v., er også  

 omfattet.
Det enkelte kommunalbestyrelsesmedlem har imidlertid ikke ret til  

 at forlange nyt materiale produceret.
Anmodning om sagsindsigt må rettes til borgmesteren, der er den øverste  

 daglige leder i kommunen og den umiddelbart ansvarlige for tilrettelæggelsen  

 af administrationens arbejde.
Det er en betingelse, at det nærmere angives,  

 hvad der ønskes sagsindsigt i.
Der er således ikke adgang for  

 kommunalbestyrelsesmedlemmer til at foretage en almindelig gennemgang af et  

 antal sager i en forvaltning.
Borgmesteren kan begrænse retten til sagsindsigt, når det er nødvendigt af  

 hensyn til sagernes ekspedition, eller når en adgang til sagsindsigt i øvrigt  

 vil være forbundet med uforholdsmæssigt store vanskeligheder, navnlig ved  

 ældre akter.
Bestemmelsen er udtømmende.
Herudover er der i stk. 4 indført ret til, at et medlem efter anmodning  

 kan få kopi tilsendt af sagsmateriale, der i forvejen er ret til sagsindsigt  

 i.
Kommunalbestyrelsen vil dog kunne begrænse retten, hvis det skønnes  

 nødvendigt, f.eks. hvis kopiering vil være forbundet med store omkostninger.
 Efter § 9 a kan kommunalbestyrelsen beslutte at afholde seminarer  

 vedrørende årsbudgettet eller andre overordnede kommunale anliggender.  

 Afholdelse af seminarer vil typisk være begrundet i et ønske om mere  

 uformelle drøftelser.
Der er ikke i bestemmelsen eller i forarbejderne foretaget en nærmere  

 emnemæssig afgrænsning af seminarer i forhold til andre mere formløse møder,  

 og det vil i vidt omfang bero på kommunalbestyrelsens afgørelse, om der er  

 tale om et seminar i henhold til § 9 a.
Selve betegnelsen er ikke afgørende,  

 og en »konference« vil også kunne være omfattet af bestemmelsen.
 Beslutning om afholdelse af seminar i henhold til § 9 a indebærer, at  

 seminaret er forbundet med mødepligt, og at deltagelse berettiger til  

 erstatning for tabt arbejdsfortjeneste, jf. § 16, stk. 5.
 Seminarer er ikke offentlige, men kommunalbestyrelsen kan tillade, at  

 andre deltager heri, f.eks. ansatte i kommunen, særligt sagkyndige eller  

 andre kommunalpolitikere.
§ 10, stk. 1, er ændret, således at en sag ikke kan behandles for lukkede  

 døre alene som følge af, at dette anses for ønskeligt eller hensigtsmæssigt.  

 Dørlukning kan herefter kun ske, når dette findes nødvendigt, dvs. når der er  

 tale om en sag, hvori der indgår eller forventes at indgå en omtale af  

 fortrolige forhold.
Indenrigsministeriet har allerede før lovændringen over  

 for Folketingets Kommunaludvalg givet udtryk for, at bestemmelsen i § 1, stk.  

 1, i normalforretningsordenen om personsager alene tager sigte på sager,  

 hvori der indgår eller forventes at indgå fortrolige, personlige oplysninger.
I § 20, stk. 1, er der indført en bestemmelse om, at økonomiudvalget og de  

 stående udvalg skal udarbejde årlige mødeplaner.
Det kan være  

 hensigtsmæssigt, at den endelige mødeplan først udarbejdes efter drøftelse i  

 kommunalbestyrelsen, således at der herved kan ske en koordination af  

 udvalgenes og kommunalbestyrelsens arbejde.
 Ethvert udvalgsmedlem kan forlange mødeplanen forelagt for  

 kommunalbestyrelsen, der - ligesom ved et udvalgsmedlems udnyttelse af  

 standsningsretten efter § 23 - vil være forpligtet til at træffe afgørelse.
I § 47, stk. 4 er det fastsat, at interne arbejdsdokumenter ikke ophører  

 med at være interne, alene fordi de som led i en tilsynssag fremsendes til  

 tilsynsmyndigheden.
Reglen betyder således, at borgerne ikke vil kunne opnå  

 en videregående adgang til aktindsigt i interne arbejdsdokumenter udelukkende  

 som følge af, at sagen indbringes for den kommunale tilsynsmyndighed.
