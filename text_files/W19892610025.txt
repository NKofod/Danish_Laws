 Klage over, at Københavns Radio den 18. januar 1989 havde bragt et  

 indslag, hvori Sten Hegeler havde sagt, at AIDS ikke opstod mellem mand og  

 kvinde, men kun mellem bøsser, med anmodning om berigtigelse.
 Hverken grundlag for kritik af, at udsendelsen var blevet bragt, eller  

 for berigtigelse af Sten Hegelers udtalelser.
Ved skrivelse af 19. januar 1989 til Danmarks Radio klagede Lise Dolleris  

 over, at Sten Hegeler i et indslag i Københavns Radio, Morgenkanalen, onsdag  

 den 18. januar 1989 havde sagt, at AIDS ikke opstod mellem mand og kvinde,  

 men kun mellem bøsser.
Da journalisten ikke imødegik Sten Hegeler, fandt Lise  

 Dolleris Danmarks Radios programmer i tv og radio om sikker sex mellem mand  

 og kvinde det rene spild af licenspenge.
Ved skrivelse af 31. januar 1989 svarede programchefen for Danmarks Radios  

 Undervisningsafdeling, at Sten Hegelers udtalelser i Københavns Radio  

 vedrørende smittefare naturligvis må stå for hans egen regning.
Han har  

 medvirket i udsendelsen som psykologisk, ikke medicinsk ekspert, og han kan  

 naturligvis som enhver anden have sin personlige mening om smitterisiko, men  

 han vil næppe finde genklang hos den lægelige ekspertise, som professionelt  

 beskæftiger sig med AIDS-forskning.
Programchefen fandt på grundlag af en  

 undersøgelse, der var foretaget kort efter AIDS-kampagnen i tv, ikke, at  

 pengene til kampagnen havde været spildt.
Disse penge kom i øvrigt for langt  

 størstedelens vedkommende fra Sundhedsstyrelsen og ikke fra licensen.
Ved  

 skrivelse af 3. februar 1989 til formanden for Danmarks Radios Programråd  

 påklagede Lise Dolleris Undervisningsafdelingens svar og anmodede om, at Sten  

 Hegelers udtalelse i indslaget onsdag den 18. januar 1989 blev berigtiget.
Generaldirektøren for Danmarks Radio besvarede Lise Dolleris' skrivelse af  

 3. februar 1989 ved skrivelse af 14. marts 1989. Heri oplyses, at  

 Undervisningsafdelingen ikke havde fundet yderligere at føje til sit svar af  

 31. januar 1989, og at Generaldirektøren var enig heri.
Generaldirektøren  

 oplyste videre, at han havde forelagt anmodningen om berigtigelse af Sten  

 Hegelers udtalelser for Københavns Radio, som blandt andet havde udtalt:
»Indslaget med Sten Hegeler blev bragt i Københavns Radio,  

 Morgenkanalen, onsdag den 18. januar 1989 som et direkte interview, med  

 studieværten Søren Kaster, som interviewer.
Anledningen var 20-året for  

 fremkomsten af pladen »Je t'aime« og billedpornoens frigivelse, og  

 samtalen drejede sig om, hvad der var sket på området i de forløbne år.  

 Blandt andet mente Sten Hegeler, at opdagelsen af AIDS havde »bombet os  

 tilbage, så moralisterne igen fik vind i sejlene«.
Efter hans mening var  

 det trist, at AIDS havde fået så stor magt, og at man havde kunnet skræmme  

 folk så frygteligt, som det efter hans mening var sket.
På Søren Kasters  

 spørgsmål: »Jamen, der er vel grund til at skulle passe på, når vi har  

 fået den sygdom« (underforstået: at slås med, red.).
 Og svaret fra Sten Hegeler lød:
»Nej, ikke så meget grund, som der - det er helt tåbeligt, at man  

 skræmmer hele befolkningen.
AIDS er en sygdom, der især truer bøsser, og det  

 er ganske forfærdeligt for bøsserne, og de bør støttes på alle leder og  

 kanter med forskning og støtte på alle de måder, man kan.
Men det er ikke en  

 heterosexuel sygdom.
Det er fuldstændig vanvittigt, at man har skræmt  

 befolkningen på den måde.« Herefter spurgte Søren Kaster, hvad der efter Sten Hegelers mening skulle  

 ske, for at det igen kunne blive - som Sten Hegeler selv udtrykte det -  

 »skægt« at leve, som det var i 1969.
 Hertil svarede Sten Hegeler bl.a., at man dels måtte have bedre økonomi,  

 dels have fod på AIDS på en eller anden måde, fordi han som psykolog havde  

 den opfattelse, at vi alle går rundt med en dårlig samvittighed over vores  

 kønsliv og derfor allesammen har en fornemmelse af, at AIDS kommer som en  

 straf, som nu altså først har ramt bøsserne, men som derefter, hvis vi ikke  

 passer meget på, vil ramme os allesammen i næste omgang.
Som det fremgår, gjorde Sten Hegeler meget ud af at understrege, at AIDS  

 især truer bøsser, der derfor må støttes og hjælpes på alle måder.
Og det var  

 i den forbindelse, han udtalte, at AIDS ikke er en heterosexuel sygdom.
 Det blev således ikke direkte sagt, at sygdommen ikke kan smitte ved  

 normal sex mellem mand og kvinde, således som Lise Dolleris skriver i sin  

 klage, selv om man måske kunne tolke det sådan.
Set i sammenhæng med den store mænge stof, der i både radio og tv har  

 været bragt om emnet, herunder kampagnen i tv, har Sten Hegelers udtalelse  

 næppe nogen større gennemslagskraft.
I øvrigt står udtalelsen alene for hans  

 egen regning som en mening blandt andre i debatten.
Københavns Radio må derfor - med henvisning til de gældende normer for  

 berigtigelse - drage den konklusion, at udtalelsen ikke bør berigtiges, dels  

 fordi den ikke må formodes at bevirke nævneværdig skade for nogen, og dels  

 fordi den videre debat i medierne om dette emne fortsat vil være præget af  

 andre synspunkter i takt med den lægevidenskabelige forsknings fremskridt og  

 samfundets forholdsregler i øvrigt.' Generaldirektøren for Danmarks Radio svarede derefter, at såvel  

 programdirektøren for Radio som han kunne tiltræde udtalelsen fra Københavns  

 Radio.
 Ved skrivelse af 15. marts 1989 påklagede Lise Dolleris Generaldirektørens  

 afgørelse til Radionævnet.
 Generaldirektøren for Danmarks Radio meddelte ved skrivelse af 31. marts  

 1989 Radionævnet, at han intet havde at føje til sit svar af 14. marts 1989.
 Radionævnet skal udtale:
 Radionævnet har aflyttet bånd af den påklagede udsendelse og finder  

 herefter Københavns Radios referat heraf - gengivet i Generaldirektørens svar  

 af 14. marts 1989 - korrekt.
 Alle borgere i dette land har ret til at mene, hvad de vil, og med få  

 begrænsninger ret til at fremsætte deres meninger offentligt.
 Sten Hegelers udtalelser i den påklagede udsendelse er hans personlige  

 mening om, hvor meget befolkningen bør passe på, når vi har fået AIDS at slås  

 med.
 De udtalelser har Sten Hegeler været berettiget til at fremsætte, og der  

 er ikke grundlag for at kritisere, at Københavns Radio i anledning af 20-året  

 for fremkomsten af pladen »Je t'aime« og billedpornoens frigivelse  

 har bragt interviewet med Sten Hegeler om, hvad der var sket på området i de  

 forløbne år.
 Radionævnet finder herefter ikke grundlag for at pålægge Danmarks Radio at  

 berigtige de i det påklagede indslag i Københavns Radio den 18. januar 1989  

 af Sten Hegeler fremsatte udtalelser.
