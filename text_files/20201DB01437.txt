Betænkning afgivet af Sundhedsudvalget den 1. juni 2021 Betænkning over Forslag til folketingsbeslutning om bedre fødsler  forslag om indførelse af rettigheder til fødende (borgerforslag) [af Leif Lahn Jensen (S), Peter Skaarup (DF), Karsten Hønge (SF), Andreas Steenberg (RV), Peder Hvelplund (EL), Mai Mercado (KF), Peter Seier Christensen (NB), Ole Birk Olesen (LA), Torsten Gejl (ALT), Aaja Chemnitz Larsen (IA) og Susanne Zimmer (UFG)]:
1. Indstillinger Et flertal i udvalget (S, V, DF, SF, RV, EL og Susanne Zimmer (UFG)) indstiller beslutningsforslaget til vedtagelse uændret.
 Et mindretal i udvalget (KF) indstiller beslutningsforslaget til forkastelse.
 Et andet mindretal i udvalget (NB) vil redegøre for sin indstilling til beslutningsforslaget ved 2. behandling.
 Et tredje mindretal i udvalget (LA) vil redegøre for sin indstilling til beslutningsforslaget ved 2. behandling.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialdemokratiet, Socialistisk Folkeparti, Radikale Venstre og Enhedslisten S, SF, RV og EL anerkender, at økonomien på sundhedsområdet er løftet i både økonomiaftaler og finanslove, men at der er behov for bedre organisering på fødegangene.
S, SF, RV og EL anerkender, at regeringen har igangsat en afdækning af udfordringerne på fødeområdet med henblik på at kunne forbedre vilkårene både for fødende og for jordemødre.
Der er allerede afholdt en rundbordssamtale med interessenterne på fødeområdet om udfordringer og mulige løsningsforslag, som der arbejdes videre med.
Derudover er Sundhedsstyrelsen på vej med anbefalinger om svangreomsorgen og om organiseringen af fødeområdet, som kan danne udgangspunkt for, at Folketingets partier kaster et samlet blik på fødselsområdet.
 S, SF, RV og EL noterer sig, at det allerede er aftalt i det politiske forståelsespapir mellem S, RV, SF og EL, at en kommende sundhedsaftale bl.a. skal sikre bedre vilkår for fødende, og at regeringen vil invitere til forhandling herom i 2021.
 Det aftales derfor, at sundhedsministeren på vegne af regeringen sammen med partierne vil arbejde videre på baggrund af de mange gode input fra interessenterne med at sikre bedre forhold for fødende både før, under og efter fødsel samt med at sikre bedre forhold for personalet på landets fødegange.
 Alternativet har oplyst, at Alternativet støtter bemærkningerne og vil stemme for forslaget.
Venstre Venstres medlemmer af udvalget støtter beslutningsforslag nr.
B 291, da Venstre mener, at problemerne på fødselsområdet kræver politisk handling.
Problemerne er så alvorlige, at man kan tale om deciderede svigt af vordende og nybagte forældre  svigt, som potentielt har varige konsekvenser for forældrene og ikke mindst de nyfødte.
Dertil kommer, at der også aktuelt opleves alvorlige trivselsmæssige udfordringer blandt de ansatte på landets fødeafdelinger.
Derfor lancerede Venstre et fødselsudspil i marts 2021, som indeholder syv konkrete bud på, hvordan fødselsområdet kan forbedres.
Da Venstre er enige i hensigterne bag beslutningsforslaget og ønsker at forbedre fødselsområdet, støtter Venstre beslutningsforslaget.
 Venstres medlemmer af udvalget bemærker yderligere, at regeringen bør indkalde til forhandlinger om fødselsområdet i en nær fremtid.
Det Konservative Folkeparti Det Konservative Folkeparti anerkender, at fødendes rettigheder er et enormt vigtigt emne, og at vi det seneste stykke tid desværre har hørt alt for mange historier om fødende, der ikke har fået den behandling, de med rette kan forvente af det danske sundhedsvæsen.
Det Konservative Folkeparti anerkender også intentionen bag forslaget, men vurderer, at løsningen først og fremmest kommer ved at ansætte flere jordemødre, så der er personale nok til at håndtere opgaverne.
Ellers ender vi med, at jordemødrene kommer til at løbe endnu stærkere end i dag, hvilket i sidste ende kan lede til endnu dårligere vilkår for fødende og deres børn.
 Derfor indstiller Det Konservative Folkeparti forslaget til forkastelse.
3. Udvalgsarbejdet Beslutningsforslaget blev fremsat den 9. april 2021 var til 1. behandling den 28. maj 2021. Beslutningsforslaget blev efter 1. behandling henvist til behandling i Sundhedsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 1 møde.
Bilag Under udvalgsarbejdet er der omdelt 2 bilag på beslutningsforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om beslutningsforslaget.
Deputationer Udvalget har under udvalgsarbejdet modtaget 1 deputation, der mundtligt har redegjort for deres holdning til beslutningsforslaget.
Spørgsmål Udvalget har under udvalgsarbejdet stillet 2 spørgsmål til sundhedsministeren til skriftlig besvarelse.
Spørgsmål 2 forventes besvaret inden 2. behandling.
Annette Lind (S) Birgitte Vind (S) Tanja Larsson (S) Camilla Fabricius (S) nfmd.
Daniel Toft Jakobsen (S) Kasper Roug (S) Julie Skovsby (S) Lennart Damsbo-Andersen (S) Rasmus Horn Langhoff (S) Stinus Lindgreen (RV) Lotte Rod (RV) Kirsten Normann Andersen (SF) Trine Torp (SF) Peder Hvelplund (EL) Pernille Skipper (EL) Susanne Zimmer (UFG) Jane Heitmann (V) fmd.
Ellen Trane Nørby (V) Hans Andersen (V) Martin Geertsen (V) Marlene Ambo-Rasmussen (V) Sophie Løhde (V) Liselott Blixt (DF) Karina Adsbøl (DF) Mette Hjermind Dencker (DF) Jens Henrik Thulesen Dahl (DF) Per Larsen (KF) Lars Boje Mathiesen (NB) Henrik Dahl (LA) Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
