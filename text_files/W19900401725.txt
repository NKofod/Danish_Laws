 Fundet, at kommunen i tilfælde, hvor ejendommen ejes af 2 personer i  

 ligeligt sameje, kan kræve, at der foreligger samtykke fra begge ejere til  

 arbejdets udførelse, men at kommunen ikke har pligt til at undersøge, om  

 ansøgeren er eneejer.
»Byggelovsklage vedrørende ejendommen matr.nr. 20 bc af  

 Frederiksberg, Sankt Knudsvej 44 - j.nr. 16-108 I skrivelse af 13. marts 1990 har De klaget over en afgørelse truffet af  

 Frederiksberg kommunalbestyrelse den 1. marts 1990, hvorefter  

 kommunalbestyrelsen har afslået at omgøre/tilbagekalde en den 2. september  

 1988 meddelt tilladelse til at udføre skillevægsændringer i forbindelse med  

 sammenlægning af lejlighederne Sankt Knudsvej 44, 2. tv. og 2. th.
 I Deres klage har De oplyst, at Deres klient N.N. og Deres klients søster  

 X.X. ejer ejendommen matr.nr. 20 bc af Frederiksberg i ligeligt sameje.
 De har videre oplyst, at X.X. eensidigt og uden at indhente Deres klients  

 accept har underskrevet de ansøgninger, der ligger til grund for den meddelte  

 byggetilladelse.
 De gør herefter gældende, at det efter Deres opfattelse ikke bør  

 accepteres, at et så væsentligt element som selve ansøgningen, der danner  

 grundlag for byggetilladelsen, ikke er underskrevet af rette ejer.
Frederiksberg kommunalbestyrelse har nu i skrivelse af 4. april 1990  

 udtalt, at byggetilladelse er meddelt på grundlag af ansøgning underskrevet  

 af X.X. som ejer af ejendommen.
Kommunalbestyrelsen har videre udtalt, at man  

 ikke mener at have pligt til at sikre sig, at en medejer, administrator eller  

 anden repræsentant har bemyndigelse til at gennemføre det ansøgte.
 De har modtaget kopi af kommunalbestyrelsens skrivelse af 4. april 1990,  

 som De ikke har kommenteret.
I Bygge- og Boligstyrelsens skrivelse af 23. marts 1990 tog man forbehold  

 med hensyn til, om Deres klage kunne tages op til behandling, idet  

 kommunalbestyrelsens afgørelse efter byggelovens § 23 kun kan påklages til  

 Bygge- og Boligstyrelsen, hvis afgørelsen omfatter spørgsmål om forståelse af  

 byggeloven eller en bestemmelse fastsat i medfør af denne lov.
Påklage kan  

 endvidere tillades, hvis afgørelsen efter Bygge- og Boligstyrelsens vurdering  

 har almindelig interesse eller videregående betydelige følger for klageren.
 Bygge- og Boligstyrelsen har fundet, at Deres klage kan tages op til  

 behandling.
 Man skal herefter meddele, at en ansøgning om byggetilladelse efter  

 bestemmelsen i bygningsreglement 1982, kap. 1.2, stk. 4, skal være  

 underskrevet af ejendommen ejer, medmindre ansøgeren på anden måde  

 dokumenterer adkomst til at udføre det pågældende arbejde.
 Det er Bygge- og Boligstyrelsens opfattelse, at kommunalbestyrelsen i  

 tilfælde, hvor ejendommen ejes af 2 ejere i ligeligt sameje, kan kræve, at  

 der foreligger samtykke fra begge ejere til byggearbejdets udførelse, men at  

 kommunalbestyrelsen ikke har en pligt til at foretage undersøgelser af, om  

 ansøgeren er eneejer af ejendommen.
 Forholdet vedrørende den indbyrdes uenighed mellem ejerne om  

 sammenlægningen af de omhandlede to lejligheder og eventuelt erstatningskrav  

 fra lejerne, er forhold af privatretlig karakter, som ikke henhører under  

 byggeloven, hvorfor Bygge- og Boligstyrelsen ikke kan foretage sig videre i  

 sagen.
Såfremt sagen ønskes indbragt for domstolene, skal sagen efter byggelovens  

 § 25 anlægges inden 6 måneder.« Not 2 Der henvises til j.nr. 741-88.
 No 3 Der henvises til j.nr. 4.K. 1990/122/0200-20.
