Konkrete afgørelser vedr. årsagssammenhæng og påregnelighed ift. § 1, stk. 1 fra ÅB 2006 III (N.j.nr. 06-520-01654) Ansøger havde været udsat for vold, idet hun af skadevolder var blevet truet med en kniv samt klemt hårdt om halsen, hvorved hun havde været i livsfare.
Ansøger forsøgte to måneder efter overfaldet at begå selvmord.
Ansøger søgte bl.a. nævnet om godtgørelse for svie og smerte for en langvarig sygeperiode.
Nævnet tilkendte på det foreliggende grundlag skønsmæssigt ansøger en godtgørelse for svie og smerte for 7 sygedage.
Nævnet opfordrede samtidig ansøger til at dokumentere en eventuel længerevarende sygeperiode som følge af tilskadekomsten.
Nævnet bemærkede dog, at der ikke ville kunne tilkendes godtgørelse i anledning af en eventuel sygeperiode som følge af ansøgers selvmordsforsøg, idet selvmordsforsøget ikke kunne anses for at være en for skadevolder påregnelig følge af overfaldet.
