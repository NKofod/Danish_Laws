Skriftlig fremsættelse (4. oktober  

 2001) Miljø- og energiministeren (Svend Auken) :
 Herved tillader jeg mig for Folketinget at  

 fremsætte:
Forslag til lov om ændring af lov om  

 miljøbeskyttelse (Certificering m.v. af mæglere/formidlere af  

 affaldshandler over grænserne) (Lovforslag nr.
L 14) Formålet med lovforslaget er at styrke grundlaget  

 for regeloverholdelsen i forbindelse med grænseoverskridende handel med  

 affald.
Eksport/import af affald er kendetegnet ved et regelsæt der  

 stiller store krav til mæglere m.fl. af affald.
 Hertil kommer at lovforslaget opfylder en  

 forudsætning i transportforordningen om, at mæglere af affald  

 skal være registrerede eller godkendte af medlemsstaten.
 Uanset om en affaldsproducenter vælger selv at  

 eksportere sit affald, eller, som det netop er tilfældet for en del  

 affaldshandler, vælger en mægler, er affaldsproducenten ansvarlig  

 for korrekt håndtering og behandling af affaldet.
Når affaldsproducenten indgår aftale med en  

 affaldsmægler, overtager mægleren de praktiske opgaver, der er  

 forbundet med eksporten.
Det vil sige, at  mægleren skal sørge  

 for at affaldet er klassificeret rigtigt, og at det behandles rigtigt.  

 Mægleren sørger også for, at de relevante danske og  

 udenlandske myndigheder modtager dokumentation for affaldets endelige  

 behandling.
 I den bekendtgørelse lovforslaget skal skabe  

 hjemmel til at udstede, vil der blive fastsat en benyttelsespligt for de  

 affaldsproducenter, der ønsker at anvende mægler ved  

 eksport/import af affald, til at anvende en mægler, der er registreret  

 hos Miljøstyrelsen.
Endvidere vil der blive fastsat konkrete krav, som  

 mæglere m.v. skal overholde ved alle overførsler af affald.  

 Affaldsmæglere kan vælge mellem certificering efter ISO 14001,  

 verificering efter EMAS-forordningen eller alternativt at indgå aftale  

 om akkrediteret inspektion.
Blandt andet virksomhedens størrelse kan  

 være afgørende for valget mellem certificering, verificering  

 eller inspektion.
 Baggrunden for at vælge certificering, verificering  

 eller inspektion af mæglere fremfor traditionel myndighedsgodkendelse  

 er, at certificering m.v. vurderes at være mere velegnet til at  

 indføre og løbende sikre de procedurer og rutiner i de  

 relevante virksomheder som kan styrke grundlaget for at reglerne på  

 området overholdes.
 Idet der i øvrigt henvises til lovforslaget med  

 bemærkninger, anbefaler jeg det til Folketingets velvillige  

 behandling.
