Fremsat den 28. februar 2023 af Mikkel Bjørn (DF), Alex Ahrendtsen (DF), Pia Kjærsgaard (DF), Peter Kofod (DF), Morten Messerschmidt (DF), Mette Thiesen (DF) og Nick Zimmermann (DF) Forslag til folketingsbeslutning om at lade misligholdt su-gæld være til hinder for opnåelse af permanent opholdstilladelse og indfødsret Folketinget pålægger regeringen at fremsætte den nødvendige lovgivning inden udgangen af 2023, der forhindrer udlændinge med misligholdt su-gæld i at få permanent opholdstilladelse eller indfødsret.
Formålet er at stramme reglerne, så udlændinge, som opholder sig i Danmark, ikke får yderligere adgang til det danske samfund, hvis de ikke har tilbagebetalt deres gæld til det danske samfund.
Bemærkninger til forslaget Forslagsstillerne finder det ikke rimeligt, at personer fra andre lande kan opnå permanent opholdstilladelse eller indfødsret, når de har misligholdt su-gæld.
Det følger af henholdsvis udlændingeloven og cirkulæreskrivelse om naturalisation, at ansøgere om permanent opholdstilladelse eller indfødsret ikke må have forfalden gæld til det offentlige.
Det anser forslagsstillerne som et særdeles fornuftigt princip, men af en eller anden grund er misligholdt su-gæld ikke fuldt ud omfattet.
Samtidig er udlændinges misligholdte su-gæld steget med 800 mio. kr. på 3 år, så beløbet nu er 1,3 mia. kr. (»Udlændinge stikker af fra SU-regningen: Gælden er steget til 1,3 milliarder kroner«, bragt på dr.dk den 16. januar 2023).
Med de gældende regler for opnåelse af opholdstilladelse anses gæld til det offentlige som værende tilbagebetalingspligtige ydelser efter lov om social service eller lov om aktiv socialpolitik (f.eks. for meget udbetalt kontanthjælp), forskudsvist udbetalt børnebidrag, daginstitutionsbetaling, tilbagebetaling af for meget udbetalt boligstøtte, tilbagebetaling af boligtilskudslån og skatter og afgifter, medmindre skatte- eller afgiftsrestancen skyldes forhold, der ikke kan lægges ansøgeren til last.
Imidlertid er forfalden gæld i form af studielån ikke omfattet og dermed ikke en hindring for at opnå permanent opholdstilladelse i Danmark, jf.
Udlændinge- og Integrationsudvalget, alm. del -  endeligt svar på spørgsmål 12, folketingsåret 2022-23, 2. samling.
Med hensyn til opnåelse af indfødsret, må ansøgeren ikke have forfalden gæld i form af studielån (su-lån), men misligholdt gæld i form af tilbagebetalingskrav som følge af for meget udbetalt su er ikke at betragte som forfalden gæld til det offentlige, jf.
Udlændinge- og Integrationsudvalget, alm. del - endeligt svar på spørgsmål 12, folketingsåret 2022-23, 2. samling.
Skiftende regeringer har i årevis kæmpet med at inddrive su-gæld fra udenlandske studerende.
Problemet er endnu ikke løst, og udlændingenes samlede gæld er nu steget til 1,3 mia. kr.
I januar 2023 udtalte skatteministeren, at »vi gør, hvad vi kan« i forhold til at inddrive den stadig større gæld, som udlændinge misligholder, både når det gælder herboende udlændinge og udlændinge, der ikke længere er bosat i Danmark (»Udlændinge stikker af fra SU-regningen: Gælden er steget til 1,3 milliarder kroner«, bragt på dr.dk den 16. januar 2023).
 Skatteministeren har oplyst, at der samlet set er 12.755 herboende udlændinge, der har misligholdt gæld til inddrivelse pr. 31. december 2022 (Skatteudvalget, alm. del -  endeligt svar på spørgsmål 39, folketingsåret 2022-23, 2. samling). De 12.755 udlændinge skylder i alt 953 mio. kr., hvoraf ca. 710 mio. kr. er gældsposter vedrørende su-lån, og ca. 243 mio. kr. er tilbagebetalingskrav på su.
I samme svar oplyser skatteministeren, at herboende udlændinge fra Somalia, Tyrkiet, Irak, Syrien og Afghanistan udgør topfem over de hyppigst forekommende skyldnere.
I alt 4.380 personer, svarende til mere end en tredjedel af alle skyldnere, kommer fra et af de fem lande, og samlet set skylder herboende somaliske, tyrkiske, irakiske, syriske og afghanske statsborgere 292 mio. kr. i misligholdt su-gæld.
Med mere end en fordobling af den samlede gæld på bare 3 år til 1,3 mia. kr. virker det til, at flere udlændinge bevidst spekulerer i at optage su-gæld uden nogen intention om at tilbagebetale gælden.
Det finder forslagsstillerne helt urimeligt over for de danske skatteborgere.
For det danske samfund skal ikke betale for, at udlændinge stikker af fra deres forfaldne gæld.
Forslagsstillerne foreslår derfor, at reglerne for permanent opholdstilladelse og indfødsret strammes, så forfalden su-gæld, herunder også misligholdt gæld i form af tilbagebetalingskrav, gøres til en hindring for opnåelse af permanent opholdstilladelse og dansk indfødsret.
Skriftlig fremsættelse Mikkel Bjørn (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at lade misligholdt su-gæld være til hinder for opnåelse af permanent opholdstilladelse og indfødsret.
(Beslutningsforslag nr.
B 41) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
