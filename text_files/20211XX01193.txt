Skriftlig fremsættelse (23. august 2022) Uddannelses- og forskningsministeren (Jesper Petersen):
 Herved tillader jeg mig for Folketinget at fremsætte:
Forslag til lov om ændring af lov om ændring af SU-loven (Fremrykning af forhøjelse af SU-fribeløb) (Lovforslag nr.
L 205) Lovforslaget har til hensigt at følge op på den aftale, som regeringen (Socialdemokratiet) indgik sammen med Venstre, Socialistisk Folkeparti, Radikale Venstre, Enhedslisten og Det Konservative Folkeparti den 24. juni 2022 om kompensation af borgere for stigende energipriser.
 Med aftalen blev aftalepartierne enige om at ville søge SU-forligskredsens (regeringen, Venstre, Dansk Folkeparti, Radikale Venstre, Socialistisk Folkeparti, Det Konservative Folkeparti, Liberal Alliance) opbakning til en fremrykning af forhøjelsen af de laveste SU-fribeløb med 4.000 kr. om måneden fra 1. januar 2023 og til i stedet at gælde fra 1. januar 2022. Forhøjelsen af fribeløbet vil dermed allerede få virkning fra og med støtteåret 2022.
Den oprindelige forhøjelse af de laveste fribeløb blev aftalt i Aftale om en ny reformpakke for dansk økonomi (opdateret aftaleøkonomi) af 4. marts 2022 med efterfølgende tilslutning fra SU-forligskredsen.
En fremrykning vil endnu hurtigere give uddannelsessøgende mulighed for at opnå en højere disponibel indkomst ved at arbejde mere ved siden af uddannelsen, uden at det påvirker de uddannelsessøgendes SU.
 SU-forligskredsen har tilsluttet sig forslaget.
Det følger af aftalen af 24. juni 2022, at aftalepartierne har et ønske om hurtig lovbehandling af initiativerne efter sommerferien, men inden Folketingets åbning.
En hurtig behandling af lovforslaget vil betyde, at de uddannelsessøgende hurtigst muligt kan få vished for, at de kan indrette sig på forhøjelsen af fribeløbet.
Der lægges derfor op til at fravige de almindelige regler for behandling af lovforslag, hvilket forudsætter, at der dispenseres fra regler i Folketingets Forretningsorden.
 Det foreslås, at loven træder i kraft dagen efter bekendtgørelsen i Lovtidende.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
