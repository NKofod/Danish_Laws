Skriftlig fremsættelse (27. november 2013) Justitsministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af færdselsloven (Ændring af kravene til godkendelse som kørelærer) (Lovforslag nr.
L 85) Formålet med lovforslaget er navnlig at give kørelæreruddannelsen et kvalitetsløft og at indføre krav om, at kørelærere løbende efteruddannes under deres virke.
Der gælder i dag ingen formelle krav til kørelærernes pædagogiske uddannelse eller evner.
Den nuværende køreundervisning bygger endvidere på en grundlæggende forudsætning om, at kørelæreren skal beherske det konkrete køretøj, der undervises i, men ikke nødvendigvis have særlig (praktisk) indsigt i andre typer køretøjers håndtering og køretekniske udfordringer mv.
 Lovforslaget gennemfører en række anbefalinger fra et udvalg bestående af repræsentanter fra en række offentlige og private aktører inden for området, herunder repræsentanter fra kørelærerbranchen, som har haft til opgave at komme med konkrete forslag til ændringer af kørelæreruddannelsen, der kan bidrage til at højne kvaliteten i køreundervisningen.
Det foreslås herunder, at der som en ny betingelse for at kunne starte på kørelæreruddannelsen bør stilles krav om, at ansøgeren har gennemført et pædagogisk grundforløb med fokus på voksenundervisning.
Forløbet skal som minimum være et kursus-/uddannelsesmodul på 120 timer.
Endvidere foreslås det som et nyt adgangskrav for at kunne påbegynde kørelæreruddannelsen, at ansøgeren har kørekort til kategori A (stor motorcykel), B (almindelig bil), C (stor lastbil) og C/E (stor lastbil med stort påhængskøretøj) samt kørekort til erhvervsmæssig personbefordring.
Herved sikres det, at kørelæreren har et bredt kendskab til langt de fleste køretøjstyper og derfor bedre end i dag kan give eleverne forståelse for, hvordan disse køretøjer indgår i trafikken.
Det foreslås endvidere, at den løbende fornyelse af godkendelsen som kørelærer (hvert 5. år) bør betinges af 5 dages efteruddannelse.
Efteruddannelsen vil være privat baseret, idet kørelærerorganisationerne har tilkendegivet, at de vil sikre udbud af sådanne uddannelser, og det vil ske under tilsyn af Rigspolitiet.
 Hvis lovforslaget vedtages, vil ovennævnte udvalg blive anmodet om at gennemgå den eksisterende kørelæreruddannelse samt køreuddannelse med henblik på modernisering heraf i overensstemmelse med de rammer, som fastlægges med dette lovforslag.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
