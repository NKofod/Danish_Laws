 I anledning af en forespørgsel fra overlægen ved et psykiatrisk hospital  

 om adgangen til at meddele friheder m.v. til personer, der er undergivet en  

 foranstaltning, truffet i medfør af retsplejelovens § 765  

 (varetægtssurrogat), har justitsministeriet meddelt følgende:
 »Spørgsmålets besvarelse må efter justitsministeriets opfattelse bero  

 på en fortolkning af rettens kendelse i det enkelte tilfælde, hvorved  

 bemærkes, at eventuelle tvivlsspørgsmål i givet fald vil kunne forelægges for  

 retten.
For så vidt angår de tilfælde, hvor retten har truffet bestemmelse om  

 ophold på psykiatrisk hospital, bemærkes dog, at det er justitsministeriets  

 opfattelse, at reglerne i justitsministeriets cirkulære af 15. november 1977  

 om meddelelse af friheder m.v. til personer, der i medfør af straffelovens §  

 68 eller 69 er dømt til anbringelse i hospital for sindslidende (psykiatrisk  

 sygehus eller sygehusafdeling) eller i institution for åndsvage, finder  

 tilsvarende anvendelse, medmindre andet særligt følger af rettens  

 kendelse.« Per Lindegaard.
