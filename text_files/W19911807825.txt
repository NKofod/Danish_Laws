 Et skyldråd havde ved beregning af godtgørelsesbeløbet ved  

 tilbageførsel af et areal fra byzone til landzone i medfør af § 29 A i lov  

 nr. 251 af 6. juni 1985, om ændring af lov om beskatning til kommunerne af  

 faste ejendomme, som tillæg til grundværdiansættelserne for landzonejorden  

 medregnet et boligmerværdibeløb.
 Under sagens behandling for Landsskatteretten indstillede Told- og  

 Skattestyrelsen, at de i de landbrugsmæssige grundværdier indregnede  

 boligmerværdier blev udeladt ved beregningen af godtgørelsesbeløbet under  

 hensyn til usikkerheden vedrørende lovgrundlaget for anvendelsen af begrebet  

 boligmerværdi.
 Landsskatteretten tiltrådte Told- og Skattestyrelsens indstilling.
 Ejendommen omfattede et grundareal på 58.637 m2, hvoraf 17.285 m2, der i  

 1970 var overført til byzone, med virkning fra den 27. januar 1986 efter  

 ansøgning blev tilbageført til landzone.
Til brug for beregning af godtgørelse ved tilbageførsel af byzonearealet  

 til landzone i henhold til § 29 A i lov nr. 251 af 6. juni 1985 om ændring af  

 lov om beskatning til kommunerne af faste ejendomme ansatte skyldrådet  

 grundværdierne ved 14. alm. vurdering pr. 1. august 1969, 15. alm. vurdering  

 pr. 1. april 1973 og 16. alm. vurdering pr. 1. april 1977 til henholdsvis 306.400 kr., 466.600 kr. og 757.300 kr., hvori indgik boligmerværdi med  

 henholdsvis 225.000 kr., 350.000 kr. og 640.000 kr.
 A klagede over de af skyldrådet ansatte grundværdier med påstand om  

 nedsættelse principalt til ca. 50% af de tidligere byzonevurderinger pr.  

 samme tidspunkt, subsidiært til et af Landsskatteretten fastsat skønsmæssigt  

 beløb væsentligt under det af skyldrådet ansatte.
 Klageren henviste til, at det såvel af motiverne til den omhandlede lov  

 som af bemærkningerne hertil fremgik, at godtgørelsesbeløbet for forskellen  

 mellem den faktisk betalte grundskyld for jorden som byzonejord og den  

 grundskyld, der skulle have været betalt, hvis grundværdien var ansat som  

 landzonejord, skulle baseres på den landbrugsmæssige værdi under anvendelse  

 af bondegårdsreglen.
Klageren protesterede på grundlag heraf imod, at der i de til brug for  

 beregningen af godtgørelsesbeløbet foretagne ansættelser indgik  

 boligmerværdibeløb, idet han bestred den lovmæssige hjemmel til sådanne  

 tillæg i grundværdiansættelserne for landzonejord.
Sekundært henviste  

 klageren til, at de foretagne tillæg var urimeligt høje og ikke i  

 overensstemmelse med de boligmerværdibeløb, som anvendtes på tilsvarende  

 landbrugsejendomme.
 Landsskatteretten forelagde sagen for Told- og Skattestyrelsen til  

 udtalelse vedrørende de af klageren rejste spørgsmål, og styrelsen afgav  

 følgende udtalelse:
»Man skal udtale, at de i skyldrådets skrivelse af 24. november 1988  

 til Landsskatteretten anførte landzoneværdier skønnes at være i  

 overensstemmelse med de af Ligningsrådet fastsatte vejledende  

 landbrugsmæssige grundværdier ved 14., 15. og 16. alm. vurdering.
Under  

 hensyntagen til usikkerheden vedrørende lovgrundlaget for anvendelsen af  

 begrebet boligmerværdi skal man dog indstille, at de af skyldrådet indregnede  

 boligmerværdier i grundværdierne, ved de pågældende almindelige vurderinger,  

 udelades.« Da klageren over for Told- og Skattestyrelsen havde tiltrådt størrelsen af  

 de i ansættelserne forudsatte landbrugsmæssige grundværdier, kunne retten på  

 dette grundlag tiltræde Told- og Skattestyrelsens indstilling, således at de  

 foretagne ansættelser blev nedsat i overensstemmelse hermed.
