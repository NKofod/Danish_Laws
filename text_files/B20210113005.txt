Bekendtgørelse om tilskud fra pulje til diger og anden kystbeskyttelse I medfør af tekstanmærkning nr. 106 ad 24.74.08 til § 24 på finansloven for finansåret 2021 fastsættes efter bemyndigelse:
Kapitel 1 Anvendelsesområde § 1. Kystdirektoratet kan give tilskud til anlægsudgifter til:
 1) Etablering eller forstærkning af diger ved Vadehavet.
 2) Kommunale fællesprojekter, som ligger inden for strategistrækninger, hvor der ifølge Kystplanlægger anbefales en reduktion af risikoniveauet for erosion på kort eller mellemlangt sigt, jf. bilag 1, og hvor der er tale om en større sammenhængende kystbeskyttelsesindsats og helhedsorienteret løsning, som tager hensyn til omkringliggende landskab, miljø og natur, herunder biodiversitet.
 3) Kommunale fællesprojekter, som ligger inden for strategistrækninger, hvor der ifølge Kystplanlægger anbefales en reduktion af risikoniveauet for oversvømmelse på kort eller mellemlangt sigt, jf. bilag 2, og hvor der er tale om en større sammenhængende kystbeskyttelsesindsats og helhedsorienteret løsning, som tager hensyn til omkringliggende landskab, miljø og natur, herunder biodiversitet.
 4) Kommunale fællesprojekter, som ligger inden for strategistrækninger, hvor der ifølge Kystplanlægger anbefales en reduktion af risikoniveauet for oversvømmelse og erosion på kort eller mellemlangt sigt, jf. bilag 3, og hvor der er tale om en større sammenhængende kystbeskyttelsesindsats og helhedsorienteret løsning, som tager hensyn til omkringliggende landskab, miljø og natur, herunder biodiversitet.
 Stk. 2. Der kan ikke gives tilskud til projekter:
 1) Der har karakter af drift eller vedligehold af eksisterende kystbeskyttelse.
 2) Der er omfattet af en gældende fællesaftale med staten.
Kapitel 2 Definitioner § 2. I denne bekendtgørelse forstås ved:
 1) Diger ved Vadehavet: Diger beliggende i Varde, Esbjerg, Fanø eller Tønder Kommuner, hvis formål er at beskytte mod oversvømmelse fra havvand.
 2) Kommunale fællesprojekter: Kystbeskyttelsesprojekter, som gennemføres af en eller flere kommuner efter § 1 a, i lov om kystbeskyttelse (kystbeskyttelsesloven).
3) Kystplanlægger: National risikovurdering for erosion og oversvømmelse med vejledende strategier og forslag til konkrete tiltag.
Kan tilgås via www.kystplanlægger.dk.
 4) Større sammenhængende kystbeskyttelsesindsats: Kystbeskyttelse over en længere sammenhængende strækning, som beskytter flere ejendomme.
 5) Erosion: Når strømme og bølger nedbryder kysten og fjerner sediment, så der sker en tilbagerykning af kystlinjen.
 6) Kystbeskyttelseslag: Et lag, f.eks. et digelag, som er oprettet efter § 7, stk. 1, i kystbeskyttelsesloven eller et lag, der er oprettet som en selvstændig juridisk person og har til formål at varetage de opgaver, som er forbundet med etablering, drift og vedligehold af et dige.
7) Et diges sikkerhedsniveau: Middeltidsafstanden for den vandstands- og bølgesituation eksempelvis i dag eller i 2050, som diget er projekteret for.
Middeltidsafstanden angiver, med hvor mange års mellemrum i gennemsnit, den pågældende vandstands- og bølgesituation nås eller overskrides.
8) Konstruktionsmæssige mangler: Mangler i digets konstruktion, som kan forårsage et digebrud under en stormflod.
Manglerne kan være på overfladen af diget, f.eks. skader efter en højvandssituation eller mangelfuld vedligeholdelse.
Der kan også være tale om mangler i digets geotekniske opbygning.
9) Strategistrækning: En kyststrækning med et sammenhængende risikobillede for erosion og oversvømmelse jf.
Kystplanlægger.
10) Kort sigt: År 2020-2040 (nutidsperspektiv) jf.
Kystplanlægger.
11) Mellemlangt sigt: År 2040-2070 (50-års perspektiv) jf.
Kystplanlægger.
12) Helhedsorienteret løsning: Et kystbeskyttelsesinitiativ, som er designet under hensyn til den lokale dynamik på en given kyststrækning for at skabe fælles nytte for en kreds af grundejere og interessenter.
Helhedsløsningen tilgodeser desuden multifunktionalitet, herunder samfundets interesser i kystzonen, som varetages ved afvejningen af hensynene i kystbeskyttelsesloven, herunder biodiversiteten.
 13) Risiko: Risikoen beregnes ved kombinationen af faren, i form af sandsynligheden for og omfanget af en hændelse, og sårbarheden, forstået som de potentielle skader og tab, der opstår som følge af den konkrete hændelse.
 14) Risikoniveauet: Samlet beregnet risiko inden for et geografisk afgrænset område, der beskriver om risikoen generelt er høj eller lav.
Kapitel 3 Administration Obligatorisk digital kommunikation og ansøgningsprocedure § 3. Ansøgninger om tilsagn til tilskud skal indgives på et skema via virk.dk.
Stk. 2. Ansøgning om tilskud kan indgives i den ansøgningsperiode, som fastsættes af Kystdirektoratet.
Ansøgningsperioden varer mindst fire uger.
 Stk. 3. Al øvrig skriftlig kommunikation med Kystdirektoratet i forbindelse med tilskud efter denne bekendtgørelse skal ske via e-mail.
 Stk. 4. Ansøgningsperioden offentliggøres på Kystdirektoratets hjemmeside.
 § 4. Ansøgningen skal indeholde følgende:
 1) Ansøgningsskemaet, hvor de påkrævede oplysninger er angivet, herunder om oplysninger om ansøger, projektbeskrivelse, beliggenhed, overslag over udgiftsposter og samlet budget.
 2) Ved ansøgninger om kommunale fællesprojekter, jf. § 1, stk. 1 nr. 2-4 skal der redegøres for, hvilke konsekvenser projektet har for biodiversiteten.
 3) Dokumentation for egenfinansiering i henhold til § 15, stk. 1.
 4) Hvis ansøger er et kystbeskyttelseslag jf. § 11, stk. 1, nr. 1 og § 1, stk. 1, nr. 1, skal en kopi af lagets vedtægter medsendes.
 5) Allerede indhentede tilladelser eller oversigt over og plan for indhentning af tilladelser til projektet fra offentlige myndigheder.
Kapitel 4 Krav til projektet § 5. Et projekt om diger i Vadehavet, jf. § 1, stk. 1, nr. 1, skal opfylde følgende:
 1) Projektet må ikke være færdigetableret og afsluttet på ansøgningstidspunktet.
 2) Dokumentation for egenfinansiering skal foreligge på ansøgningstidspunktet.
 § 6. Et kommunalt fællesprojekt, jf. § 1, stk. 1, nr. 2, skal opfylde følgende:
 1) Projektet må ikke være færdigetableret og afsluttet på ansøgningstidspunktet.
 2) Dokumentation for egenfinansiering skal foreligge på ansøgningstidspunktet.
 3) Projektet skal anvende anerkendte metoder, som imødegår det grundlæggende problem med erosion, og som tager hensyn til omkringliggende landskab, miljø og natur, herunder biodiversitet.
 § 7. Et kommunalt fællesprojekt, jf. § 1, stk. 1, nr. 3, skal opfylde følgende:
 1) Projektet må ikke være færdigetableret og afsluttet på ansøgningstidspunktet.
 2) Dokumentation for egenfinansiering skal foreligge på ansøgningstidspunktet.
 3) Projektet skal anvende anerkendte metoder, som imødegår det grundlæggende problem med oversvømmelse, og som tager hensyn til omkringliggende landskab, miljø og natur, herunder biodiversitet.
 § 8. Et kommunalt fællesprojekt, jf. § 1, stk. 1, nr. 4, skal opfylde følgende:
 1) Projektet må ikke være færdigetableret og afsluttet på ansøgningstidspunktet.
 2) Dokumentation for egenfinansiering skal foreligge på ansøgningstidspunktet.
 3) Projektet skal anvende anerkendte metoder, som imødegår det grundlæggende problem med oversvømmelse og erosion, og som tager hensyn til omkringliggende landskab, miljø og natur, herunder biodiversitet.
Kapitel 5 Afgørelse og prioritering § 9. Kystdirektoratet træffer afgørelse om tildeling af tilskud efter ansøgningsfristens udløb, jf. §§ 10 og 11.
Stk. 2. Kystdirektoratet træffer afgørelse om helt eller delvist afslag på ansøgninger, hvis 1) ansøgningen ikke er modtaget inden for ansøgningsfristen, jf. § 3, stk. 2, 2) de påkrævede oplysninger i ansøgningen ikke er afgivet, jf. § 4, 3) ansøgningen ikke vedrører ordningens anvendelsesområde, jf. § 1, stk. 1, eller 4) Kystdirektoratet vurderer, at de anslåede tilskudsberettigede udgifter ikke svarer til markedsprisen.
 Stk. 3. Ansøger indsender inden for den fastsatte tidsfrist i tilsagnsbrevet en skriftlig accept, jf. stk. 1.
 Stk. 4. Kystdirektoratet offentliggør, hvilke projekter som modtager tilskud.
 § 10. Hvis den bevillingsmæssigt afsatte ramme ikke giver mulighed for at imødekomme alle tilskudsberettigede ansøgninger, foretager Kystdirektoratet en prioritering af ansøgningerne jf. stk. 2-6.
 Stk. 2. Ved prioritering af ansøgninger om etablering eller forstærkning af diger ved Vadehavet, jf. § 1, stk. 1, nr. 1, lægger Kystdirektoratet vægt på følgende:
 1) Projekter, der forbedrer diger med konstruktionsmæssige mangler.
 2) Projekter, der forbedrer sikkerhedsniveauet på diger, hvor det dokumenterede sikkerhedsniveau i dag ligger under 50 år.
 Stk. 3. Ved prioritering af ansøgninger om kommunale fællesprojekter jf. § 1, stk. 1, nr. 2, lægger Kystdirektoratet vægt på følgende:
 1) Projekter prioriteres ud fra, om de ligger inden for byzone, sommerhusområde eller landzone eller på søterritoriet ud for disse strækninger.
 2) Projekter, som af Kystdirektoratet vurderes at ville medføre en væsentlig reduktion af risikoen i projektområdet i projektets levetid.
 3) Projekter, som ikke har vedvarende, negativ effekt på biodiversiteten.
 Stk. 4. Ved prioritering af ansøgninger om kommunale fællesprojekter jf. § 1, stk. 1, nr. 3 og 4, lægger Kystdirektoratet vægt på følgende:
 1) Projektet ligger inden for et af de udpegede risikoområder for oversvømmelse, jf. lovbekendtgørelse nr. 1085 af 22. september 2017 og bekendtgørelse nr. 894 af 21. juni 2016 (oversvømmelsesloven).
 2) Projekter prioriteres ud fra, om de ligger inden for byzone, sommerhusområde eller landzone eller på søterritoriet ud for disse strækninger.
 3) Projekter, som af Kystdirektoratet vurderes at ville medføre en væsentlig reduktion af risikoen i projektområdet i projektets levetid.
 Stk. 5. Kystdirektoratet kan fordele midlerne forholdsmæssigt blandt de tilskudsberettigede ansøgninger, som opnår tilsagn om tildeling jf. § 9, stk. 1.
 Stk. 6. Kystdirektoratet kan træffe afgørelse om afslag på ansøgningerne, hvis det som følge af prioriteringen, ikke er muligt fuldt ud at imødekomme en ansøgning om tilskud, jf. § 1, stk. 1, nr. 1-4, og Kystdirektoratet vurderer, at projektet som følge heraf ikke vil kunne gennemføres.
Kapitel 6 Betingelser og vilkår for tilskud Generelle betingelser § 11. Tilskud er betinget af følgende:
 1) Ansøger efter § 1, stk. 1, nr. 1 er en kommunalbestyrelse eller et kystbeskyttelseslag, og ansøger efter § 1, stk. 1, nr. 2-4 er en kommunalbestyrelse.
 2) At tilskuddet ikke har det formål, at ansøger skal opnå et regnskabsmæssigt overskud.
 3) At ansøger oplyser, om denne modtager eller forventer at modtage tilskud fra andre myndigheder, institutioner, fonde eller private.
 4) At ansøger oplyser, om ansøgningen eller dele heraf er omfattet af udbudsloven eller lov om indhentning af tilbud i bygge- og anlægssektoren, samt erklærer, at disse vil blive overholdt.
Generelle vilkår § 12. Vilkår for tilskud er følgende:
 1) At tilskuddet anvendes i overensstemmelse med tilsagnet jf. § 9.
 2) At ansøger indsender accept af tilsagnet rettidigt til Kystdirektoratet, jf. § 9, stk. 3.
 3) At originale regnskabsbilag holdes tilgængelige i mindst fem år og seks måneder regnet fra datoen for udbetaling af tilskud og på anmodning udleverer dem til Kystdirektoratet.
 4) At tilskudsmodtager holder bilag m.v., som dokumenterer, at udbudsloven eller lov om indhentning af tilbud i bygge- og anlægssektoren er overholdt, tilgængelige i mindst fem år og seks måneder fra datoen for udbetaling, hvis ansøgningen eller dele heraf er omfattet af udbudsloven eller lov om indhentning af tilbud i bygge- og anlægssektoren og på anmodning udleverer det til Kystdirektoratet.
5) At projekter i medfør af § 1, stk. 1, nr. 1-4 afsluttes på det tidspunkt, der er anført i tilsagnsbrevet.
Kystdirektoratet kan i særlige tilfælde meddele dispensation herfra, jf. § 17, stk. 2.
Oplysningspligt § 13. Tilskudsmodtager skal i hele perioden, hvor betingelserne og vilkår for tilskud jf. §§ 11 og 12, skal være opfyldt, indestå herfor, og på forlangende fra Kystdirektoratet afgive erklæring herom.
 Stk. 2. Tilskudsmodtager skal i hele perioden, hvor betingelserne og vilkår for tilskud skal være opfyldt, af egen drift underrette Kystdirektoratet, hvis betingelserne for tilskud, ikke længere er opfyldt.
Kapitel 7 Tilskudsberettigede udgifter og beregning af tilskud § 14. Der kan alene ydes tilskud til anlægsudgifter til projekter omfattet af § 1, stk. 1, nr. 1-4.
 Stk. 2 De tilskudsberettigede udgifter kan ikke omfatte følgende:
 1) Forundersøgelser.
 2) Projektering.
 3) Administration.
 4) Drift.
 5) Udgifter til aktiviteter, som allerede løses af offentlige myndigheder.
 § 15. Ansøger skal som minimum finansiere 20 pct. af anlægsudgiften.
 Stk. 2. Ydes der tilskud fra andre myndigheder, institutioner, fonde eller private, nedsætter Kystdirektoratet tilskuddet efter denne bekendtgørelse forholdsmæssigt, således at det samlede tilskud ikke kan overstige 100 pct. af de tilskudsberettigede udgifter.
Kapitel 8 Ændring af projekter § 16. Kystdirektoratet skal godkende enhver ændring af et kystbeskyttelsesprojekt, som har opnået tilskud jf. § 9, stk. 1.
 Stk. 2. En godkendelse af en ændring forudsætter, at det ændrede projekt fortsat ligger inden for anvendelsesområdet jf. § 1, stk. 1, nr. 1-4 samt opfylder kriterierne, jf. § 10, stk. 2-4.
 Stk. 3. Anmodning om ændring skal indsendes til Kystdirektoratet før den dato, hvor projektet skal være afsluttet, jf. § 12, stk. 1, nr. 5.
 § 17. Anmodning om ændring af et kystbeskyttelsesprojekt, som har opnået tilskud jf. § 9, stk. 1 skal indeholde følgende:
 1) Begrundelse for ændringen.
 2) Beskrivelse af ændringen, herunder hvad ændringen betyder for projektet.
 Stk. 2. Anmodning om forlængelse af projektperioden skal indeholde følgende:
 1) Redegørelse for årsagen til, at projektet er forsinket.
 2) En ny tidsplan, herunder angivelse af dato for, hvornår projektet kan afsluttes.
 3) Redegørelse for, hvordan projektet realistisk kan gennemføres inden for den forlængede periode.
Kapitel 9 Udbetaling af tilskud og afrapportering § 18. Tilskuddet udbetales efter projektets gennemførelse efter fremsendelse af følgende:
 1) En opgørelse over betalte tilskudsberettigede udgifter.
 2) Kopi af fakturaer.
 3) Dokumentation for betaling af udgifterne.
 4) Dokumentation for egenfinansiering, jf. § 15, stk. 1.
5) Revisorpåtegning jf.
Rigsrevisionens paradigme "Revisionspåtegning  Projektregnskab" om regnskabets rigtighed.
Kapitel 10 Bortfald af tilskud og tilbagebetaling af tilskud § 19. Kystdirektoratet kan træffe afgørelse om hel eller delvis bortfald af tilsagn om eller tilbagebetaling af tilskud, hvis 1) tilskudsmodtager har givet urigtige eller vildledende oplysninger eller har fortiet oplysninger af betydning for sagens afgørelse, 2) hele projektet eller væsentlige dele af projektet ikke gennemføres i overensstemmelse med tilsagnet og evt. efterfølgende godkendelser af ændringer i forhold til tilsagnet, 3) tilsagnet om tilskuddet bortfalder, hvis projektet ikke er afsluttet og dokumentation jf. § 18 ikke er indsendt til Kystdirektoratet senest 5 år fra modtagelse af tilsagn, eller 4) vilkår for tilskud ikke er opfyldt, jf. § 12, stk. 1.
Kapitel 11 Myndigheder og kontrol § 20. Kystdirektoratet forestår den administrative kontrol i forbindelse med administrationen af ordningen og den efterfølgende regnskabskontrol af ansøgninger, der har modtaget tilskud efter denne bekendtgørelse.
 Stk. 2. Det påhviler tilskudsmodtager at yde den nødvendige bistand ved den efterfølgende regnskabskontrol.
Kapitel 12 Klage § 21. Afgørelser truffet efter denne bekendtgørelse kan ikke indbringes for anden administrativ myndighed.
Kapitel 13 Ikrafttrædelses- og overgangsbestemmelser § 22. Bekendtgørelsen træder i kraft den 7. juni 2021.
Stk. 2. Bekendtgørelse nr. 982 af 24. juni 2020 om tilskud til diger og anden kystbeskyttelse ophæves.
For projekter, som har opnået tilsagn efter denne bekendtgørelse, finder de hidtil gældende regler anvendelse.
Miljøministeriet, den 2. juni 2021 Lea Wermelin / Hans Erik Cutoi-Toft Bilag 1 Kort 1.1: Strategistrækninger, hvor der i Kystplanlægger anbefales en reduktion af risikoniveauet ift. erosion på kort sigt (nutidsperspektiv).
 Kort 1.2: Strategistrækninger, hvor der i Kystplanlægger anbefales en reduktion af risikoniveauet ift. erosion på mellemlangt sigt (50-års perspektiv).
Bilag 2 Kort 2.1: Strategistrækninger, hvor der i Kystplanlægger anbefales en reduktion af risikoniveauet ift. oversvømmelse på kort sigt (nutidsperspektiv).
 Kort 2.2: Strategistrækninger, hvor der i Kystplanlægger anbefales en reduktion af risikoniveauet ift. oversvømmelse på mellemlangt sigt (50-års perspektiv).
Bilag 3 Kort 3.1: Strategistrækninger, hvor der i Kystplanlægger anbefales en reduktion af risikoniveauet ift. erosion og oversvømmelse på kort sigt (nutidsperspektiv).
 Kort 3.2: Strategistrækninger, hvor der i Kystplanlægger anbefales en reduktion af risikoniveauet ift. erosion og oversvømmelse på mellemlangt sigt (50-års perspektiv).
