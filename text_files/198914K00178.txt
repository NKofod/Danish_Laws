Nr BTL 178 Betænkning over I.
Forslag til lov om privatisering af Statsanstalten for  

 Livsforsikring II.
Forslag til lov om ændring af forskellige love  

 (Privatisering af Statsanstalten for Livsforsikring)   

 Nr L 178 1989-90, 1. samling Afgivet af Finansudvalget Afgivet: 19900321 Udvalget har under behandlingen af de to lovforslag stillet spørgsmål til finansministeren.
Ministerens skriftlige besvarelser af spørgsmålene er optrykt som bilag 1 til nærværende betænkning.
Endvidere er som bilag 2 optrykt en skrivelse fra Folketingets Erhvervsudvalg.
 Herefter indstiller et flertal (udvalget med undtagelse af  

 Socialdemokratiets og Socialistisk Folkepartis medlemmer) lovforslagene til  

vedtagelse uændret.
 Et mindretal (Socialdemokratiets og Socialistisk Folkepartis medlemmer af  

 udvalget) indstiller lovforslagene til forkastelse med følgende  

 bemærkninger:
Af mange grunde må mindretallet karakterisere både L 178, forarbejderne  

 dertil og lovforslagets gang gennem Folketinget som absurd.
Nedenfor skal  

 nævnes nogle af disse grunde:
 1. I en periode, hvor regeringen opfordrer borgerne til gennem frivillige,  

 individuelle livs- og pensionsforsikringer at sikre deres alderdom og bidrage  

 til en forøget opsparing i samfundet, forekommer det ejendommeligt at  

 fremsætte et lovforslag, der som L 178 tager noget fra privatpensionisterne,  

 som de havde fået stillet i udsigt, da de tegnede deres forsikringer i  

 Statsanstalten.
Ikke blot er det et særindgreb over for privatpensionisterne, som  

 regeringspartierne, Fremskridtspartiet, Centrum-Demokraterne og Kristeligt  

 Folkeparti hermed vil lægge navn til.
Det er også i klar modstrid med god  

 forretningsmoral, al den stund det i Statsanstaltens publikation  

 »Forsikringsbetingelser m.v. - blanket nr. 6111 - gældende fra den 1.  

 januar 1985« i punkt 18 på side 11 med kursiv udtrykkeligt er fremhævet:
»I Statsanstalten for Livsforsikring anvendes hele overskuddet -  

 efter at de lovmæssige henlæggelser har fundet sted - til gavn for kunderne i  

 form af bonus.« Thi hvad er det, aktiekøberne får for de penge, som de giver  

 finansministeren for aktierne? Såmænd ret til en del af det overskud, der  

 ellers - som anført i Statsanstaltens ovenfor nævnte publikation - var kommet  

 de forsikrede til gode i form af bonus.
Forsikringstagerne har indgået en kontrakt på de nævnte betingelser.
Denne  

 aftale ønsker regeringen at bryde uden erstatning.
Bruddet består i, at det  

 løfte, som forsikringstagerne har modtaget og tegnet deres forsikringer i  

 henhold til, ikke vil blive opfyldt - medmindre det kommende selskab  

 forpligter sig til at »anvende hele overskuddet - efter at de lovmæssige  

 henlæggelser har fundet sted - til gavn for kunderne i form af bonus.«  

 Da dette helt åbenlyst ikke er regeringens hensigt, foreligger der et klart  

 indgreb i private rettigheder, som alene kan ske i henhold til grundlovens §  

 73.
 2. L 178 er efter mindretallets opfattelse også i andre henseender udtryk  

 for en ekspropriation, uden at almenvellet kræver det, og uden at der ydes  

 erstatning.
Denne del af L 178's ekspropriative karakter begrunder mindretallet med,  

 at Statsanstaltens goodwill, som finansministeren vil sælge, efter  

 mindretallets opfattelse som anført ved lovforslagets 1. behandling er en del  

 af Statsanstaltens egen formue og ikke af statsformuen.
I denne forbindelse  

 bemærkes det, at selv den i øvrigt noget tvivlsomme betænkning nr. 1189 om  

 privatisering af Statsanstalten for Livsforsikring, København 1990, øverst på  

 side 45 slår fast, at Statsanstalten er omfattet af bestemmelsen i  

 grundlovens § 73 om beskyttelse af ejendomsretten.
At ekspropriationen ikke kan begrundes i et hensyn til almenvellet, følger  

 - jf.
Ole Espersens som bilag 3 optrykte kronik i Berlingske Tidende den 23.  

 februar 1990 - ikke mindst af, at et hovedhensyn for lovforslaget har været  

 at skaffe staten nogle penge.
Men tidligere professor ved Københavns  

 Universitet Poul Andersen skriver i sin Statsforfatningsret, at et rent  

 finansielt øjemed ligger »helt uden for« den offentlige nytte, som  

 grundloven tager sigte på, når den taler om almenvellet.
3. Det forekommer også lidet betryggende, at betænkning nr. 1189 i sin  

 gennemgang af 1904-loven og dens tilblivelse ikke nævner, at finansminister  

 Hage i sin diskusion med L.
V.
Birck under 2. behandling i Folketinget  

 (Rigsdagstidende 1903-04, Folketingets Forhandlinger, spalte 4047-4048)  

 udtaler:
»Det ærede Medlem rettede dernæst til mig det Spørgsmaal, hvad jeg  

 vilde mene i det Tilfælde, at det ikke i Loven af 1870 var udtalt, at Staten  

 er berettiget til at inddrage i Statskassen den overflødige, opsparede  

 Reservefond.
Jeg maa tilstaa, at jeg forstaar ikke dette Spørgsmål.
Hvis  

 Loven af 1870 ikke udtrykkelig havde erklæret, at disse Penge tilkomme  

 Staten, saa er det muligt, at der kunde have været rejst Tvivl om Forholdets  

 Beskaffenhed.
Men nu da denne Mulighed er udelukket, ved jeg ikke, hvorledes  

 der heraf er at drage nogen Slutning om, hvorvidt det er ret og billigt at  

 foretage det, som Loven udtrykkelig hjemler.« Dette burde være oplyst og sammenholdt med, at denne udtrykkelige  

 lovhjemmel netop ophævedes i 1904-lovens § 1, sidste punktum.
4. Det må forundre, at såvel L 178 som L 194 er blevet henvist til  

 behandling i Folketingets Finansudvalg, selv om forretningsordenen  

 udtrykkeligt henviser lovforslag om forsikringsforhold til Folketingets  

 Erhvervsudvalg.
Det må yderligere forbavse, at flertallet i Folketingets  

 Finansudvalg har modsat sig, at Finansudvalget under behandlingen af disse to  

 lovforslag modtager deputationer og skriftlige henvendelser fra borgerne, der  

 i stedet er blevet anmodet om at henvende sig til Erhvervsudvalget.
Det er  

 urimeligt, at mennesker, som ønsker foretræde for det folketingsudvalg, der  

 skal behandle et lovforslag, bliver henvist til at tale med og skrive til et  

 andet folketingsudvalg.
Henning Andersen (KF) Collet (KF) Karen Højte Jensen (KF) Svend Erik  

 Hovmand (V) fmd.
Skrumsager Skau (V) Behnke (FP) Kirsten Lee (RV) Mimi  

 Jakobsen (CD) Kofod-Svendsen (KRF) Baadsgaard (S) Helle Degn (S) Arne Jensen  

 (S) Erling Olsen (S) nfmd.
Henning Rasmussen (S) Erik B.
Smith (S)  

 Ingerlise Koefoed (SF) Jes Lunde (SF) Bilag 1 FINANSMINISTEREN Folketingets Finansudvalg Hermed følger i 80 eksemplarer besvarelse,  

 inklusiv 1 bilag, af spørgsmål 1 stillet den 9. februar 1990 af Folketingets  

 Finansudvalg (L 178 - bilag 23.75) ad forslag til lov om privatisering af  

 Statsanstalten for Livsforsikring.
Med venlig hilsen Henning Dyremose Ad spørgsmål 1 vedrørende L 178 om forslag til lov om privatisering af Statsanstalten for Livsforsikring Spørgsmål:
»Det notat fra Kammeradvokaten, som blev omtalt i TV 2's  

 nyhedsudsendelse den 6. februar 1990, bedes tilstillet udvalget.« Svar:
 I anledning af, at Finansministeriet dagen efter nyhedsudsendelsen i TV 2  

 modtog nogle anmodninger om udlevering af det i nyhedsudsendelsen omtalte  

 notat fra Kammeradvokaten, anmodede ministeriet Kammeradvokaten om en  

 udtalelse.
 Kammeradvokaten indstillede derpå ved brev af 7. februar 1990, at hans  

 skrivelse af 22. februar 1990, som var omtalt i TV 2's nyhedsudsendelse, ikke  

 udleveres af ministeriet.
 Kammeradvokaten henviste i den anledning til bestemmelsen i  

 offentlighedslovens § 10, nr. 5, der har følgende ordlyd:
 »§ 10. Retten til aktindsigt omfatter ikke:
 . . .
5) Myndigheders brevveksling med sagkyndige til brug i retssager eller ved  

 overvejelse af, om retssag bør føres.« Idet jeg vedlægger Kammeradvokatens brev af 7. februar 1990 til udvalgets  

 orientering, skal jeg oplyse, at jeg af principielle grunde i det hele må  

 henholde mig hertil.
KAMMERADVOKATEN 7. februar 1990 Overbringes Finansministeriet, Budgetdepartementet Da jeg er blevet  

 bekendt med, at Finansministeriet er blevet bedt om at udlevere min skrivelse  

 af 22. februar 1989 om privatisering af Statsanstalten for Livsforsikring,  

 bemærker jeg følgende:
 Den nævnte skrivelse indeholder mine helt foreløbige bemærkninger og  

 overvejelser på det den gang foreliggende grundlag og munder ud i et forslag  

 om, at der nedsættes en arbejdsgruppe, som skulle foretage fornødne  

 undersøgelser med henblik på at fremkomme med forslag.
 Herefter nedsatte ministeriet det foreslåede udvalg, hvor jeg var  

 repræsenteret ved advokat Søren Skov Knudsen.
Resultatet af undersøgelserne foreligger nu i betænkning nr. 1189 om  

 privatisering af Statsanstalten for Livsforsikring.
Denne betænknings indhold  

 er jeg enig i.
 Jeg må under henvisning til bestemmelsen i offentlighedslovens paragraf  

 10, nr. 5, henstille, at min skrivelse af 22. februar 1989 ikke udleveres af  

 ministeriet.
Med venlig hilsen Ole Fentz FINANSMINISTEREN Folketingets Finansudvalg Christiansborg Hermed følger i 40 eksemplarer besvarelse af spørgsmål 2-5  

 stillet den 7. marts 1990 af Folketingets Finansudvalg (L 178 - bilag 23.75)  

 ad forslag til lov om privatisering af Statsanstalten for Livsforsikring.
Med venlig hilsen Henning Dyremose FINANSMINISTERIET Budgetdepartementet Ad spørgsmål 2-5 vedrørende L 178 om forslag til lov om privatisering af Statsanstalten for Livsforsikring Spørgsmål 2:
»Vil ministeren være indstillet på forhandlinger med de nuværende  

 forsikringsdepotejere og kapitalindskydere, for at disse selv kan overtage  

 Statsanstalten?» Svar:
Det fremgår af regeringens lovforslag og betænkningen om privatiseringen,  

 at det ved en vurdering af nogle modeller for en fremtidig ejerkreds er  

 vurderet mest hensigtsmæssigt, at en aktiemajoritet på 80 pct. sælges til en  

 finansiel virksomhed, eller en sluttet kreds af sådanne, kombineret med udbud  

 af resten af aktierne til forsikringstagerne og medarbejderne.
Anbefalingen  

 bygger på en afvejning af forskellige hensyn, herunder blandt andet hensynet  

 til den fortsatte drift af Statsanstalten og behovet for en udvikling heraf  

 og hensynet til salgsprovenuet.
 Spørgsmålet giver anledning til at fremhæve, at forsikringstagernes  

 primære interesse - deres berettigede bonusforventninger - varetages dels  

 gennem de forskellige foreslåede restriktioner på de kommende aktionærers  

 dispositionsret over den privatiserede virksomhed, dels gennem ledelsens  

 forretningsmæssige dispositioner.
 Det er derfor afgørende, at den kommende majoritetsaktionær gennem sin  

 finansielle ekspertise og sin kapital kan sikre den nødvendige videreførelse  

 og udvikling af Statsanstalten.
 Arbejdet med at finde en sådan aktionær og med at forhandle de nærmere  

 salgsvilkår med denne skal ske på en foretningsmæssigt veltilrettelagt måde  

 og bør derfor holdes adskilt fra den lovgivningsmæssige side af  

 privatiseringen.
Jeg har derfor efter samtale med Statsanstaltens ledelse nedsat et  

 rådgivende udvalg til at koordinere disse kommercielle opgaver.
Udvalget, der  

 ledes af departementschef Hans Wurtzen (Finansministeriet,  

 Budgetdepartementet), består yderligere af administrerende direktør Erik  

 Bonnerup (Statsanstalten for Livsforsikring), direktør John Rammer (Den  

 Danske Bank) samt en repræsentant for den udenlandske internationale  

 rådgiver, som snart vil blive udpeget af Finansministeriet.
 Efter lovforslaget skal salget af aktierne godkendes af Finansudvalget.  

 Jeg giver min indstilling herom på grundlag af udvalgets rådgivning.
Det følger af den salgsprocedure, der er aftalt med Statsanstalten, at  

 henvendelser om køb af majoritetsaktieposten i det nye holdingselskab skal  

 ske til udvalget eller til een af de to finansielle rådgivere.
Det vil også  

 gælde for eventuelt interesserede blandt Statsanstaltens kunder.
 Spørgsmål 3:
»Hvorledes kan ministeren give garantier til forsikringstagerne om  

 bonusforventninger, som man udtaler det i TV 2, når Finanstilsynets direktør  

 Eigil Mølgaard i TV 2 den 6. februar 1990 udtaler: »Såfremt man får  

 henvendelser fra forsikringstagere om sådanne problemer, så hverken kan eller  

 vil Finanstilsynet blande sig«?» Svar:
I november 1989 udtalte jeg i TV 2, at privatiseringen skal tilrettelægges  

 således, at forsikringstagernes berettigede bonusforventninger fortsat skal  

 kunne honoreres af det privatiserede selskab.
Dette har også været et vigtigt  

 hensyn ved udarbejdelsen af det fremsatte lovforslag.
 Som bekendt er Statsanstaltens ledelse enig i, at den af regeringen  

 foreslåede model indeholder en tilfredsstillende sikring af kundernes  

 berettigede bonusforventninger.
Det er derimod ukorrekt, at direktør Eigil Mølgaard skulle have udtalt sig  

 i TV 2 som anført i spørgsmålet.
Direktør Mølgaard har alene anført, at han  

 ikke kan tage stilling til en hypotetisk situation, hvor nogle kunder vil  

 påstå, at de ikke har fået opfyldt deres forventninger.
 Spørgsmål 4:
»Hvorfor indfører man lovændringer om kundedemokrati for  

 kapitalindskydere og forsikringstagere ved lov af 21. december 1983 med  

 virkning fra juni 1986, og allerede 4 år efter indførelsen fremsætter  

 lovforslag, som ophæver dette kundedemokrati?» Svar:
Sigtet med vedtagelsen af den nugældende statsanstaltslov var inden for  

 rammerne af EF's 1. livsforsikringsdirektiv og under bevarelse af  

 Statsanstaltens status som en statslig virksomhed at styrke Statsanstaltens  

 konkurrenceevne.
Det var i den sammenhæng naturligt at indføre regler i loven  

 om kundedemokrati i denne statslige virksomhed.
Når Statsanstalten nu foreslås privatiseret og dermed omdannet til et  

 aktieselskab, bør man ikke modvirke sigtet med lovforslaget ved at vedtage  

 særlige lovregler på dette område gældende specielt for eet  

 livsforsikringsselskab.
Forsikringstagerne har i øvrigt ikke vist den store  

 interesse for kundedemokratiet i Statsanstalten, da der har været relativt  

 lav stemmedeltagelse ved valg til valgforsamlingen.
I betænkningen om  

 privatiseringen er der dog peget på, at man for eksempel i vedtægterne ud fra  

 forretningsmæssige overvejelser alternativt kunne oprette et  

 forsikringstagerråd til varetagelse af forsikringstagernes interesser.
 Regeringen anser det på den anden side for vigtigt, at der ved  

 privatiseringen på flere måder er taget hensyn til forsikringstagernes  

 primære interesser i, at deres rettigheder respekteres, og i, at deres  

 berettigede bonusforventninger fortsat vil kunne honoreres efter  

 privatiseringen, samt at forsikringstagerne vil få tilbudt køb af aktier i  

 det nye holdingselskab.
 Spørgsmål 5:
»Vil ministeren gå ind i drøftelser med henblik på at ændre  

 lovforslaget, således at dette kundedemokrati kan videreføres?» Svar:
 Jeg henviser til mit svar spørgsmål 4.
FINANSMINSTERIET Budgetdepartementet Ad spørgsmål 6-7 vedrørende L 178 om forslag til lov om privatisering af  

 Statsanstalten for Livsforsikring Spørgsmål 6:
Er al indtjent bonus tilskrevet forsikringstagerne? Svar:
 Som det fremgår af betænkningen om privatisering af Statsanstalten for  

 Livsforsikring, er det sædvanlige mønster for livsforsikringsselskaber, at  

 der ved tegning af forsikringer budgetteres med et overskud eller en bonus,  

 hvis størrelse bl.a. beror på den fastsatte grundlagsrente, dødelighed,  

 invaliditetshyppighed etc.
Finanstilsynet godkender det bonusregulativ, der fastlægger reglerne for  

 fordelingen af bonus til de forsikrede.
Når bonus først er tilskrevet den  

 enkelte forsikringstagers depot, kan den ikke fraføres dette depot.
Den  

 således tilskrevne bonus er optaget i forsikringsfonden, som i regnskabet for  

 1988 er opgjort til 43,7 mia. kr.
De forsikredes kapital består dels af den nævnte forsikringsfond og dels  

 af en bonusudligningsfond på 0,3 mia. kr., hvis formål er at udjævne  

 forskelle mellem den depotrente, der forud er fastsat for det enkelte år, og  

 den efterfølgende konstaterede faktiske indtjening.
Fondens midler kan ikke  

 fraføres de forsikredes kapital.
Den er reserveret til bonus til  

 forsikringstagerne, men er endnu ikke fordelt til den enkelte  

 forsikringstagers depot.
 Ud over de forsikredes kapital, som er opført som en gældspost  

 (fremmedkapital), er der i Statsanstalten en egenkapital på 2,4 mia. kr.
De 2,3 mia. kr. af de 2,4 mia. kr. er placeret i bundne reserver.
Der er  

 tale om sikkerhedsfonden på 1,3 mia. kr. og realisationsfonden på 1 mia. kr.
Der kan ikke til ugunst for forsikringstagerne fraføres midler fra  

 sikkerhedsfonden, hvis formål bl.a. er at styrke de forsikringstekniske  

 reserver.
Fonden er en del af de reserver, der skal være til stede for at  

 opfylde lovgivningens krav til reserver.
Realisationsfonden opsamler gevinster eller tab ved salg af  

 realrenteafgiftspligtige værdipapirer, og 20 pct. af fondens ultimosaldo  

 overføres årlig til resultatopgørelsen.
Denne fonds anvendelse er således  

 også lovbestemt.
 Tilbage er i 1988-regnskabet dermed kun egentlig frie reserver på 133 mio.  

 kr., hvis anvendelse ikke er bundet af lovgivningens bestemmelser.  

 Statsanstaltens nuværende bestyrelse vil ved regnskabsaflæggelsen for 1989  

 kunne tage stilling til, hvilke fonde disse reserver skal henføres til,  

 således at de kan komme forsikringstagerne til gode.
 Ud over de anførte bogførte 2,4 mia. kr. i egenkapital er der som nævnt i  

 Statsanstaltens beretning for 1988 såkaldte skjulte reserver på 8,7 mia. kr.  

 De fremkommer ved forskel mellem bogførte værdier og markedsværdier af  

 aktiver og kan derfor svinge fra år til år.
Størstedelen heraf vedrører obligationer.
Dette beløb fremkommer som  

 forskellen mellem den lovgivningsmæssigt (lov om forsikringsvirksomhed)  

 fastsatte matematiske kurs og handelsværdien.
Kursen er altså lovbestemt.
 Den eneste måde, hvorpå man her og nu kan overføre den »skjulte«  

 værdi til de forsikredes kapital, ville være ved at realisere obligationerne.  

 Når det ikke er sket, skyldes det, som det fremgår af Statsanstaltens  

 beretning, at det vil udløse en realrenteafgift her og nu til ugunst for  

 forsikringstagerne.
Kursgevinsterne m.v. vil efterhånden, som de realiseres, indgå løbende som  

 finansindtægter i resultatopgørelsen.
Disse kursgevinster er allerede taget  

 med i betragtning ved udarbejdelsen af bonusprognoserne.
Det vil derfor for  

 at sikre de berettigede bonusforventninger ved salgsaftalen være nødvendigt  

 at fastslå, at disse realiserede midler løbende tilføres de forsikrede.
 Det er netop derfor, at det i betænkningen om privatiseringen er anført,  

 at det kan ske efterhånden som værdipapirerne eller ejendommene realiseres.
 Spørgsmål 7:
Er forsikringstagerne sikret, at reserverne i Statsanstalten ikke kan  

 blive genstand for kreditorforfølgelse, hvis holdingselskabet går konkurs? Svar:
 Kreditorer i holdingselskabet kan ikke foretage retsforfølgning i dette  

 selskabs datterselskab, Statsanstalten A/S.
 Det tilføjes, at Statsanstalten ud over de for forsikringsselskaber  

 gældende placeringsregler for aktiverne, lov om forsikringsaftaler kapitel 14  

 a, ikke kan foretage udlån af værdier i Statsanstalten A/S til  

 holdingselskabet, jf. kendelse afsagt af Forsikringsnævnet den 23. august  

 1985.
 Det er således sikret, at Statsanstaltens midler, som efter det anførte  

 ikke i noget betydende omfang kan udlånes til holdingselskabet, er beskyttet  

 mod kreditorforfølgelse fra holdingselskabets kreditorer og dets eventuelle  

 konkursbo.
Bilag 2 FOLKETINGETS ERHVERVSUDVALG Christiansborg, den 20. marts 1990 Til Formanden for Folketingets Finansudvalg, Svend Erik Hovmand, MF Hermed skal det meddeles, at Folketingets  

 Erhvervsudvalg i forbindelse med Folketingets behandling af Forslag til lov  

 om privatisering af Statsanstalten for Livsforsikring (af finansministeren  

 Henning Dyremose (L 178)) har modtaget skriftlige (ikke optrykt)/mundtlige  

 henvendelser fra:
Datacentralen, Funktionær- og Tjenestemandsforeningen i Statsanstalten for  

 Livsforsikring, J.
Fog-Petersen og Statsanstaltens Valgforsamling.
 Der er p.t. anmeldt yderligere 3 deputationer, der ønsker foretræde for  

 Erhvervsudvalget vedrørende omhandlede lovforslag.
 Disse vil få mulighed for at få foretræde for Erhvervsudvalget mellem  

 lovforslagets 2. og 3. behandling.
Det materiale, som udvalget har modtaget af deputationerne, samt  

 yderligere materiale, som Erhvervsudvalget har modtaget i sagen, vedlægges  

 til orientering (jf.
Erhvervsudvalget, alm.del - bilag 134, 150, 157, 158 og  

 163).
Med venlig hilsen Poul Nyrup Rasmussen formand Bilag 3 Kronikken Berlingske Tidende, fredag den 23. februar 1990 Borgerne kontra Staten Regeringens forslag om at nationalisere og derefter  

 privatisere Statsanstalten for Livsforsikring må dels vurderes ud fra nogle  

 historisk/moralske synspunkter, dels ud fra juridiske.
 Regeringen har i en af et regeringsudvalg udarbejdet betænkning foretaget  

 en juridisk analyse, dækkende 65 ganske tættrykte sider.
Det i sig selv viser vel noget om, at sagen ikke er så klar, som  

 regeringens konklusioner synes at vise.
Og når det drejer sig om spørgsmålet  

 om rimelighedsbetragtninger og hensyntagen til nuværende og kommende  

 forsikringstagere er betænkningen betydelig mere kortfattet.
Baggrunden for i 1871 at etablere Statsanstalten var at skabe en  

 virksomhed, der ville være i stand til at påvirke livsforsikringsmarkedet i  

 en gunstig retning.
Det samt den statslige garanti har utvivlsomt for  

 overordentlig mange forsikringstagere været et hovedhensyn for benyttelsen af  

 Statsanstalten, og for den betydelige succes anstalten har haft.
Forsikringsvirksomhed kan være ret så uoverskuelig.
Og er unægtelig ikke  

 blevet mere overskuelig i de senere år.
Derfor har det været en betryggelse  

 at have en forsikringsvirksomhed, der arbejdede efter helt åbne principper,  

 hvor forsikringstagerne vidste, at de så ubetinget var hovedpersonerne: Det  

 var dem, der skulle have fuldstændig sikkerhed for de tegnede forsikringer,  

 og retten til overskud i form af bonus.
At man nu fra regeringens side ønsker at fjerne dette element i det  

 samfund, hvis pluralisme man ellers hylder, er politisk kritisabelt.
At det  

 sker på grund af kortsynede hensyn til en engangspåvirkning af statens  

 budget, gør det endnu mere kritisabelt.
Men det politisk kritisable er nu  

 engang ikke nødvendigvis juridisk ukorrekt.
Spiller i tusindvis af forsikringstageres motiv for at tegne forsikring i  

 Statsanstalten ingen rolle? Bør de ikke, når nu deres virksomhed, hvis formål var at påvirke  

 livsforsikringsmarkedet i en gunstig retning, skifter karakter, have deres  

 fulde frihed til at kræve deres indbetalte præmier med fuldt rentetillæg og  

 bonusprognoser udbetalt, således at de nu kan vælge imellem de forskellige  

 selskaber, herunder den privatiserede Statsanstalt, idet det nu vil være  

 andre hensyn, der bliver afgørende for forsikringsvalget? Jeg synes, at  

 almindelig anstændighed tilsiger dette, men forslaget giver ikke mulighed  

 herfor.
Problemet er ikke af ren ideel karakter.
I de snart 150 år Statsanstalten og dens forgænger har eksisteret, er  

 samtlige midler med en enkelt undtagelse (1904) (hvorefter der efter alt at  

 dømme blev givet saldokvittering med hensyn til statslige krav) kommet  

 forsikringstagerne til gode.
Ingen »ejere« (om staten er ejer - se  

 i det følgende) har i øvrigt gjort krav på en del af overskuddet.
At dette  

 sker efter en privatisering er selvfølgeligt.
Det betyder, at  

 forsikringstagerne nu burde have en reel mulighed for at vælge det  

 forsikringsselskab, hvor man måtte antage, at aktionærernes forventning om  

 udbetaling af overskud må antages at være mindre end hos andre selskaber - og  

 som man i øvrigt måtte have mest sympati for.
Skal vi herefter se på det juridiske, det vil sige Statsanstaltens  

 beskyttelse mod eller mulige beskyttelse mod privatisering, er der to  

 spørgsmål der rejser sig.
For det første: Har det historiske forløb skabt så  

 velberettigede forventninger, at en privatisering i hvert fald er juridisk  

 yderst betænkelig? Og for det andet: Er der en direkte beskyttelse i  

 grundloven? I alt fald siden 1870 har Statsanstalten haft, hvad man kunne kalde en  

 grundlæggende bestemmelse: Statsanstalten skal have sin egen formue, der ikke  

 må sammenblandes med statsformuen.
Bestemmelsen genfindes i den nugældende  

 lov om Statsanstalten for Livsforsikring § 1, stk. 2.
Et overskud fra en privatisering kan selvsagt kun tages fra formuen, og  

 det er den direkte hensigt at den del af formuen skal indgå som en indtægt på  

 statsregnskabet.
Med andre ord, en eventuel kommende privatiseringslov har  

 som direkte formål at sætte samtlige hidtidige loves grundlæggende  

 bestemmelse ud af kraft for en væsentlig del af formuens vedkommende - jo  

 større provenu ved salget, jo større del af formuen sammenblandes med  

 statens.
Det er ikke nødvendigvis i strid med grundloven.
For Folketingets  

 flertal kan gøre, hvad Folketingets flertal ønsker, også når det er i  

 eklatant modstrid med tidligere lov, blot det ikke er i modstrid med  

 grundloven.
 Der hersker efter min mening ingen tvivl om, at såfremt staten ikke havde  

 privatiseret Statsanstalten ville nuværende og kommende bonusberettigede  

 efterhånden have fået udbetalt den samlede formue i det omfang denne ikke  

 skulle gå til drift eller konsolidering.
 Ved lovændringen af 1904 var der medlemmer af Rigsdagen, der fandt, at  

 statens dengang hævdede adgang til at få andel i anstaltens opsparede midler  

 var betænkelig.
Det kan måske diskuteres om de enkelte forsikringstagere kan siges at have  

 en grundlovsbeskyttet rettighed, der går ud over et krav på fortsat garanti  

 og udbetaling af forikringssummen og beløb fastsat i bonusprognoser.
Det vil  

 jeg ikke tage stilling til her.
 Utvivlsomt er det derimod efter min opfattelse, at Statsanstalten som  

 sådan er beskyttet af bestemmelsen i grundlovens § 73. Dette erkendes da  

 også af regeringsudvalget i betænkningen om privatisering af Statsanstalten.
 I god tråd hermed udtalte den konservative finansminister i forbindelse  

 med ændringen af loven om Statsanstalten i 1983: »Statsanstalten har  

 hidtil haft økonomisk selvstændighed, idet Statsanstalten har sin egen formue  

 . . .« Det følger således ubestrideligt, at Statsanstalten dels ejer sin  

 egen formue (er selvejende) og dels nyder beskyttelse i grundlovens § 73.
 Det betyder for det første, at indgreb i denne ret kun kan ske, hvis  

 »almenvellet« tilsiger det.
 Baggrunden for indgrebet er ubestrideligt alene at fremskaffe en  

 eengangsindtægt på statens budget. (Den »afbureaukratisering«, der  

 tales om i lovforslaget, kunne ske ved blot at omdanne anstalten til et  

 aktieselskab og behøvede ikke medføre indgreb i ejendomsretten). Er dette at  

 ville forøge finanslovens indtægter udtryk for et i § 73 anerkendt hensyn til  

 almenvellet? (Jeg tænker ikke her på situationer, hvor staten måtte ønske at  

 ekspropriere f.eks. grundarealer, der ellers ville blive udsat for privat  

 spekulation - af hensyn til at undgå dette og til at undgå senere evt. at  

 måtte ekspropriere til opskruede priser).
Tidligere professor på Københavns Universitet Poul Andersen skriver i sin  

 Statsforfatningsret, at et rent finansielt øjemed ligger »helt uden  

 for« den offentlige nytte, som grundloven tager sigte på, når den taler  

 om almenvellet.
I den af professor Alf Ross udgivne, af mig i 1980 reviderede  

 udgave af Dansk Statsforfatningsret siges, at ingen formål på forhånd  

 må holdes udenfor, hvad der omfattes af almenvellet, men dette illustreres  

 med den ovenfor nævnte mulige ekspropriation af spekulationsudsatte  

 grundstykker.
At ekspropriere alene for at fylde et hul i statsbudgettet har  

 ingen statsforfatningsretlig forfatter set som en mulighed - og lovgivningen  

 da heller ikke før nu.
Det kan i øvrigt være værd at understrege hvad der står i den af Alf Ross  

 nævnte udgave af Statsforfatningsretten.
Der lægges megen vægt på, at en  

 ekspropriation skal være »påkrævet«.
Herom siges at  

 »ekspropriation i sig selv er et beklageligt indgreb i borgernes  

 rettigheder, og derfor kun bør finde sted, når indgrebet virkelig er  

 påkrævet, ikke blot til en vis grad ønskeligt.« Selv om domstolene i meget høj grad vil lægge vægt på, hvad Folketingets  

 flertal mener, når almenvellet skal defineres, er jeg ikke i tvivl om, at en  

 ekspropriation alene for at sikre en umiddelbar indtægt på finansloven ikke  

 vil blive anset for at opfylde kravene i § 73. Men hertil kommer som det  

 afgørende: Der skal betales fuld erstatning, og den fulde erstatning må  

 nødvendigvis være præcis det overskud, man får ind på statsbudgettet! Derfor  

 er et påtænkt indgreb efter min opfattelse:
 1. af ekspropriativ karakter, 2. uden baggrund i almenvellet som dette er  

 fortolket af samtlige juridiske statsforfatningsretlige forfattere, og 3.  

 under alle omstændigheder en absurditet, idet indgrebet måtte medføre en  

 erstatningspligt, der ville svare præcis til statskassens indtægt ved  

 indgrebet.
Ole Espersen Tillægsbetænkning Finansudvalget har, efter at lovforslagene ved 2. behandling blev henvist til fornyet udvalgsbehandling, behandlet disse på et møde.
 Fra finansministeren er modtaget besvarelse af yderligere spørgsmål.  

 Ministerens skriftlige besvarelse er optrykt som bilag 1 til nærværende  

 tillægsbetænkning.
 Endvidere er som bilag 2 optrykt en skrivelse fra Folketingets  

 Erhvervsudvalg.
 Herefter indstiller et flertal (udvalget med undtagelse af  

 Socialdemokratiets og Socialistisk Folkepartis medlemmer) lovforslagene til  

vedtagelse uændret.
 Et mindretal (Socialdemokratiets og Socialistisk Folkepartis medlemmer af  

 udvalget) henviser til sine bemærkninger i udvalgsbetænkningen og indstiller  

 fortsat lovforslagene til forkastelse.
Henning Andersen (KF) Collet (KF) Karen Højte Jensen (KF) Svend Erik  

 Hovmand (V) fmd.
Skrumsager Skau (V) Behnke (FP) Kirsten Lee (RV) Mimi  

 Jakobsen (CD) Kofod-Svendsen (KRF) Baadsgaard (S) Helle Degn (S) Arne Jensen  

 (S) Erling Olsen (S) nfmd.
Henning Rasmussen (S) Erik B.
Smith (S)  

 Ingerlise Koefoed (SF) Jes Lunde (SF) Bilag 1 Finansministeren 26. marts 1990 Folketingets Finansudvalg Christiansborg Hermed følger i 40 eksemplarer besvarelse af spørgsmål 8 og  

 9, stillet henholdsvis den 21. og 26. marts 1990 af Folketingets Finansudvalg  

 (L 178 - bilag 23.100-101) ad forslag til lov om privatisering af  

 Statsanstalten for Livsforsikring.
Med venlig hilsen Henning Dyremose S 90-054-52 Finansministeriet Budgetdepartementet 26. marts 1990 Ad spørgsmål 8-9 vedrørende L 178 om forslag til lov om privatisering af  

 Statsanstalten for Livsforsikring Spørgsmål 8:
 »I besvarelse af udvalgets spørgsmål 7) har ministeren anført  

 følgende:
 »Det er således sikret, at Statsanstaltens midler, som efter det  

 anførte ikke i noget betydende omfang kan udlånes til holdingselskabet, er  

 beskyttet mod kreditorforfølgelse fra holdingselskabets kreditorer og dets  

 eventuelle konkursbo«.
Denne bemærkning bedes uddybet.' Svar:
 Beskyttelsen af Statsanstaltens midler mod retsforfølgning fra  

 holdingselskabets kreditorer følger for det første af, at kreditorerne i  

 holdingselskabet ikke kan søge sig fyldestgjort i aktiverne i  

 datterselskabet, Statsanstalten for Livsforsikring A/S.
 Det følger yderligere af § 129, stk. 1, i lov om forsikringsvirksomhed, at  

 Statsanstalten for Livsforsikring A/S ikke må foretage udlån til eller  

 investeringer i holdingselskabet på mere, end hvad der svarer til 2 pct. af  

 de samlede passiver i Statsanstalten.
Det bemærkes i den anledning, at det følger af den kendelse fra  

 Forsikringsnævnet, som jeg har anført i mit svar på spørgsmål 7, at  

 ovennævnte begrænsning i Statsanstalten for Livsforsikring A/S's adgang til  

 at anbringe sine midler i holdingselskabet gælder uanset, at de to selskaber  

 er i samme koncern.
Bestemmelsen i § 129, stk. 4, i lov om  

 forsikringsvirksomhed, hvorefter § 129, stk. 1, ikke finder anvendelse på  

 dispositioner mellem selskaber i samme koncern, vil således ikke gælde i  

 forholdet mellem de to selskaber.
 Spørgsmål 9:
»I tilknytning til ministerens besvarelse af spørgsmål 6 bedes  

 ministeren bekræfte, at man ved salget af holdingselskabet sikrer, at  

 hovedaktionæren er forpligtet til at lade egenkapitalen på ca. 2,3 milliarder  

 kr. og de såkaldte skjulte reserver på ca. 8,7 milliarder kr. tilføre  

 forsikringstagerne.« Svar:
 Som det fremgår af bemærkningerne til lovforslaget er det vigtigt for  

 regeringen, at privatiseringen gennemføres under respekt af forpligtelserne  

 over for forsikringstagerne, de forsikrede og tredjemand, herunder at deres  

 berettigede bonusforventninger også vil kunne opfyldes efter privatiseringen.
 Det er en af årsagerne til, at der er foreslået en række restriktioner i  

 de kommende aktionærers dispositionsret over den privatiserede virksomhed.  

 Det er således formålet med forslaget i § 20, stk. 3, i udkastet til  

 vedtægter for livsforsikringsaktieselskabet at sikre, at Statsanstaltens  

 midler også kommer forsikringstagerne til gode fremover.
 Med hensyn til de urealiserede værdier vil de berettigede  

 bonusforventninger blive sikret i de vilkår for salget af  

 majoritetsaktieposten, som skal fastlægges med Finansudvalgets godkendelse,  

 således at den kommende majoritetsaktionær forpligter sig til, at disse  

 midler løbende vil komme de forsikrede til gode, efterhånden som de  

 realiseres.
 Under henvisning til ovenstående og til mit svar på udvalgets spørgsmål 6  

 kan jeg svare bekræftende på dette spørgsmål.
Bilag 2 Folketingets Erhvervsudvalg 27. marts 1990 Formanden for Folketingets Finansudvalg, Svend Erik Hovmand, MF I fortsættelse af udvalgets skrivelse af 20. marts  

 1990 skal det hermed meddeles, at Folketingets Erhvervsudvalg efter  

 Folketingets 2. behandling af Forslag til lov om privatisering af  

 Statsanstalten for Livsforsikring (af finansministeren Henning Dyremose (L  

 178)) har modtaget deputation fra Den Danske Landinspektørforening, der  

 tillige har afleveret skriftligt materiale.
Materialet (ikke optrykt)  

 vedlægges til Finansudvalgets orientering (jf.
Erhvervsudvalget, alm. del -  

 bilag 173).
 Det skal samtidig præciseres, at den i udvalgets skrivelse af 20. marts  

 1990 omtalte deputation fra Datacentralen, bestod af medarbejdere, der er  

 medlemmer af PROSA.
