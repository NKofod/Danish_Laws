Nr BTB 81 Betænkning over Forslag til folketingsbeslutning om under FN at sende et  

 dansk orlogsfartøj samt eventuelt et forsyningsskib til Mellemøsten   

 Nr B 81 1989-90, 1. samling Afgivet af udvalget vedrørende forslag til folketingsbeslutning om under  

 FN at sende et dansk orlogsfartøj samt even Afgivet: 19900831 Udvalget har behandlet beslutningsforslaget i nogle møder og har herunder stillet spørgsmål til forsvarsministeren og udenrigsministeren, som disse har besvaret skriftligt og mundtligt.
Nogle af spørgsmålene og svarene er optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Alstrup, Torben, Birkerød, International Liga for Fred og Frihed og Kvinder for Fred.
 Der er af et flertal og af et mindretal stillet ændringsforslag, hvorom  

 henvises til de ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Venstres, Det Radikale Venstres,  

 Centrum-Demokraternes og Kristeligt Folkepartis medlemmer af udvalget)  

 forslaget til vedtagelse med det af flertallet stillede  

 ændringsforslag, hvorom der henvises til de ledsagende bemærkninger.
 Et flertal inden for flertallet (Socialdemokratiets, Det Konservatives  

 Folkepartis, Venstres, Det Radikale Venstres og Kristeligt Folkepartis  

 medlemmer af udvalget) finder, at korvetten skal forblive under national  

 dansk kommando, samt at forsvarsministeren skal udstede en særlig dansk  

 forholdsordre til enheden.
Flertallet finder endvidere, at der skal virkes for en så central  

 koordinerende rolle for FN som muligt.
Den operative indsats i området m.v.  

 må således koordineres med samtlige lande, der deltager i gennemførelsen af  

 FN's Sikkerhedsråds resolution nr. 665, ved brug af FN's militære  

 stabskomites mekanismer i størst muligt omfang.
Den danske indsats  

 koordineres således ikke i Den Vesteuropæiske Union eller i NATO.
Flertallet ønsker i tilknytning hertil at understrege, at Folketinget ved  

 vedtagelsen af denne folketingsbeslutning alene meddeler sit samtykke til, at  

 der anvendes militære magtmidler i det omfang, det nødvendiggøres for  

 gennemførelse af de operative bestemmelser i resolution nr. 665. Skibet må  

 derfor karakteriseres som »ikke-krigsførende«, hvilket indebærer,  

 at skibet alene som forudset kan benytte magtanvendelse i overensstemmelse  

 med Sikkerhedsrådsresolution nr. 665, jf. nr. 661 - og altså ikke tage del i  

 kamphandlinger vendt mod Irak eller nogen anden stat, hvad enten dette skulle  

 ske under den nuværende væbnede konflikt mellem Irak og Kuwait eller i  

 forbindelse med en eventuel udvidelse af denne væbnede konflikt.
I så fald må  

 Folketingets samtykke på ny indhentes.
 Flertallet udtaler endvidere, at det forudsættes, at Folketingets samtykke  

 til magtanvendelse i henhold til beslutningsforslaget med bemærkninger også  

 omfatter udøvelse af magtanvendelse i form af selvforsvar i tilfælde af  

 angreb mod et eventuelt ledsagende norsk forsyningsskib.
Flertallet finder, at korvetten bør udsendes med sin nuværende  

 velfungerende besætning.
Flertallet lægger dog vægt på, at værnepligtige kun  

 medtages på grundlag af frivillighed, samt at eventuelle særlige ønsker fra  

 den øvrige besætning om ikke at deltage i togtet behandles med fleksibilitet.
Flertallet finder, at der snarest bør bevilges yderligere 20 mio. kr. til  

 det humanitære hjælpearbejde til Golfkrisens ofre.
Beløbet forudsættes ydet  

 gennem FN samt internationale og private danske hjælpeorganisationer.
 Flertallet finder i øvrigt, at Danmark i givet fald bør stille sig  

 positivt over for en anmodning fra FN om at deltage i en eventuel senere  

 fredsbevarende operation i området.
 Et mindretal inden for flertallet (Centrum-Demokraternes medlem af  

 udvalget) udtaler:
Udsendelsen af en dansk korvet til Mellemøsten viser Danmarks solidaritet  

 med vore allierede.
Det er et vigtigt politisk signal.
Det understreger, at  

 Danmark opfatter små landes suverænitet alle steder i verden som ukrænkelig.  

 Centrum-Demokraterne mener, der er grund til at takke USA for den hurtige og  

 effektive militære markering i Mellemøsten, der stoppede Iraks aggressive  

 politik.
Vi er tilfredse med, at FN i denne omgang kunne enes om en samlet  

 optræden mod den aggressive part.
Men vi finder det tvivlsomt, om FN's aktion  

 ville have haft nogen betydning, hvis ikke USA havde efterkommet  

 Saudi-Arabiens opfordring til militær beskyttelse.
Derfor ser  

 Centrum-Demokraterne gerne FN som det fremtidige organisationsorgan i  

 lignende aktioner - men vil ikke dermed fratage enkeltlande muligheden for at  

 påtage sig beskyttelsesopgaver på opfordring af andre.
Centrum-Demokraterne understreger, at vi ser den nuværende krise som et  

 symptom på en radikalisering i Mellemøsten.
Danmarks støtte til FN  

 understreger vor holdning til de midler, vi vil acceptere, når rabiate  

 kræfter søger at skabe en stormagt i regionen.
Centrum-Demokraterne ønsker ikke det danske orlogsskib tilbage fra  

 Mellemøsten, før FN's sanktioner har ført til en rimelig løsning i området.  

 En sådan løsning skal efter CD's opfattelse omfatte en tilbagetrækning fra  

 Kuwait af Iraks besættelsesstyrker, løsladelse af alle vestlige gidsler i  

 Irak og Kuwait samt garanti mod, at Irak i løbet af få år kan optræde som  

 a-våbenmagt.
Det sidste er ikke mindst vigtigt for Centrum-Demokraterne på  

 grund af Israels sikkerhed.
Hvis en konflikt på trods af FN-sanktioner skulle bryde ud mellem den  

 internationale styrke og Irak, vil Centrum-Demokraterne på det tidspunkt tage  

 stilling til den danske marines rolle i den situation.
Det er imidlertid vor  

 opfattelse, at vor solidaritet med vore allierede og de angrebne parter i  

 Mellemøsten må betyde, at Danmark overvejer at forblive i Golfen.
Den danske flåde har særlige forudsætninger for at løse de foreliggende  

 opgaver.
Det er et vigtigt signal til omverdenen.
Men Centrum-Demokraterne  

 tilslutter sig naturligvis samtidig de humanitære skridt, som regeringen har  

 bebudet.
 Et mindretal (Socialistisk Folkepartis medlemmer af udvalget)  

 indstiller forslaget til vedtagelse med det af mindretallet stillede  

 ændringsforslag og udtaler:
Socialistisk Folkeparti har altid været tilhænger af, at FN fik en  

 afgørende rolle ved opretholdelse af en international retsorden, og  

 Socialistisk Folkeparti er konsekvent modstander af aggressionen.
Derfor  

 fandt vi det særdeles tilfredsstillende, at FN's Sikkerhedsråd straks  

 fordømte Iraks aggression mod Kuwait og indførte omfattende handelssanktioner  

 mod Irak for at få Irak til at trække sine tropper ud af Kuwait.
Siden da har nogle af de stater, der har flådestyrker i Golfen, indledt  

 aktioner til håndhævelse af sanktionerne.
Efter Sikkerhedsrådets resolution  

 nr. 665 er alle opfordret til at koordinere deres aktioner i et passende  

 omfang med Sikkerhedsrådets stabskomite.
FN har dermed fået en vis indflydelse på disse aktioner, men ikke i en  

 sådan grad, at man kan tale om en FN-operation.
FN har da heller ikke  

 sammensat den flådestyrke, der håndhæver sanktionerne, eller anmodet bestemte  

 lande om at stille skibe til rådighed.
Efter alt at dømme kommer flådestyrken derfor til at bestå af skibe, der  

 er udsendt af stater, som i altovervejende grad tilhører NATO.
Det må anses  

 for en meget stor svaghed.
Det kunne være undgået, hvis FN selv havde fået mulighed for at organisere  

 og styre operationen og de pågældende skibe var indgået i en egentlig  

 FN-styrke.
Efter hvad der er oplyst i pressen, ville USA og andre vestlige  

 stormagter ikke være med til det.
På den baggrund finder Socialistisk Folkeparti det uklogt, at Danmark  

 sender et krigsskib til Golfen for at indgå i flådestyrken.
Der er ikke tale  

 om en FN-operation.
Der foreligger ingen specifik anmodning fra  

 Sikkerhedsrådet eller FN's generalsekretær herom, netop fordi der ikke er  

 tale om en FN-operation.
Under de nuværende omstændigheder vil en dansk  

 militær tilstedeværelse kun øge den politiske skævhed.
 Hertil kommer risikoen for, at det danske skib inddrages i  

 krigshandlinger, som er FN uvedkommende, og trods alle gode hensigter  

 underordnes en koordinering i WEU-regi.
 På den baggrund finder Socialistisk Folkeparti, at den af regeringen  

 foreslåede folketingsbeslutning eventuelt erstattes af en anden, der tager  

 sit udgangspunkt i en egentlig FN-styrke og specifikke anmodninger til  

 bestemte stater; hvis Danmark i så fald modtager en sådan anmodning, bør vi  

 efter Socialistisk Folkepartis opfattelse efterkomme den.
Det af Socialistisk Folkeparti stillede ændringsforslag tager højde for  

 denne situation.
Jo flere stater der indtager en sådan holdning, desto mere  

 pres kan der lægges på de stater, som i FN har søgt at undgå dannelse af en  

 egentlig FN-styrke.
 Følgelig anbefaler Socialistisk Folkeparti beslutningsforslaget til  

 vedtagelse med det af Socialistisk Folkeparti stillede ændringsforslag.
 Et andet mindretal (Fremskridtspartiets medlem af udvalget)  

 indstiller forslaget til vedtagelse uændret ved 2. (sidste) behandling  

 og udtaler:
Enhver svækkelse af forslaget vil være en krysteragtig handling.
Korvetten  

 »Olfert Fischer« er et orlogsfartøj, og for at kunne fungere som en  

 afskrækkelse imod et eventuelt angreb skal forholdsordren indeholde mulighed  

 for at forsvare danske interesser.
Den danske deltagelse i Golfkrisen kan betyde aktiv deltagelse i egentlige  

 krigshandlinger.
Af hensyn til det danske personel må udrustning og  

 forholdsordre afpasses dertil.
 Det overordnede mål med dansk deltagelse er og bliver global stabilitet  

 til gavn for europæisk fred og frihed.
Ændringsforslag Til teksten Af et mindretal (SF):
 1) Teksten affattes således:
»Folketinget giver sit samtykke til, at der sendes et orlogsfartøj  

 samt et forsyningsskib til Mellemøsten, såfremt a) FN's Sikkerhedsråd eller generalsekretær udtrykker direkte ønske herom  

 og b) de pågældende skibe indgår i en egentlig FN-styrke under FN's flag,  

 koordination og kommando.
 De eventuelle fartøjer udsendes endvidere under forudsætning af:
1) at den danske indsats ikke indgår i nogen koordination i NATO~ eller  

 WEU-regi, 2) at fartøjet er at betragte som ikke-krigsførende, hvis der udbryder  

 krig i området, 3) at denne status kun kan ændres gennem en ny beslutning i Folketinget,  

 og at der udfærdiges en særlig dansk forholdsordre i overensstemmelse hermed, 4) at alt personel, der deltager i aktionen, rekrutteres blandt  

 frivillige, og 5) at regeringen viderefører og forstærker den humanitære bistand til  

 flygtningene fra Kuwait og Irak samt andre skridt, der bidrager til at sikre  

 gennemførelsen af bestemmelserne i De Forenede Nationers Sikkerhedsråds  

 resolution nr. 661 af 6. august 1990 om økonomiske sanktioner mod Irak i  

 overensstemmelse med Sikkerhedsrådets resolution nr. 665 af 25. august  

 1990.« Af et flertal (S, KF, V, RV, CD og KRF):
 2) Efter sidste punktum indsættes som nyt afsnit:
»Folketinget pålægger regeringen at fortsætte arbejdet med  

 forberedelsen af udrustningen af et hospitalsskib, således at  

 forberedelsestiden generelt nedbringes med henblik på internationale  

 nødsituationer.« Bemærkninger Til nr. 2 En udsendelse af et hospitalsskib kommer ikke for nærværende på tale, da  

 der jo ikke foregår egentlige krigshandlinger i området.
Ved udsendelsen af  

 den danske korvet ønsker flertallet, at der ydes et bidrag til, at  

 krigshandlinger heller ikke vil forekomme.
Den foreslåede ændring er  

 imidlertid begrundet i et ønske om, at Danmark ikke kun bidrager med  

 udsendelsen af et orlogsfartøj, men også gennemfører nødvendige forberedelser  

 til at indrette og udsende et dansk hospitalsskib med henblik på at reducere  

 den tid, der går fra en politisk beslutning tages, til et skib kan afsejle,  

 hvis situationen skulle nødvendiggøre det.
 Af oplysninger, der er tilgået udvalget, fremgår, at det vil være muligt  

 at tilvejebringe et containeriseret hospitalsskib inden for en tidsramme på  

 minimum 13 uger for en samlet investering af ca. 120 mio. kr.
Regeringen har ved allerede udført planlægningsarbejde reduceret tiden til  

 12 uger.
Denne tidsramme på 12 uger til udrustning og ombygning af en  

 DSB-færge af KRAKA-typen til hospitalsskib kan forkortes med yderligere 2  

 uger ved at gennemføre en projektering og tilbudsindhentning på  

 materielleveringer til en udgift af ca. 1,5 mio. kr.
For yderligere en udgift på ca. 5,5 mio. kr. vil det være muligt at  

 producere 25 containere til et mobilt hospitals behandlerafsnit.
Containerne  

 vil være klar til indsættelse af udstyr, som indledningsvis vil kunne  

 tilvejebringes fra forsvarets beredskabslagre, hvortil der herefter skal  

 genanskaffes i nødvendigt omfang.
Containerne vil kunne anvendes på et  

 hospitalsskib, men også som et mobilt beredskabshospital, som kan flyttes med  

 et normalt containerskib til et forberedt behandlingssted på land (el, vand,  

 ventilation m.v.).
 Ved de foreslåede foranstaltninger vil der for en samlet investering på  

 ca. 7 mio. kr. kunne tilvejebringes et generelt bredere og fleksibelt  

 humanitært beredskab, og samtidig reduceres ombygningstiden af et eventuelt  

 hospitalsskib med ca. 2 uger til i alt ca. 10 uger.
Gammelgaard (KF) fmd.
Per Stig Møller (KF) Helge Adam Møller  

 (KF) Bjørn Elmquist (V) Sønderby (V) Annette Just (FP) Jørgen Estrup (RV)  

 Duetoft (CD) Kofod-Svendsen (KRF) Torben Lund (S) nfmd.
Ole Espersen  

 (S) Hans Hækkerup (S) Helle Degn (S) Pernille Forchhammer (S) Kelm-Hansen (S)  

 Gert Petersen (SF) Pelle Voigt (SF) Bilag 1 Nogle af udvalgets spørgsmål til forsvarsministeren og dennes besvarelser  

 heraf Spørgsmål 1 a:
Hvilke regler bevirker, at FN's Militære Stabskomite ikke foretager en  

 fuldkommen koordinering? Svar:
 I den foreliggende situation er omfanget af den koordinering, som skal  

 foretages af FN's Militære Stabskomite, afhængig af, hvad Sikkerhedsrådets  

 medlemmer kan nå til enighed om.
 Sikkerhedsrådsresolution nr. 665 fastlægger i sin § 4, hvad der i  

 Sikkerhedsrådet kunne opnås enighed om i denne henseende.
 Spørgsmål 1 b:
Hvilke lande stiller sig i vejen for, at FN kan koordinere? Svar:
Der er ikke tale om, at visse af Sikkerhedsrådets medlemslande afviser  

 koordination af indsatsen i Golfen, jf.
Sikkerhedsrådets resolution nr. 665.
 Spørgsmål 6:
Hvorledes er de danske, der er ansat under Udenrigsministeriet, og som  

 arbejder på ambassaden i Kuwait og Bagdad, sikret i tilfælde af død eller  

 lemlæstelse? Hvorledes er de efterladte sikret? Hvem skal i givet fald betale  

 for hjemtransport af døde og sårede ambassadefolk? Svar:
 Udenrigsministeriet har oplyst, at udsendte medarbejdere i den danske  

 udenrigstjeneste og deres familier er dækket af en såkaldt  

 »katastrofepolice«.
 Dækningen er:
Forsørgere: Kr. 400.000 ved invaliditet Kr. 400.000 ved død Ikke-forsørgere: Kr. 400.000 ved invaliditet Kr. 20.000 ved død.
 Udenrigsministeriet dækker udgifterne ved hjemtransport af døde og sårede  

 udsendte medarbejdere og deres familiemedlemmer.
 Spørgsmål 9:
Hvis USA pludselig kommer i krig med Irak, er Danmark så også i krig,  

 selv om Golf-området ligger klart uden for NATO-området? Hvem skal i givet  

 fald tage beslutning om at trække korvetten ud af Golfen? Svar:
 Jf. grundlovens § 19, stk. 2, kan kongen bortset fra forsvar mod væbnet  

 angreb på riget eller danske styrker ikke uden Folketingets samtykke anvende  

 militære magtmidler mod nogen fremmed stat.
En vedtagelse af beslutningsforslaget indebærer alene, at Folketinget  

 meddeler sit samtykke til, at der anvendes militære magtmidler i det omfang,  

 det nødvendiggøres for gennemførelsen af de operative bestemmelser i  

 resolution nr. 665. Skibet kan således ikke tage del i kamphandlinger vendt  

 mod Irak eller nogen anden stat, hvad enten dette skulle ske under den  

 nuværende væbnede konflikt mellem Irak og Kuwait eller i forbindelse med en  

 eventuel udvidelse af denne væbnede konflikt.
I så fald må Folketingets  

 samtykke på ny indhentes.
 Det er regeringen, der træffer beslutning om, hvorvidt korvetten i givet  

 fald skal trækkes tilbage.
 Spørgsmål 10:
 Har Danmark spurgt FN's Sikkerhedsråd om, hvorledes Sikkerhedsrådet mener  

 Danmark bedst kan bidrage, og hvorfor er dette ikke sket? Når regeringens  

 intentioner er at støtte FN, var det vel rimeligt at spørge FN om, hvorledes  

 vi bedst kan støtte.
 Svar:
 Regeringen handler sammen med det internationale samfund på grundlag af  

 FN-pagtens kapitel VII mod Iraks anneksion af Kuwait og inden for rammerne af  

 opfordringen i Sikkerhedsrådets resolution nr. 665, § 3.
 Så snart beslutningsforslaget måtte være vedtaget af Folketinget, vil  

 regeringen underrette såvel FN's generalsekretær som Sikkerhedsrådets formand  

 og formanden for Sikkerhedsrådets Sanktionskomite om den danske beslutning.
 Spørgsmål 12:
Kan ministeren bekræfte, at FN ikke har kommandoen over styrkerne  

 i Golfen, og at det således ikke er FN, der afgør, hvorledes de  

 enkelte krigsskibe skal reagere i en tilspidset krisesituation, men derimod  

 de enkelte lande (samordnet af Den Vesteuropæiske Union)? Svar:
 Det fremgår af bemærkningerne til beslutningsforslaget, at det er  

 hensigten at lade korvetten forblive under national dansk kommando, samt at  

 der skal udstedes en særlig dansk forholdsordre til skibschefen.
 Forholdsordren vil blive udformet, så korvetten alene bemyndiges til at  

 benytte militære magtmidler i det omfang, det nødvendiggøres for  

 gennemførelse af de operative bestemmelser i resolution nr. 665. Korvetten  

 vil således under national kommando operere inden for de rammer, der er  

 udstukket af FN's sikkerhedsråd i resolution nr. 665.
Det fremgår endvidere af bemærkningerne til beslutningsforslaget, at der  

 skal virkes for en så central koordinerende rolle for FN som muligt.
Den  

 operative indsats i området m.v. må således koordineres med samtlige lande,  

 der deltager i gennemførelsen af FN's Sikkerhedsråds resolution nr. 665, ved  

 brug af FN's Militære Stabskomites mekanismer i størst muligt omfang.
Den  

 danske indsats koordineres således ikke i Den Vesteuropæiske Union eller i  

 NATO.
Det foreligger også oplyst, at de lande, der enten allerede har maritime  

 styrker i området, eller som har styrker på vej dertil, formentlig i  

 begyndelsen af september vil afholde et møde i Golfområdet med henblik på her  

 nærmere at koordinere den operative indsats i området, herunder tildeling af  

 sektorer til de enkelte landes enheder.
Denne koordinering vil således ikke  

 foregå i Den Vesteuropæiske Unions regi.
 Spørgsmål 21:
Hvordan forestiller regeringen sig at koordinationen mellem  

 medlemslandenes flådestyrker i Golfen skal foregå? Svar:
Det foreligger oplyst, at de lande, der enten allerede har maritime  

 styrker i området, eller som har styrker på vej dertil, formentlig i  

 begyndelsen af september vil afholde et møde i Golfområdet med henblik på her  

 nærmere at koordinere den operative indsats i området, herunder tildeling af  

 sektorer til de enkelte landes enheder.
Danmark vil naturligvis i givet fald  

 lade sig repræsentere på et sådant møde.
Ud over denne koordinering påregnes der overordnet koordination gennem  

 FN's Militære Stabskomite.
Det foreligger oplyst, at der for øjeblikket i FN  

 arbejdes med de nærmere retningslinier herfor.
 Spørgsmål 27:
Omfatter korvettens ret til selvforsvar også et forsvar af et eventuelt  

 norsk forsyningsskib, ifald dette angribes og under forudsætning af at de 2  

 skibe samarbejder med henblik på gennemførelsen af FN's resolution nr. 665? Svar:
 Hvis der er tale om angreb på korvetten eller på et eventuelt ledsagende  

 dansk forsyningsskib, vil der kunne udøves selvforsvar i henhold til  

 grundlovens § 19, stk. 2.
 Regeringen forudsætter, at Folketingets samtykke til magtanvendelse i  

 henhold til beslutningsforslaget med bemærkninger også omfatter udøvelse af  

 magtanvendelse i form af selvforsvar i tilfælde af angreb mod et eventuelt  

 ledsagende norsk forsyningsskib.
 Spørgsmål 31:
Hvor mange lande har stillet flådefartøjer til rådighed for FN på samme  

 måde, som regeringen nu ønsker at Danmark skal gøre? Hvilke lande har  

 regeringen viden om har samme planer som Danmark? Svar:
I alt 12 lande (heri ikke medregnet landene i området) har flådeenheder i  

 området, jf.
Sikkerhedsrådets resolution nr. 665, § 1.
 Spørgsmål 33:
Har regeringen - sådan som det er sædvanligt - forsøgt at koordinere den  

 danske holdning, herunder afsendelse af et krigsskib, med de nordiske lande,  

 og vil ministeren oplyse, hvorfor en koordinering ikke er lykkedes, idet  

 Sverige, Finland (der begge har flådestyrker) ikke deltager eller agter at  

 deltage i de militære operationer i Golfen, og Norge sender som bekendt kun  

 et ikkemilitært forsyningsskib? Svar:
Danmark har løbende haft kontakter med de øvrige nordiske lande.
Den  

 norske regerings indstilling med hensyn til udsendelse af et forsyningsskib  

 er et resultat af disse kontakter.
Spørgsmålet vil blive drøftet videre  

 mellem de nordiske lande.
 Spørgsmål 39:
Ad svaret på spørgsmål 9 (bilag20) Skal svaret forstås således, at regeringen vil trække orlogsfartøjet ud  

 af Golfen, hvis der udbryder krig? Svar:
 Korvetten vil under operationerne i Golfen være under national dansk  

 kommando, og vil i det hele være at betragte som  

 »ikke-krigsførende«.
 Spørgsmålet, om skibet kan løse opgaverne i henhold til resolution nr.  

 665, vil til stadighed bero på de koordinerende FN-organers vurdering af  

 situationen i området.
Bilag 2 Et af udvalgets spørgsmål til udenrigsministeren og dennes besvarelse  

 heraf Spørgsmål 40:
»Skal svaret forstås således, at regeringen ikke agter at lade  

 Danmark deltage på observatørplan i WEU-møderne i Paris om koordination af  

 indsatsen i Golfen?» Svar:
 Regeringen har som anført ikke til hensigt at lade Danmark deltage i  

 WEU's militære koordination af indsatsen i Golfen, heller ikke på  

 observatørplan.
