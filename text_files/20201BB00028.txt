Fremsat den 8. oktober 2020 af Simon Emil Ammitzbøll-Bille (UFG) Forslag til folketingsbeslutning om legalisering af rugemoderskab efter canadisk forbillede Folketinget pålægger regeringen inden udgangen af folketingsåret 2020-21 at fremsætte et lovforslag, der skal have til hensigt at legalisere rugemoderskab efter canadisk forbillede.
Bemærkninger til forslaget I dag er rugemoderskab lovligt, men næsten umuligt i Danmark.
Kan man som par af den ene eller anden grund ikke få børn, så er der ingen hjælp at hente i form af rugemødre.
Det bør vi lave om på.
Ifølge § 33 i adoptionsloven er det ulovligt at formidle kontakt mellem det barnløse par og en rugemor.
Det er også ulovligt for barnløse par at få formidlet kontakt til en kvinde, som ønsker at gennemføre graviditeten for dem.
Dermed kan man hverken få en ven eller et bureau til at formidle kontakten.
I § 13 i lov om assisteret reproduktion i forbindelse med behandling, diagnostik og forskning m.v. forbydes det at befrugte kvinder med henblik på rugemoderskab.
Dette gør det umuligt for klinikker at bistå med befrugtningen af en rugemor, selv om der er indgået en frivillig aftale uden betaling.
 Indgår to parter en frivillig aftale uden betaling om et rugemoderskab, bør staten ikke stå i vejen for dette.
I Canada er rugemoderskab lovligt under hensyntagen til en række forhold.
Det er f.eks. ulovligt at betale eller reklamere med betaling for at være rugemor.
Det er ligeledes ulovligt at tage imod betaling for at etablere kontakt mellem barnløse par og mulige rugemødre, ligesom det er ulovligt at betale andre for at blive sat i kontakt med en mulig rugemor.
 Rugemoderskab skal være frivilligt, og det er ulovligt at vejlede eller overtale en kvinde til at blive rugemor samt udføre behandlinger på en kvinde under 21 år.
 Som følge af den canadiske model er det dog muligt at afholde rugemoderens faktiske afholdte udgifter i forbindelse med graviditeten.
 På den måde sikrer man sig, at rugemoderskab ikke bliver en indtægtskilde for nogen, men noget, en kvinde gør for nogle andre af egen fri vilje og lyst.
 Forslagsstilleren foreslår, at vi i Danmark legaliserer rugemoderskab efter canadisk forbillede, sådan at kvinder, der frivilligt og uden økonomisk kompensation for andet end udgifter forbundet med graviditeten, vil hjælpe andre med at få børn, har mulighed for det.
Skriftlig fremsættelse Simon Emil Ammitzbøll-Bille (UFG):
 Hermed tillader jeg mig at fremsætte:
 Forslag til folketingsbeslutning om legalisering af rugemoderskab efter canadisk forbillede.
(Beslutningsforslag nr.
B 28) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
