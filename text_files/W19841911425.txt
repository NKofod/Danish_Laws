 Udtalt, at den omstændighed, at en rengøringsassistent med dårligt knæ  

 afslog at underkaste sig en operation, anvist af speciallæge, ikke automatisk  

 kunne bevirke, at sygedagpengene blev standset med henvisning til  

 dagpengelovens § 48.
 REDEGØRELSE FOR SAGEN:
En rengøringsassistent beskadigede den 30. juni 1980 sit venstre knæ. I  

 forbindelse med skaden modtog sikrede fysiurgiske behandlinger indtil den 20.  

 november 1980, hvorefter hun i januar 1981 henvises til ortopædisk  

 speciallæge.
Igølge speciallægens erklæringer af 18. juni og 7. september  

 1981 var sikrede informeret om, at hendes lidelse kun kunne afhjælpes ved en  

 operation, hvilket hun imidlertid afslog, da hun ønskede at se tiden an.  

 Speciallægen fandt, at man herefter kunne betragte sikrede som rask,  

 hvorefter kommunens socialcenter den 17. september 1981 meddelte sikrede, at  

 sygedagpengeudbetalingen ville ophøre med virkning fra den 26. juli 1981, da  

 hun ikke ønskede operation af knæet og derfor måtte betragtes som raskmeldt.  

 Over for sikringsafdelingen anførte sikrede, at hun var uarbejdsdygtig til  

 udgangen af 1981.
 AFGØRELSEN, DER KLAGES OVER:
 Sikringsafdelingen tiltrådte med henvisning til dagpengelovens § 48, at  

 sygedagpengene til sikrede var bragt til ophør med virkning fra den 26. juli  

 1981.
 KLAGEN TIL ANKESTYRELSEN:
Sikrede anførte, at hun havde konsulteret speciallæge i ortopædisk kirugi  

 den 2. juni 1982 til brug for en sag om erstatning efter  

 arbejdsskadeforsikringsloven.
Speciallægen syntes, det var fornuftigt, at  

 sikrede selv arbejdede med knæet og således undgik operation.
 SUPPLERENDE OPLYSNINGER EFTER ANKEN:
 Ankestyrelsen indhentede arbejdsskadesagens akter, herunder den af sikrede  

 omtalte erklæring fra speciallæge.
 LOVGRUNDLAG:
Efter dagpengelovens § 1 ydes dagpenge som erstatning for tab af indtægt  

 ved uarbejdsdygtighed på grund af sygdom.
Efter dagpengelovens § 48  

 bortfalder forpligtelsen til at yde dagpenge, såfremt den sikrede mod det  

 sociale udvalgs og lægens opfordring hertil nægter at lade sig indlægge på  

 sygehus eller at modtage nødvendig lægebehandling eller at deltage i  

 hensigtsmæssig optræning for at generhverve arbejdsevnen.
 ANKESTYRELSENS AFGØRELSE:
 Ankestyrelsen fandt under hensyn til de foreliggende lægelige oplysninger,  

 at sikrede måtte anses for fuldt uarbejdsdygtig frem til midten af september  

 måned 1981. Ankestyrelsen fandt derfor, at dagpengeudbetalingen måtte  

 fortsætte indtil den 17. september 1981. Ankestyrelsen tilføjede, at  

 bestemmelsen i dagpengelovens § 48 om nægtelse af at underkaste sig  

 behandling ikke finder anvendelse, når det drejer sig om operation.
 Ankestyrelsen ændrede således sikringsafdelingens afgørelse.
