Udtalt, at den kommunale styrelseslovs § 29 ikke udtømmende angiver de  

 tilfælde, hvor generelle inhabilitetspunkter er til hinder for medlemskab af  

 kommunale udvalg.
Det må dog antages, at der skal foreligge ganske særlige  

 omstændigheder for, at en kommunalt ansat kan anses for generelt inhabil i et  

 kommunalt udvalg uden for de tilfælde, der er angivet i § 29. Baggrunden  

 herfor er, at reglerne i § 29 er udtryk for de almindelige regler om generel  

 inhabilitet og derfor som udgangspunkt må antages at omfatte de tilfælde,  

 hvor kommunalt ansatte må anses for ar være udelukket fra medlemskab af  

 kommunale udvalg som følge af af generel inhabilitet.
Uden for de tilfælde, der er omfattet af styrelseslovens regler i § 29  

 om generel inhabilitet, må det således være en forudsætning for at erklære en  

 person generelt inhabil, at det kan konstateres, at vedkommende hyppigt vil  

 være inhabil ved behandlingen af sager i det pågældende udvalg.
Det forhold,  

 at en kommunalt ansat i en afgrænset periode - på grund af indholdet af  

 forventede sager i udvalget - vil være inhabil ved behandlingen af et større  

 antal udvalgssager, vil derfor normalt ikke kunne medføre, at vedkommende er  

 afskåret fra medlemskab af det pågældende udvalg.
 Det samme må antages at gælde for så vidt angår formandskabet i  

 udvalget, om end der dog i denne habilitetsvurdering også må lægges en vis  

 vægt på rent praktiske hensyn til organets funktionsdygtighed og det besvær,  

 som kan være forbundet med en substitution.
 De forhold, der kan føre til, at en kommunalt ansat må anses for at  

 være udelukket fra medlemskab af et udvalg, må efter Indenrigsministeriets  

 opfattelse normalt have en tilknytning til den ansattes stilling og funktion,  

 således at der er tale om en mere objektiv, konstaterbar uforenelighed mellem  

 den pågældendes ansættelsesforhold i kommunen og varetagelsen af  

 udvalgshvervet.
 Som eksempel på sådanne tilfælde, hvor den kommunalt ansatte  

 funktionelt indtager en særlig stilling over for udvalget - uden at være  

 omfatte af inhabilitetsreglerne i styrelseslovens § 29 - kan nævnes tilfælde,  

 hvor den kommunalt ansatte over for udvalget foretager indstilling i alle  

 sager inden for et større område.
 I den konkrete sag fandt Indenrigsministeriet ikke, at den pågældende,  

 der var ansat ved kommunens skolevæsen, havde været generelt inhabil i et  

 antal sager, herunder en sag, der indholdsmæssigt havde en særlig betydning i  

 udvalgets arbejde.
 Ministeriet lagde herved tillige vægt på udvalgets omfattende  

 arbejdsområde og betydelige sagsantal.
I brev af 16. september 1993 med bilag (j. nr. 00.01K03) har Nykøbing F.  

 Byråd klaget til Indenrigsministeriet over Tilsynsrådet for Storstrøms Amts  

 udtalelse af 25. juni 1993 vedrørende byrådsmedlem  Otto Sørensens generelle  

 inhabilitet som formand for kultur- og familieudvalget.
Samtidig har byrådet  

 anmodet om Indenrigsministeriets kommentarer til de udtalelser, som  

 tilsynsrådet har afgivet vedrørende den pågældendes habilitet i forbindelse  

 med behandlingen af konkrete sager.
Det fremgår af sagen, at byrådsmedlem, skolekonsulent Otto Sørensen efter  

 kommunalvalget i 1989 blev indvalgt i kultur- og familieudvalget, som  

 varetager de opgaver over for børn, unge og deres familier, der ikke er  

 henlagt til kommunens omsorgsudvalg.
I § 14, stk. 2 og 3, i kommunens  

 styrelsesvedtægt er udvalgets opgaveområde fastlagt således:
»Stk. 2. Udvalget varetager den umiddelbare forvaltning af kommunens  

 kulturelle og undervisningsmæssige opgaver samt sociale og sundhedsmæssige  

 opgaver i forhold til børn, unge og deres familier samt andre, der har behov  

 for hjælp eller bistand, bortset fra ældre, pensionister og unge og voksne  

 handicappede, jfr. § 15, herunder opgaver vedrørende - folkeskolen, ungdomsskolen og voksenundervisningen - dagpleje, dag-, døgn- og fritidsinstitutioner for børn og unge - samarbejde med private og selvejende institutioner inden for udvalgets  

 område - den kommunale tandpleje - sundhedspleje - støtteforanstaltninger og anden øvrig bistand inden for social- og  

 sundhedslovgivningen - revaliderings- og pensionsansøgninger - fritidsforanstaltninger samt øvrige kommunale anliggender af kulturel  

 beskaffenhed - biblioteksvæsen - museumsforhold, herunder kunstforhold - musikskoler og andre musikaktiviteter - teater-, film- og biografforhold - udlån og udleje af idrætsanlæg og lokaler i kommunale ejendomme under  

 udvalgets område, til foreninger m.v.
- drift og vedligeholdelse af bygninger, fritidsfaciliteter, anlæg og  

 arealer under udvalgets område Stk. 3. Udvalget udarbejder forslag og foretager indstilling til byrådet  

 om - udbygningsplaner og andre sektorplaner inden for udvalgets område, i  

 samarbejde med økonomiudvalget, jfr. § 10 - regler for udlån og udleje af idrætsanlæg og lokaler i kommunale  

 ejendomme under udvalgets område og for tilskud til foreninger m.v.
samt vedrørende institutioner og andre anlæg, herunder idrætsanlæg, under  

 udvalgets område - anlægsplaner - programoplæg, byggeprogram og dispositionsforslag for bygge- og  

 anlægsarbejder.« Det fremgår endvidere af sagen, at Otto Sørensen på udvalgets  

 konstituerende møde blev valgt til formand for udvalget.
Otto  Sørensen var  

 på daværende tidspunkt som lærer ved kommunens skolevæsen ansat ved  

 Pædagogisk-Psykologisk Rådgivning for Falster og havde samtidig timer ved en  

 af kommunens skoler, Toreby Skole på Lolland.
Ved denne skole var hans  

 ægtefælle tillige ansat som lærer.
Fra 1992 er de opgaver, der blev løst af  

 Pædagogisk-Psykologisk Rådgivning for Falster blevet overført til løsning i  

 et fællesskab, Familiecenter Falster, etableret mellem kommunen og Storstrøms  

 Amtskommune.
Efter det oplyste har Otto  Sørensen som skolekonsulent ved  

 familiecentret tilknytning til samtlige folkeskoler i Nykøbing F.
Kommune og  

 på Falster.
I en udtalelse af 5. september 1991 tog tilsynsrådet stilling til,  

 hvorvidt Otto Sørensen havde været inhabil ved byrådets behandling den 7. maj  

 1991 af en sag vedrørende skolestruktur og ændring af skoledistrikter.
På  

 byrådsmødet skulle der tages stilling til spørgsmålet om mulig nedlæggelse af  

 1 - 2 af kommunens skoler på Falster.
Resultatet af afstemningen var en  

 beslutning om at nedlægge Nørre Skole fra skoleåret 1992/93 og i konsekvens  

 heraf at ændre skoledistrikterne på Falstersiden.
Det fremgik af sagen, at  

 intet byrådsmedlem på noget tidspunkt havde inddraget kommunens skoler på  

 Lolland i overvejelserne, og på denne baggrund og på baggrund af sagens  

 omstændigheder i øvrigt fandt tilsynsrådet ikke, at Otto Sørensen havde været  

 inhabil ved sagens behandling.
I brev af 18. februar 1992 tilsluttede  

 Indenrigsministeriet sig tilsynsrådets retsopfattelse.
 I en udtalelse af 27. februar 1992 tilkendegav tilsynsrådet, at Otto  

  Sørensen var inhabil både med hensyn til forslagsprocedure og  

 beslutningsprocedure ved kultur- og familieudvalgets og byrådets behandling  

 af modeller for besparelser og ændret skolestruktur i kommunen, hvorved der  

 tilsigtedes opnået en besparelse på 1,7 mio. kr. i skoleåret 1992/93.  

 Tilsynsrådet henviste herved til, at det fremgik af sagen, at der var lagt op  

 til politiske overvejelser, som i givet fald kunne få afgørende betydning for  

 Toreby Skoles fremtidige udbygning, begrænsning eller eventuelle nedlæggelse.
 I to udtalelser af 25. juni 1993 tog tilsynsrådet stilling til henholdsvis  

 spørgsmålet om Otto Sørensens habilitet i forbindelse med byrådets behandling  

 af den såkaldte »lærerpakke« og spørgsmålet om hans generelle  

 habilitet i kultur- og familieudvalget.
 Tilsynsrådet fandt, at Otto Sørensen ikke burde have været erklæret  

 inhabil ved byrådets behandling den 9. marts 1993 af »lærerpakken«,  

 der omhandler folkeskolelærerenes tjenestetidsaftaler (opdelingen i  

 undervisningstid, forberedelsestid og øvrig tid). Tilsynsrådet lagde herved  

 vægt på, at tjenestetidsaftalerne havde en generel karakter, og at Otto  

  Sørensen og hans ægtefælles personlige interesse i sagen ikke havde haft en  

 sådan styrke, at han var inhabil.
I sagen om Otto Sørensens generelle habilitet som formand for kultur- og  

 familieudvalget, der var blevet rejst af et byrådsmedlem over for  

 tilsynsrådet, var det oplyst, at der i udvalget i perioden februar-oktober  

 1992 var en debat om strukturen for det samlede skolevæsen.
Strukturdebatten  

 blev gennemført på den måde, at kultur- og familieforvaltningen efter  

 forelæggelse for kultur- og familieudvalget udsendte skitser og debatoplæg  

 til de enkelte skolebestyrelser, der ligeledes blev opfordret til selv at  

 fremkomme med oplæg.
Under tilsynsrådets behandling af sagen blev det oplyst,  

 at der i perioden marts - 3. september 1992 havde været afholdt 14 møder i  

 udvalget.
I 4 møder havde Otto Sørensen været inhabil ved behandlingen af i  

 alt 7 sager, i 2 møder, hvor  Otto Sørensen havde ferie, ville han ikke have  

 kunnet deltage i 4 sager, og i de øvrige møder havde han ikke været anset for  

 inhabil.
Endvidere blev det oplyst, at Otto Sørensen fremtidig, forudsat at  

 sagen om ændret skolestruktur var færdigbehandlet, måtte forventes at blive  

 erklæret inhabil i 3 - 8 sager årligt ud af udvalgets ca. 350 sager på  

 årsbasis.
 Tilsynsrådet henviste i sin udtalelse af 25. juni 1993 til sin tidligere  

 udtalelse af 27. februar 1992 til byrådet, hvori bl. a. var anført følgende:
»Hvis et kommunalbestyrelsesmedlem ved varetagelsen af bestemte  

 funktioner hyppigt vil være speciel inhabil, vil der undertiden kunne blive  

 tale om generel inhabilitet.
Kun såfremt et udvalgsmedlem viser sig speciel  

 inhabil i behandlingen af enkeltsager i et sådant omfang, at udvalgets  

 funktionsduelighed nedsættes, kan der blive tale om generel inhabilitet.
Det  

 må endvidere forventes, at en udvalgsformand skal kunne varetage sine  

 funktioner som formand uden at måtte vige sædet i adskillige tilfælde.
De  

 kommunale tilsynsmyndigheder har i praksis været tilbageholdende over for på  

 forhånd at opstille almindelige retningslinier om generel inhabilitet.  

 Såfremt byrådet er i tvivl, må dette spørgsmål forelægges særsklit for  

 tilsynsrådet.« Tilsynsrådet udtalte i øvrigt følgende:
»Man skal tilføje, at der i praksis ved vurderingen af, om speciel  

 inhabilitet medfører nedsættelse af funktionsdueligheden i en for stor del af  

 udvalgets sager ikke alene lægges vægt på antallet af sager, men også på  

 betydningen af de sager, hvori den pågældende må anses for inhabil.« Tilsynsrådet må lægge til grund, at sagen om gennemførelse af store  

 besparelser i forbindlese med overvejelserne om strukturændringer i den  

 kommunale folkeskole gennem en længere periode var kultur- og  

 familieudvalgets mest betydningsfulde sag på skoleområdet.
Hertil kommer, at  

 det efter tilsynsrådets opfattelse vil være uundgåeligt, at en vurdering af  

 en række konkrete sager vil blive påvirket af, at der i den pågældende  

 periode foregår generelle overvejelser om skoleområdets struktur og økonomi.
 Efter § 22, stk. 1, 2. pkt., i loven om kommunernes styrelse forbereder,  

 indkalder og leder formanden udvalgets møder.
Selv om udvalgets formand - som sket i den foreliggende sag - har afholdt  

 sig fra at deltage i udvalgets behandling af den egentlige sag om struktur og  

 generelle besparelser i nominelt relativt få tilfælde, er det tilsynsrådets  

 principielle opfattelse, at det er uheldigt for udvalgets funktionsduelighed,  

 at formandsfunktiuonen er hæmmet af, at udvalgets formand slet ikke kan  

 deltage i forberedelsen og behandlingen af udvalgets mest betydningsfulde  

 generelle sag.
Det vil let kunne skabe usikkerhed om mødernes  

 tilrettelæggelse og forløb, hvortil kommer, at et stort antal konkrete sager  

 kan blive påvirket af de generelle overvejelser, hvilket må medføre  

 yderligere usikkerhed om afgrænsningen af de tilfælde, hvor formanden må  

 erklæres for inhabil.
Det er derfor tilsynsrådets opfattelse, at Otto Sørensen var generelt  

 inhabil som formand for kultur- og familieudvalget i den forholdsvis lange  

 periode, hvor udvalget stod for overvejelserne om generelle besparelser og  

 strukturændringer.
Da grunden til Otto  Sørensens generelle inhabilitet efter  

 tilsynsrådets opfattelse ikke foreligger mere, foretager tilsynsrådet ikke  

 videre i sagen.
Det bemærkes, at den endelige afgørelse af inhabilitetsspørgsmålet hører  

 under domstolene, herunder spørgsmålet om habilitetsmanglers betydning for  

 trufne beslutninger.' Byrådet har i sit brev af 16. september 1993 til Indenrigsministeriet bl.  

 a. anført følgende som begrundelse for klagen over tilsynsrådets ovenfor  

 citerede udtalelse:
»For så vidt angår den generelle inhabilitet er det byrådets  

 opfattelse, at tilsynsrådets retsopfattelse for så vidt angår Otto  Sørensen  

 bestemt ikke harmonerer med den lempelse, der som nævnt i 1989 fandt sted, af  

 styrelseslovens § 29, stk. 2. Byrådet har selvfølgelig forståelse for, at der  

 i en vis udstrækning må gælde en retsgrundsætning om generel inhabilitet.
Men  

 det er ligeledes byrådets opfattelse, at Folketinget må have været opmærksomt  

 på, at der kunne opstå konflikter med en generel retsgrundsætning, når man  

 lemper bestemmelsen i § 29, stk. 2, sådan som tilfældet har været.
Det er i  

 hvert fald ganske uantageligt, at det er muligt efterfølgende at rejse  

 spørgsmålet om eventuel generel inhabilitet på en måde og med et udfald,  

 sådan som det er sket i den foreliggende sag.
Hvornår kan man næste gang  

 efterfølgende konstatere, at der har været tale om så mange tilfælde af  

 speciel inhabilitet, at der har foreligget generel inhabilitet? En sådan  

 efterfølgende konstatering, som tilsynsrådet har anlagt i den foreliggende  

 sag, udhuler efter byrådets opfattelse muligheden for at anvende en  

 modsætningsslutning fra styrelseslovens § 29, stk. 2. I realiteten er man  

 næsten tilbage i den »gamle« retstilstand - dvs. med den gamle  

 opfattelse af § 29, stk. 2, om en egentlig hvervsudelukkelse, når man er  

 ansat under udvalgets forvaltningsområde.
Og det kan vel som anført næppe  

 have været det, der har været Folketingets mening.' Som meddelt i Indenrigsministeriets brev af 27. september 1993 har  

 byrådets klage været forelagt for tilsynsrådet, der har afgivet den i kopi  

 vedlagte udtalelse af 8. november 1993.
 I den anledning skal Indenrigsministeriet udtale følgende:
Vedrørende generel habilitet i kultur- og familieudvalget Den kommunale styrelseslovs § 29, stk. 2, har følgende ordlyd:
»Medlemskab af et stående udvalg er udelukket for a) ansatte, der over for udvalget er umiddelbart ansvarlige for ledelsen  

 af et forvaltningsområde, og disse stefortrædere og b) ansatte, der i øvrigt har ledende administrative funktioner inden for  

 et forvaltningsområde, der henhører under udvalget.« I styrelseslovens § 29, stk. 4, er endvidere fastsat følgende:
»Ingen, der lever i ægteskab eller i et forhold, der kan sidestilles  

 med ægteskab, med en person, der er ansat af kommunalbestyrelsen, kan være  

 medlem af a) et stående udvalg, hvis den ansatte i medfør af stk. 2, litra a, er  

 udelukket fra medlemskab af udvalget. ....« Som sagen foreligger oplyst, må Indenrigsministeriet lægge til grund, at  

 hverken Otto Sørensens ansættelse ved skolevæsenet, henholdsvis som  

 skolekonsulent ved Familiecenter Falster og som deltidslærer ved Toreby  

 Skole, eller hans ægtefælles ansættelse som lærer ved samme skole er  

 ansættelsesforhold, der er omfattet af styrelseslovens § 29, stk. 2, eller §  

 29, stk. 4, litra a.
Otto  Sørensen har således ikke i medfør af disse  

 bestemmelserr været generelt inhabil i kultur- og faqmilieudvalget.
Reglerne i styrelseslovens § 29 om generel inhabilitet er udtryk for en  

 retsgrundsætning eller en praksis, hvorefter det er en almindelig  

 forudsætning for at beklæde poster i den offentlige forvaltning, at den  

 pågældende ikke er eller kommer i en situation, hvor vedkommende relativt  

 hyppigt vil være afskåret fra at udføre sin funktion på grund af speciel  

 inhabilitet.
Således bygger forvaltningslovens bestemmelser om speciel  

 inhabilitet på en forudsætning om, at det ved udpegning af personer til at  

 varetage hverv inden for den offentlige forvaltning tilstræbes at undgå at  

 udpege nogen, for hvis vedkommende det på forhånd må forudses, at der  

 jævnligt vil opstå tilfælde af inhabilitet.
Ved vurderingen af, hvorvidt der  

 foreligger generel inhabilitet, vil ikke alene hyppigheden af den specielle  

 inhabilitet, men ogå sagernes betydning skulle tillægges vægt, jf. den  

 kommenterede forvaltningslov ved John Vogter, 1992, side 67ff.
Den kommunale styrelseslovs § 29 angiver ikke udtømmende de tilfælde, hvor  

 generelle habilitetssynspunkter er til hinder for medlemskab af kommunale  

 udvalg.
Det må dog antages, at der skal foreligge ganske særlige  

 omstændigheder for, at en kommunalt ansat kan anses for generelt inhabil i et  

 kommunalt udvalg uden for de tilfælde, der er angivet i § 29. Baggrunden  

 herfor er, at reglerne i § 29 er udtryk for de almindelige regler om generel  

 inhabilitet og derfor som udgangspunkt må antages at omfatte de tilfælde,  

 hvor kommunalt ansatte må anses for at være udelukket fra medlemskab af  

 kommunale udvalg som følge af generel inhabilitet.
Det skal i denne forbindelse endvidere bemærkes, at uden for de klare  

 tilfælde, hvor risikoen for misbrug er betragtelig, er det lovgivningsmagtens  

 opgave at foretage afvejningen af de hensyn, der taler for og imod generel  

 inhabilitet.
På ulovbestemt grundlag skal inhabilitetsbetragtninger fremføres  

 med varsomhed uden for den specielle inhabilitets område, jf.
UfR 1981, side  

 637 H, og kommentaren til dommen i UfR 1982 B, side 2.
Uden for de tilfælde, der er omfattet af styrelseslovens regler i § 29 om  

 generel inhabilitet, må det således være en forudsætning for at erklære en  

 person generelt inhabil, at det kan konstateres, at vedkommende hyppigt vil  

 være inhabil ved behandlingen af sager i det pågældende udvalg.
Det forhold,  

 at en kommunalt ansat i en afgrænset periode - på grund af indholdet af  

 forventede sager i udvalget - vil være inhabil ved behandlingen af et større  

 antal udvalgssager, vil derfor normalt ikke kunne medføre, at vedkommende er  

 afskåret fra medlemskab af det pågældende udvalg.
Det samme må antages at  

 gælde for så vidt angår formandskabet i udvalget, om end der dog i denne  

 inhabilitetsvurdering også må lægges en vis vægt på rent praktiske hensyn til  

 organets funktionsdygtighed og det besvær, som kan være forbundet med en  

 substitution.
De forhold, der kan medføre til, at en kommunalt ansat må anses for at  

 være udelukket fra medlemskab af et udvalg, må efter Indenrigsministeriets  

 opfattelse normalt have en tilknytning til den ansattes stilling og funktion,  

 således at der er tale om en mere objektiv, konstaterbar uforenelighed mellem  

 den pågældendes ansættelsesforhold i kommunen og varetagelsen af  

 udvalgshvervet.
Som eksempel på sådanne tilfælde, hvor den kommunalt ansatte  

 funktionelt indtager en særlig stilling over for udvalget - uden at være  

 omfattet af inhabilitetsreglerne i styrelseslovens § 29 - kan nævnes  

 tilfælde, hvor den kommunalt ansatte over for udvalget foretager indstilling  

 i alle sager inden for et større område.
På denne baggrund finder Indenrigsministeriet ikke, at Otto Sørensen -  

 uanset at han var inhabil i et antal sager, herunder en sag, der  

 indholdsmæssigt havde en særlig betydning i udvalgets arbejde - har været  

 generelt inhabil i kultur- og familieudvalget eller i øvrigt afskåret fra at  

 varetage formandskabet i udvalget.
Ministeriet har herved tillige lagt vægt  

 på det omfattende arbejdsområde, der varetages af kultur- og familieudvalget,  

 herunder udvalgets betydelige sagsantal.
Vedrørende de konkrete sager om inhabilitet Vedrørende de tre sager, hvori tilsynsrådet har afgivet udtalelse om  

  Otto Sørensens habilitet i forbindelse med behandlingen af konkrete sager,  

 bemærkes, at Indenrigsministeriet i brev af 18. februar 1992 tilsluttede sig  

 tilsynsrådets retsopfattelse vedrørende spørgsmålet om,  

 hvorvidt Otto Sørensen havde været inhabil ved byrådets behandling den 7. maj  

 1991 af sagen om skolestruktur og ændring af skoledistrikter.
 Om de to øvrige sager skal Indenrigsministeriet bemærke, at ministeriet  

 ligeledes kan tilslutte sig den retsopfattelse, som tilsynsrådet har givet  

 udtryk for i disse sager.
Indenrigsministeriet skal særligt vedrørende sagen om  

 »lærerpakken«, hvor byrådet havde anset Otto Sørensen for inhabil,  

 bemærke, at det forhold, at en sag er af generel karakter, ikke i sig selv er  

 tilstrækkeligt til at begrunde, at et medlem ikke kan anses for inhabilt ved  

 behandlingen af sagen.
Der må også i et sådant tilfælde foretages en konkret  

 vurdering af, hvorvidt vedkommende har en sådan særlig personlig eller  

 økonomisk interesse i sagens udfald, at der er fare for, at vedkommende ved  

 sin stillingtagen til sagen vil lade sig påvirke heraf.
Ministeriet finder  

 dog - ligesom tilsynsrådet - at Otto Sørensen og dennes ægtefælles  

 personlige/økonomiske interesse i sagen ikke har haft en sådan styrke, at der  

 kan antages at have været fare for, at afgørelsen i sagen ville kunne blive  

 påvirket heraf.
 En kopi af dette brev er sendt til Tilsynsrådet for Storstrøms Amt.
