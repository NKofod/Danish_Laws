Skriftlig fremsættelse (13. november 2019) Klima-, energi- og forsyningsministeren (Dan Jørgensen):
 Herved tillader jeg mig for Folketinget at fremsætte:
Forslag til lov om ændring af biobrændstofloven (Ændring af krav til anvendelse af bæredygtige biobrændstoffer i brændstof til landtransport og ændring af dobbelttællingsbestemmelse m.v.) (Lovforslag nr.
L 51) Direktivet om vedvarende energi fra 2009 fastslår, at der i 2020 skal være mindst 10 pct. vedvarende energi i transportsektoren i alle lande i EU.
Med lovforslaget sikres det, at Danmark opfylder denne forpligtelse ved at forhøje iblandingskravet for bæredygtige biobrændstoffer fra 5,75 pct. til 7,6 pct.
Den resterende del på ca. 2,4 pct. bliver opfyldt via elektrificering af jernbane og vejtrafik.
 Regeringen foreslår, at forhøjelsen af iblandingskravet er etårig, og kravet vil derfor igen være på 5,75 pct. fra 1. januar 2021.
For at undgå, at der med et forhøjet iblandingskrav opstår en øget brug af palmeolie, foreslås det, at der i 2020 indføres et krav, om en minimumsiblanding af bæredygtige biobrændstoffer i benzin på mindst 5 pct.
Regeringen ønsker med et sådan krav for benzin at sikre, at iblandingskravet primært vil blive opfyldt ved øget iblanding i benzin frem for øget iblanding af biobrændstoffer i diesel, som kan være baseret på palmeolie.
Iblandingskravet på 0,9 pct. for avancerede biobrændstoffer, som blev vedtaget i 2016, træder først i kraft d. 1. januar 2020. Det har derfor af lovtekniske grunde været nødvendigt at genfremsætte denne bestemmelse samt de tilhørende dispensationsbestemmelser.
Der er ikke sket ændringer i hverken kravet eller i ministerens mulighed for at reducere iblandingskravet.
Regeringen foreslår at tilpasse dobbelttællingsbestemmelsen i biobrændstofloven, da dobbelttællingsbestemmelsen i VE-direktivet er erstattet af to lister over råprodukter og brændstoffer, der kan anvendes til at producere dobbelttællende bæredygtige biobrændstoffer.
Med lovforslaget implementeres denne ændring.
Lovforslaget bemyndiger ministeren til at fastsætte nærmere regler om, at kommunikation, om forhold omfattet af loven, skal ske digitalt.
Dette følger af aftalen om digitaliseringsklar lovgivning, som blev indgået i januar 2018 af alle Folketingets partier.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
