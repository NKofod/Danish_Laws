Lænseportenes funktion er af stor betydning for et fiskeskibs sikkerhed.  

 Skalkede eller dårligt fungerende lænseporte har jævnligt - direkte eller  

 indirekte - været årsag til forlis.
Formålet med at have lænseporte i  

 skanseklædningen er naturligvis at sikre, at det vand, der kommer ind på  

 dækket, hurtigt kan komme ud igen.
Hvis vandet hindres i at løbe af dækket,  

 vil skibet blive trykket ned i søen, hvorved risikoen for vandindstrømning  

 gennem åbentstående døre og luger forøges, ligesom skibets stabilitet bliver  

 forringet.
Den mest almindeligt forekommende type lænseport har en lem, der er  

 hængslet foroven.
Denne type lænseport har den fordel, at den hindrer vand i  

 at strømme ind på dækket, men tillader det vand, der kommer ind over  

 lønningen frit at løbe ud igen.
Desværre har den også nogle væsentlige  

 ulemper, idet den har en tendens til at beskadige fiskeredskaber, der hales  

 ind over siden.
Desuden har det vist sig, at den har en tilbøjelighed til at  

 blive beskadiget, når skibet sætter sig i søen. Årsagen hertil har noget at  

 gøre med den måde, fiskeskibe anvendes på, idet et lille eller manglende  

 fribord i meget høj grad forøger søens belastning på lænseportene.
En anden type lænseport, der også finder udstrakt anvendelse i fiskeskibe,  

 er den type, hvor lemmen trækkes lodret op og fastholdes i åben stilling ved  

 hjælp af en krog, skudrigle eller lignende.
Denne type lænseport er ikke  

 behæftet med samme ulemper som den hængslede type, men har heller ikke  

 fordelen ved den »automatiske« lukning.
Erfaringsmæssigt har det vist sig, at besætningen ofte er fristet til at  

 sikre sig, at lænseportene er og forbliver lukkede, når der arbejdes på  

 dækket.
Grunden hertil er, at åbne lænseporte betyder vand på dækket, hvilket  

 naturligvis er værst, når skibet er nedlastet, eller når vejret er dårligt:  

 altså netop den kondition, hvor det er af største betydning, at vandet er i  

 stand til at løbe af dækket.
Et andet argument, der også er blevet fremført  

 er, at skibet i lastet kondition bjærger sig bedre i søen med lænseportene  

 lukkede.
Denne fremgangsmåde er direkte farlig for skibets sikkerhed, idet  

 selv forholdsvis små mængder vand på dækket i væsentlig grad forringer  

 skibets stabilitet.
 Der er derfor anledning til at understrege den alvorlige risiko, der er  

 forbundet med ikke at sikre sig, at alle lænseportene fungerer  

 tilfredsstillende, når skibet er ved at være lastet, eller når vejr og sø  

 iøvrigt giver grund til at tro, at der kan komme vand på dækket.
 Skibstilsynet skal derfor stærkt anbefale, at besætningen jævnligt sikrer  

 sig, at lænseportene, uanset hvilken type der måtte være tale om, er i god  

 stand, og at de fungerer efter deres hensigt.
 Såfremt der er fare for overisning, skal lænseportene holdes fri for is,  

 og med hyppige intervaller skal det kontrolleres, at de hængslede lemme kan  

 svinge ud.
