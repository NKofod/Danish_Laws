I anledning af sin 40-års fødselsdag havde en klager, der drev  

 virksomhed i reklamebranchen, afholdt et åbent-hus arrangement i et  

 forsamlingshus mellem kl. 16 og kl. 23. Traktementet bestod af »tag selv  

 bord« med tilhørende drikkevarer, og der blev underholdt af et  

 jazzorkester.
Der var indbudt dels ved særskilte indbydelser, dels ved  

 annonce i lokalavis.
Udgiften blev hverken anset for fradragsberettiget som  

 reklameudgift efter ligningslovens § 8, stk. 1, eller som  

 repræsentationsudgift med 25%»s fradrag efter ligningslovens § 8, stk.  

 4.
 A klagede for indkomståret 1987 over, at de stedlige skattemyndigheder  

 ikke havde godkendt hans fradrag på 18.210 kr. i den personlige indkomst for  

 udgifter til reception.
Det fremgik af sagens oplysninger, at klageren, der var uddannet  

 reklametekniker og grafiker, i 1974 havde påbegyndt selvstændig virksomhed  

 inden for reklamebranchen.
De første år havde klageren drevet virksomheden på  

 deltid, men fra 1979 på heltid.
Virksomheden blev drevet fra klagerens  

 private bolig.
I anledning af klagerens 40-års fødselsdag blev der den 1. juni 1987  

 afholdt et åbent-hus arrangement i tidsrummet fra kl. 16 til kl. 23 i X  

 Forsamlingshus.
I forbindelse med arrangementet var der underholdning ved et  

 syv-mands jazzorkester.
Der havde ifølge klagerens oplysninger deltaget ca.  

 100 personer i receptionen, og de fleste af deltagerne var indbudt særskilt  

 med en fortrykt indbydelse.
Herudover havde klageren, for at være sikker på,  

 at ingen blev forbigået, haft en annonce i en stedlig avis identisk med  

 invitationen.
Det fremgik heraf, at der var åbent hus i ovennævnte tidsrum  

 for venner og forretningsforbindelser i anledning af fødselsdagen.
Traktementet, der var arrangeret som et »tag selv bord«, havde  

 bestået af kogt laks, kineserkål, kogt skaldyrssalat, pate, glaseret skinke  

 med salatbar, lune frikadeller med kartoffelsalat, lun ribbensteg med rødkål,  

 frugtsalat samt diverse oste.
Hertil var serveret øl, vin og vand.
Den  

 samlede udgift hertil, inklusive udgifter til annoncer, trykning af  

 indbydelser m.v., havde i alt andraget 18.210 kr., som klageren ved  

 indkomstopgørelsen havde anset for at være en fuldt fradragsberettiget  

 reklameudgift.
 Det var endvidere oplyst, at klageren lørdag den 6. juni 1987 havde  

 afholdt en privat fest i hjemmet, hvori 10 personer havde deltaget.
 De stedlige skattemyndigheder havde som begrundelse for at nægte fradrag  

 for den omhandlede udgift anført, at arrangementet i henhold til indbydelsen  

 var afholdt i anledning af klagerens 40-års fødselsdag, dvs. en privat  

 mærkedag, samt at arrangementet ikke syntes at have en sådan kvalificeret  

 tilknytning til klagerens virksomhed, at der kunne indrømmes fradrag.
 Klagerens revisor nedlagde over for Landsskatteretten principalt påstand  

 om fuld fradragsret under anbringende af, at udgiften var afholdt som en  

 reklameudgift, jf. ligningslovens § 8, stk. 1. Subsidiært påstod revisoren  

 fradrag for 25% af udgiften til arrangementet, dvs. som en  

 repræsentationsudgift, jf. ligningslovens § 8, stk. 4.
Revisoren henviste til støtte herfor til LSR 1986-2-486 af 2. december  

 1986, offentliggjort i »skat« 1987, nr. 2, hvor en arkitekt, der  

 ejede 51% af aktierne i et ingeniørfirma, ikke blev anset for skattepligtig  

 af udgifterne til en reception i anledning af hans 60-års fødselsdag.
Der  

 havde kun deltaget forretningsforbindelser, der var inviteret gennem  

 annoncering i dagspressen.
Klageren forklarede, at han havde overvejet at få bygget en ny tegnestue,  

 og at han i den forbindelse ville have afholdt en reception.
Da byggeriet  

 imidlertid ikke var blevet til noget, fandt han det nødvendigt at lave et  

 arrangement på sin 40-års fødselsdag.
Da det inden for reklamebranchen var  

 nødvendigt at markere sig, fandt han, at det var en god ide at indbyde til en  

 reception og få et jazzorkester til at spille.
Under henvisning til de mange  

 annoncer, der var i dagbladene vedrørende receptioner, fandt han, at det var  

 en normal måde at markere sig på.
 Det fremgår af cirkulære nr. 5 af 21. januar 1986 om begrænsning af  

 fradrag for repræsentationsudgifter, pkt. 3 b, samt bemærkningerne til  

 ligningslovens § 8, stk. 4, at arrangementer som f.eks. receptioner m.v. i  

 særlige tilfælde kan have et sådant reklamemæssigt islæt, at udgifterne kan  

 fratrækkes som reklameudgifter, jf. ligningslovens § 8, stk. 1. Det er dog en  

 betingelse, at der alene er tale om en mindre servering, der ikke har  

 karakter af bespisning, og at der er åben adgang for offentligheden eller en  

 større ubestemt kreds af personer.
Efter det oplyste om traktementets omfang fandt Landsskatteretten, at  

 udgiften var afholdt til egentlig bespisning.
Da der i øvrigt var tale om en  

 privat mærkedag, hvortil der også var udsendt indbydelser, fandt retten  

 endvidere ikke, at der havde været åben adgang for offentligheden eller en  

 større ubestemt kreds af personer.
Retten var således enig med de stedlige  

 skattemyndigheder i, at udgiften ikke kunne anses som en fuldt  

 fradragsberettiget reklameudgift, jf. ligningslovens § 8, stk. 1, sammenholdt  

 med statsskattelovens § 6 a.
Under hensyn til, at udgiften var afholdt i anledning af klagerens runde  

 fødselsdag, at annoncen i dagspressen også indbød venner, at deltagernes  

 navne og relation til klageren ikke var oplyst, og at receptionen efter de foreliggende oplysninger ikke syntes at have haft  

 en entydig sammenhæng med klagerens erhvervsvirksomhed, fandt retten  

 endvidere ikke, at udgiften kunne anses for en af ligningslovens § 8, stk. 4,  

 jf. statsskattelovens § 6 a, omfattet delvis fradragsberettiget  

 repræsentationsudgift.
Den påklagede forhøjelse blev herefter stadfæstet.
 LV 1990, L 4.6.
