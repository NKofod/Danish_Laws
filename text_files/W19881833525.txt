 Ejendomsvurderingen blev ikke godkendt som grundlag for fordeling af  

 købesummen for en ejerlejlighed på grund og bygning m.v. til brug ved  

 beregning af afskrivning, idet området ikke var fuldt udbygget og  

 grundværdien måtte antages at falde ved senere udbygning.
 Læge A klagede over, at de stedlige skattemyndigheder havde nedsat de af  

 ham ved indkomstopgørelsen for 1981 foretagne afskrivninger på bygning og  

 installationer.
Det fremgik af sagen, at klageren ved betinget skøde af 31. december 1981  

 havde erhvervet en hotellejlighed i Nordjylland.
Købesummen havde udgjort  

 258.000 kr., eller med tillæg af omkostninger 263.744 kr.
Ved  

 indkomstopgørelsen var fordelingen af købesummen på de overtagne aktiver  

 foretaget med 26.374 kr. for grunden, 179.742 kr. for bygning og 23.262 kr.  

 for særlige installationer, i alt 229.378 kr., medens restbeløbet var  

 betaling for løsøre.
 Ved skattemyndighedernes fordeling til henholdsvis 77.002 kr., 134.914 kr.  

 og 17.461 kr. var som fordelingsgrundlag anvendt ejendomsvurderingen pr. 1.  

 april 1982.
Klagerens revisor gjorde gældende, at ejendomsvurderingen i det  

 foreliggende tilfælde ikke kunne være afgørende ved spørgsmålet om opgørelsen  

 af afskrivningsgrundlaget.
Han henviste til, at grunden var solgt af X  

 kommune, men at der i forbindelse hermed var indrømmet en tilbagekøbsret for  

 ubebyggede dele inden 1991 (15 år) til samme pris, ligesom værdierne  

 påvirkedes af deklarationer, som medførte en begrænsning i udnyttelse af  

 arealet.
Hertil kom, at grundprisen i henhold til de foretagne vurderinger  

 måtte anses for urimelig høj, sammenlignet med den procentvise udvikling for  

 parcel- og sommerhusgrunde i området.
Konkluderende anførte klagerens  

 revisor, at de af sælgerne i forbindelse med salget fastsatte priser på grund  

 og bygning havde været udtryk for værdien i handel og vandel, således at det  

 selvangivne afskrivningsgrundlag måtte lægges til grund.
 Under sagens behandling udtalte Statsskattedirektoratets afdeling for  

 vurdering af fast ejendom efter besigtigelse, at ansættelsen af grundværdien  

 skønnedes passende som udtryk for handelsværdien - og som grundlag for den  

 aktuelle fordeling.
Landsskatteretten bemærkede, at den samlede ansatte grundværdi for  

 moderejendommen i overensstemmelse med vurderingslovens § 16 A var fordelt på  

 de enkelte ejerlejligheder efter fordelingstal.
Dette princip bevirkede i det  

 foreliggende tilfælde, hvor området ikke var fuldt udbygget, at  

 ejerlejlighedernes grundværdi ville falde, efterhånden som området  

 udbyggedes, og der i takt hermed blev flere enheder at fordele grundværdien  

 på.
Under hensyn hertil måtte den ved ansættelsen anvendte grundværdi efter  

 rettens opfattelse anses for mindre egnet som vejledning for fordelingen af  

 købesummen til brug ved opgørelsen af afskrivningsgrundlaget.
Da retten  

 endvidere ikke i de foreliggende oplysninger fandt grundlag for at  

 tilsidesætte den selvangivne fordeling af købesummen, blev ansættelsen ændret  

 i overensstemmelse med klagerens påstand.
 LV 1987, G 6.1.9.3.
