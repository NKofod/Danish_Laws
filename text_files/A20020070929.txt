Bekendtgørelse af  

 lov om mægling i arbejdsstridigheder Hermed bekendtgøres lov om mægling i  

 arbejdsstridigheder, jf. lovbekendtgørelse nr. 192 af 6. marts 1997  

 med de ændringer, der følger af lov nr. 1078 af 29. december  

 1999.
 I.
Forligsmænd § 1. Efter indstilling af Arbejdsretten  

 udnævner beskæftigelsesministeren tre forligsmænd for hele  

 landet med det hverv på de i denne lov angivne måder at medvirke  

 til bilæggelse af stridigheder mellem arbejdsgivere og arbejdere.  

 Udnævnelsen gælder for tre år, dog således at der ved  

 hvert års udløb afgår en forligsmand, og at der i hvert  

 års december måned udnævnes en forligsmand i stedet for den  

 afgående.
Genudnævnelse kan finde sted.
 Stk. 2. Endvidere udnævner  

 beskæftigelsesministeren, ligeledes efter indstilling af Arbejdsretten,  

 for tre år af gangen en stedfortræder for forligsmændene.  

 Genudnævnelse kan finde sted.
Stk. 3. Den af Arbejdsretten foretagne indstilling skal  

 være tiltrådt af mindst et af de henholdsvis af arbejdsgiverne og  

 arbejderne valgte medlemmer af Arbejdsretten.
Arbejdsretten indstiller  

 personer, der ikke er afhængige af organisations- eller  

 erhvervsmæssige interesser.
Foreligger Arbejdsrettens indstilling ikke  

 senest den 15. december hvert år, foretager  

 beskæftigelsesministeren udnævnelsen uden indstilling, idet  

 bestemmelsen i 2. pkt. finder tilsvarende anvendelse.
Stk. 4. Afgår en forligsmand ved døden, eller  

 fremsætter han for beskæftigelsesministeren ønske om  

 udtræden, som denne bifalder, vil der af Arbejdsretten være at  

 foretage indstilling efter foranstående regler inden forløbet af  

 1. måned, efter at begæring om indstilling er fremsendt fra  

 beskæftigelsesministeren.
Foreligger indstillingen ikke inden  

 udløbet af denne frist, udnævner beskæftigelsesministeren  

 uden indstilling en ny forligsmand, som afgår til det tidspunkt, da  

 den, for hvem han træder i stedet, ville være afgået.
 § 2. Forligsmændene vælger af deres  

 midte for et år af gangen en formand, der er Forligsinstitutionens  

 administrative leder.
 Stk. 2. Forligsmændene bør holde sig underrettet  

 om arbejdsforholdenes, og da særlig lønforholdenes, almindelige  

 stilling til enhver tid og sammentræder, så ofte det  

 skønnes fornødent, efter indkaldelse af formanden for under  

 hans ledelse at drøfte den foreliggende situation.
 Stk. 3. Forligsinstitutionen er berettiget til af enhver  

 arbejdsgiverorganisation eller virksomhed og arbejderorganisation at forlange  

 sig tilsendt eksemplarer af enhver mellem disse parter sluttet kollektiv  

 overenskomst.
Stk. 4. Det påhviler derhos enhver enkeltstående  

 arbejdsgiver og enhver arbejdsgiver- eller arbejderorganisation at tilstille  

 Forligsinstitutionen afskrift af udstedte varsler om arbejdsstandsninger, for  

 så vidt det opståede stridsspørgsmål ikke efter  

 sagens natur hører hjemme til afgørelse ved Arbejdsretten.
For  

 de organisationer, for hvilke de mellem Dansk Arbejdsgiverforening og  

 Landsorganisationen i Danmark aftalte varslingsbestemmelser eller tilsvarende  

 varslingsbestemmelser er gældende, er det dog tilstrækkeligt at  

 indstille Forligsinstitutionen afskrift af et udstedt 2. varsel.
Stk. 5. Forligsmændene afgør ved en for hvert  

 kalenderår fastsat forretningsorden eller i hvert enkelt  

 tilfælde, i hvilke arbejdsforhold hver enkelt af de tre  

 forligsmænd i påkommende tilfælde skal mægle.
Den af  

 en forligsmand optagne mægling gennemføres af ham uden medvirken  

 af de andre forligsmænd (jf. dog § 5) og føres af ham til  

 afslutning, selv om det tidsrum, for hvilket han er udnævnt, er  

 udløbet.
 Stk. 6. Forligsinstitutionen indgiver årlig indberetning  

 om sin virksomhed til beskæftigelsesministeren.
§ 3. Når der er grund til at befrygte  

 arbejdsstandsning, eller arbejdsstandsning er indtrådt, og den  

 forligsmand, under hvem pågældende sag hører (jf.  

 § 2, stk. 5), tillægger stridens virkninger og omfang  

 samfundsmæssig betydning, kan han - for så vidt forhandlingerne  

 mellem parterne i henhold til de mellem dem vedtagne bestemmelser er  

 ført og fra en af siderne erklæret afsluttet uden resultat - af  

 egen drift eller på foranledning af en af parterne indkalde de  

 stridende parter til forhandling.
Endvidere kan forligsmanden af egen drift  

 eller på foranledning af en af parterne på et tidligere tidspunkt  

 yde sin medvirken til tilvejebringelse af nye overenskomster, selv om de  

 mellem parterne førte forhandlinger ikke er erklæret afsluttet  

 uden resultat.
Parterne bestemmer selv, ved hvem de vil lade sig  

 repræsentere, dog må det ikke være ved nogen uden for de  

 respektive organisationer, hovedorganisationer eller virksomheder  

 stående person.
 Stk. 2. Det er parternes pligt at efterkomme forligsmandens  

 indkaldelse.
Stk. 3. Når forligsmanden har besluttet at mægle  

 eller mægler til hindring af en truende arbejdsstandsning, kan han  

 på hvilket som helst tidspunkt før eller under forhandlingerne  

 som betingelse for mæglingen stille krav til parterne om, at  

 arbejdsstandsningen udsættes.
Kravet kan under samme arbejdsstrid kun  

 stilles en gang og kan højst omfatte et tidsrum af 2 uger, dog at den  

 således udsatte arbejdsstandsning tidligst kan iværksættes  

 på femtedagen efter, at forligsmanden inden for de 2 uger har  

 erklæret forhandlingerne for afsluttet, eller på femtedagen efter  

 udløbet af de 2 uger.
 § 4. Forligsmanden er under forhandlingerne med  

 parterne berettiget til at gøre henstillinger om indrømmelser,  

 som måtte synes hensigtsmæssige for stridens fredelige  

 afslutning.
Stk. 2. Hvis forligsmanden under en mægling får  

 den opfattelse, at de mellem parterne foreliggende  

 stridsspørgsmål eller at nogle af disse enten ikke har  

 været undergivet nogen egentlig realitetsforhandling mellem parterne  

 eller på grund af deres specielle faglige karakter bør  

 søges forhandlet til ende direkte mellem parterne, kan forligsmanden  

 forlange sådan forhandling optaget og nægte at fortsætte  

 mæglingen, forinden denne forhandling har fundet sted.
Med billigelse  

 af parterne eller en af dem kan forligsmanden bestemme, at de genoptagne  

 forhandlinger skal foregå under forsæde af en mæglingsmand,  

 jf. neden for under afsnit II. § 8, stk. 5, finder i så fald  

 tilsvarende anvendelse.
Forligsmanden bestemmer tidsfristen, inden hvis  

 udløb forhandlingerne skal være afsluttet.
Stk. 3. Når forligsmanden finder det  

 formålstjenligt, kan han fremsætte et mæglingsforslag, som  

 dog ikke uden hans samtykke må offentliggøres, så  

 længe ikke begge parters svar på mæglingsforslaget  

 foreligger.
Inden forligsmanden fremsætter sit mæglingsforslag,  

 skal han med hensyn til forslagets formelle og tekniske side  

 rådføre sig med repræsentanter for hver af parterne, og,  

 hvis parterne tilhører en hovedorganisation, tillige med en  

 repræsentant for hver af hovedorganisationerne.
Stk. 4. Forligsmanden bestemmer efter samråd med  

 parterne fristen for afgivelse af svar på mæglingsforslaget med  

 hensyn til vedtagelse eller forkastelse.
I forbindelse hermed kan  

 forligsmanden bestemme, at varslede arbejdsstandsninger tidligst kan  

 iværksættes på femtedagen efter dagen for afgivelse af  

 svar.
Stk. 5. For så vidt forligsmanden skønner, at  

 fortsat mægling mellem parterne ikke har nogen udsigt til at skabe  

 grundlag for et mæglingsforslag, der har mulighed for at blive vedtaget  

 af begge parter, skal han, inden han opgiver mæglingen, i  

 tilfælde, hvor den truende arbejdsstandsning vil ramme livsvigtige  

 samfundsinstitutioner eller samfundsfunktioner, eller hvor forligsmanden  

 anser arbejdsstandsningen for i øvrigt at have vidtrækkende  

 samfundsmæssig betydning, tilkalde de øvrige forligsmænd  

 og rådføre sig med dem om betimeligheden af at kræve  

 arbejdsstandsningen udsat.
Forligsmændene kan da kræve af  

 vedkommende part, at den udsætter den truende arbejdsstandsnings  

 iværksættelse i indtil 2 uger.
Kravet kan også omfatte  

 truende arbejdsstandsninger, der ikke i sig selv kan anses for at have  

 vidtrækkende samfundsmæssig betydning, men hvis  

 iværksættelse dog under den foreliggende situation skønnes  

 at øve afgørende uheldig indflydelse på mulighederne for  

 en fredelig udløsning af den samlede konfliktsituation.
Stk. 6. Inden for det pågældende tidsrum optager  

 den forligsmand, der hidtil har gennemført  

 mæglingsforhandlingerne, på ny forhandlinger med parterne om  

 stridens bilæggelse.
For så vidt det heller ikke da lykkes at  

 skabe grundlag for et mæglingsforslag, der har mulighed for at blive  

 vedtaget af begge parter, erklærer forligsmanden forhandlingerne for  

 definitivt afsluttede.
Der kan ikke da gøres brug af bestemmelsen i  

 stk. 5, og parterne er berettiget til at iværksætte de  

 udsatte arbejdsstandsninger på femtedagen efter, at forligsmanden inden  

 for 2 ugers perioden har afgivet nævnte erklæring, eller på  

 femtedagen efter udløbet af 2 ugers perioden.
 Stk. 7. Bestemmelserne i stk. 5 og stk. 6 finder  

 tilsvarende anvendelse i tilfælde, hvor en mægling er  

 gennemført af alle tre forligsmænd i forening, jf. § 5.
§ 5. For så vidt en foreliggende  

 arbejdsstrid efter forligsmændenes skøn er af vidtrækkende  

 samfundsmæssig betydning, kan de beslutte, at mæglingen i striden  

 udføres af alle tre forligsmænd i forening.
Sådan  

 beslutning meddeles de interesserede organisationer (hovedorganisationer)  

 eller virksomheder, og i de forhandlinger, som derefter finder sted, deltager  

 alle tre forligsmænd.
Formanden fører forsædet under  

 forhandlingerne.
 § 6. Når der under en strid, som har givet  

 en forligsmand anledning til at træde til efter § 3, opstår  

 uenighed om løn, arbejdstid, overarbejde o.lign., og den rette  

 erkendelse af, hvorledes de faktiske forhold i denne henseende har  

 været, skønnes at være af betydning for stridens  

 afgørelse, er forligsmanden berettiget til at afæske parterne  

 erklæringer herom.
 Stk. 2. For så vidt disse erklæringer synes ham  

 usikre eller ikke tilstrækkelig oplysende, har forligsmanden ret til at  

 begære vidneforklaring optaget ved Arbejdsretten.
 Stk. 3. Forligsmanden har under disse vidneafhøringer  

 for Arbejdsretten ret til at være til stede og kan vedrørende de  

 i stk. 1 nævnte forhold begære sådanne yderligere  

 spørgsmål stillet til vidnerne, som disses udsagn måtte  

 give anledning til.
 II.
Mæglingsmænd § 7. Efter indstilling af Arbejdsretten  

 udnævner beskæftigelsesministeren endvidere indtil 21  

 mæglingsmænd for hele landet til på den neden for angivne  

 måde som understøttelse af forligsmændenes virksomhed at  

 bidrage til opnåelse af enighed mellem arbejdsgivere og arbejdere om  

 løn- og arbejdsvilkår.
Udnævnelsen gælder for 3  

 år, dog således at en tredjedel af mæglingsmændene  

 afgår ved hvert års udløb, de to første gange efter  

 stedfunden lodtrækning, og at der i hvert års december  

 måned udnævnes det fornødne antal mæglingsmænd  

 til erstatning for de afgående.
Genudnævnelse kan finde sted.  

 Vederlag til mæglingsmændene fastsættes af  

 beskæftigelsesministeren efter forhandling med finansministeren.
Stk. 2. Endvidere udnævner  

 beskæftigelsesministeren ligeledes efter indstilling af Arbejdsretten  

 for 3 år af gangen 3 stedfortrædere for  

 mæglingsmændene.
Genudnævnelse kan finde sted.
 Stk. 3. De i § 1, stk. 3 og 4, indeholdte regler  

 finder tilsvarende anvendelse på valg af mæglingsmænd og  

 stedfortrædere for disse.
 Stk. 4. Forligsmændene kan tillige fungere som  

 mæglingsmænd.
 § 8. For så vidt de mellem  

 underorganisationerne og hovedorganisationerne førte forhandlinger i  

 et fag om de fremsatte krav ved fornyelsen af overenskomsterne ikke har  

 ført til enighed mellem parterne, kan Forligsinstitutionen efter  

 begæring af hovedorganisationerne eller en af dem bestemme, at  

 forhandlingerne vil være at genoptage enten i underorganisationerne  

 eller i hovedorganisationerne med en mæglingsmand som  

 forhandlingsleder.
 Stk. 2. Tilsvarende bestemmelser gælder for så  

 vidt angår enkeltvirksomheder eller organisationer, der ikke  

 henhører under hovedorganisationerne.
 Stk. 3. På begæring af parterne  

 (hovedorganisationerne) eller en af dem kan Forligsinstitutionen bestemme, at  

 mæglingsmanden skal træde til som forhandlingsleder allerede  

 under forhandlingerne i underorganisationerne.
Stk. 4. Forligsinstitutionen træffer afgørelse  

 af, hvilken af mæglingsmændene der skal fungere i det enkelte  

 tilfælde, og bestemmer samtidig, hvorvidt nogle af de rejste krav skal  

 udgå af forhandlingerne mellem parterne til senere behandling.
Den kan  

 fastsætte en frist for forhandlingernes afslutning.
Stk. 5. Det er mæglingsmandens opgave ved de under hans  

 forsæde stedfindende forhandlinger at søge at opnå enighed  

 mellem parterne.
For så vidt dette ikke lykkes, afgiver  

 mæglingsmanden til Forligsinstitutionen en rapport over de oprindelig  

 rejste krav, de senere bortfaldne krav, de spørgsmål, hvorom  

 enighed er opnået, samt de af parterne under forhandlingerne i  

 øvrigt fremsatte tilbud.
Afskrift af rapporten skal samtidig  

 tilstilles parterne.
Forligsinstitutionen kan bestemme, at forhandlingerne  

 mellem parterne under mæglingsmandens ledelse vil være at  

 genoptage.
 § 9. Forligsmænd og mæglingsmænd  

 bør ved arbejdets tilrettelæggelse tilstræbe, at  

 forhandlingerne kan være endeligt afsluttet inden det tidspunkt, til  

 hvilket parterne i henhold til de afgivne varsler om arbejdsstandsning kunne  

 frigøre sig for overenskomsterne.
 III.
Afstemningsregler § 10. Når et mæglingsforslag  

 underkastes afstemning inden for en organisation, må det kun  

 forelægges i forligsmandens affattelse, og der kan kun afgives rene ja-  

 eller nej-stemmer.
Før en afstemning finder sted, skal organisationen  

 drage omsorg for, at alle stemmeberettigede medlemmer får adgang til at  

 gøre sig bekendt med alle de almindelige og specielle bestemmelser i  

 mæglingsforslaget, der vedrører organisationens medlemmer.  

 Enhver afstemning om mæglingsforslaget - såvel ved urafstemning  

 som i kompetent forsamling og såvel i arbejdsgiver- som i  

 arbejderorganisationer - skal foregå hemmeligt og skriftligt.  

 Bestemmelser i love og vedtægter om, hvorledes den kompetente  

 forsamlings enkelte medlemmer skal stemme, er ugyldige.
Når  

 afstemningsresultatet foreligger skal organisationen give forligsmanden  

 skriftlig meddelelse om, hvor mange ja-stemmer og hvor mange nej-stemmer der  

 er afgivet, såvel som om det samlede antal af stemmeberettigede  

 medlemmer.
 Stk. 2. Om stemmeresultaterne, således som de fremkommer  

 i afdelingerne, forbundene eller hovedorganisationerne, må intet  

 offentliggøres eller meddeles til andre end vedkommende organisation  

 eller forligsmanden, før denne har offentliggjort hovedresultatet af  

 afstemningen.
§ 11. Inden for hvert forbund (fagforening,  

 fagforeningsafdeling) træffes afgørelsen af dets stilling til et  

 mæglingsforslag enten ved urafstemning eller af en dertil kompetent  

 forsamling.
Til forkastelse af et mæglingsforslag ved urafstemning  

 på arbejderside kræves, at et flertal af de i afstemningen  

 deltagende har stemt imod forslaget.
Hvis mindre end 40 pct. af de  

 stemmeberettigede har deltaget i afstemningen, kræves tillige, at  

 mindst 25 pct. af de stemmeberettigede har stemt imod forslaget.
 Stk. 2. På arbejdsgiverside træffes  

 afgørelsen af organisationernes stilling til et mæglingsforslag  

 i overensstemmelse med organisationernes vedtægtsbestemmelser.
 § 12. Forligsmanden kan i de af ham stillede  

 mæglingsforslag til en samlet løsning af en konfliktsituation  

 bestemme, at disse mæglingsforslag delvis eller fuldt ud skal betragtes  

 som en helhed, uanset hvorledes de fag, der er inddraget i konflikten, er  

 organiseret (som selvstændige fagforeninger, fagforbund eller  

 arbejdsgiverorganisationer eller indordnede som medlemmer af en  

 sammenslutning af fagforeninger, fagforbund eller  

 arbejdsgiverorganisationer). Ved en sådan sammenkædning af  

 mæglingsforslag omfattende flere fag vil der dog ikke kunne inddrages  

 organisationer bestående af arbejdsledere m.v.
Stk. 2. For så vidt der mellem Dansk  

 Arbejdsgiverforening og Landsorganisationen i Danmark findes en  

 gældende aftale om, at deres overenskomstområde skal opdeles i  

 grupper, der hver for sig skal tage stilling til forslag til nye  

 overenskomster, er forligsmanden afskåret fra at kræve disse  

 gruppers mæglingsforslag sammenkædet.
Tilsvarende regel  

 gælder for mæglingsforslag omfattende arbejdsgiver- eller  

 arbejderorganisationer, der er medlemmer af andre hovedorganisationer, for  

 så vidt disse har truffet lignende aftaler om opdeling af  

 underorganisationerne i grupper.
 Stk. 3. Et mæglingsforslag kan kun sammenkædes med  

 andre mæglingsforslag, såfremt forhandlingsmulighederne på  

 det pågældende område må anses for udtømte.  

 Forligsmanden afgør, om denne betingelse er opfyldt.
 Stk. 4. Såfremt forligsmanden har bestemt, at flere  

 mæglingsforslag skal betragtes som en helhed, skal der til  

 afgørelse af, om de således sammenkædede  

 mæglingsforslag er vedtaget eller forkastet af vedkommende  

 organisationer, foretages en sammenlægning af resultaterne for de  

 forskellige inddragne fag.
 Stk. 5. Ved udregningen af det samlede resultat for de  

 forskellige på arbejderside inddragne fag skal, hvor afgørelsen  

 er truffet ved urafstemninger, disse lægges til grund, medens, hvor  

 afgørelsen er truffet af kompetente forsamlinger, afstemningerne inden  

 for disse benyttes som fordelingsgrundlag.
Stk. 6. Såfremt der på arbejderside inden for  

 afstemningsområdet anvendes både urafstemning og afgørelse  

 ved kompetent forsamling, beregnes stemmeafgivningen således, at det  

 samlede medlemstal inden for områder, hvor afgørelse  

 træffes af en kompetent forsamling, reduceres i forhold til den  

 udfundne stemmeafgivningsprocent inden for urafstemningsområdet som  

 helhed.
Det således beregnede medlemstal fordeles mellem ja- og  

 nej-stemmer i samme forhold som de på den kompetente forsamling afgivne  

 stemmer, og de herved fremkomne stemmetal sammenlægges derefter med  

 stemmetallene fra urafstemningsområdet.
Stk. 7. For organisationer og enkeltvirksomheder under Dansk  

 Arbejdsgiverforening udregnes stemmevægten efter de hidtil  

 gældende regler.
Hvor organisationer og enkeltvirksomheder under Dansk  

 Arbejdsgiverforening og organisationer uden for denne er interesseret i samme  

 forslag, eller hvor flere organisationer uden for Dansk Arbejdsgiverforening  

 er interesseret i samme forslag, udregnes stemmevægten efter den af de  

 pågældende organisationers medlemmer i det nærmest  

 forudgående kalenderår udbetalte arbejdsløn.
Stk. 8. De stillede forslag skal betragtes som vedtaget  

 på arbejdsgiverside, såfremt der som helhed foreligger et flertal  

 for vedtagelsen.
På arbejderside betragtes forslaget som ikke vedtaget,  

 såfremt et flertal af de i afstemningen deltagende har stemt imod  

 forslaget og, hvis mindre end 40 pct. af de stemmeberettigede har deltaget i  

 afstemningen, tillige mindst 25 pct. af de stemmeberettigede har stemt imod  

 forslaget.
 IV.
Forskellige bestemmelser § 13. Det er forbudt at udstede erklæringer  

 eller føre vidner om, hvad der af parterne oplyses eller  

 foreslås under de af en forligsmand eller en mæglingsmand ledede  

 forhandlinger, medmindre dette vedtages af begge parter, og det drejer sig om  

 bestanddele af forliget, eller mæglingsmandens erklæring afgives  

 i henhold til § 8, stk. 5.
 § 14. Overtrædelse af denne lovs  

 bestemmelser straffes med bøde eller hæfte indtil 3  

 måneder, for så vidt ikke højere straf i henhold til den  

 øvrige lovgivning er forskyldt.
 Stk. 2. Ved pådømmelsen af sager  

 vedrørende overtrædelse af de i § 4, stk. 3, og i  

 § 10, stk. 2, indeholdte forbud mod offentliggørelse eller  

 meddelelse anses det som en meget skærpende omstændighed, at  

 meddelelse er tilflydt offentligheden, også selv om dette sker gennem  

 pressen i form af »forlydender«.
 Stk. 3. Bøder, der idømmes efter  

 nærværende lov, tilfalder statskassen.
 § 15. Udgifter til lønninger, kontorhold  

 m.v. udredes af staten ved bevilling på de årlige finanslove  

 eller ved særlig lov.
 Stk. 2. Enhver tvist om forligsmændenes kompetence kan  

 indankes til Arbejdsrettens afgørelse.
 § 16. Bestemmelse om ikrafttræden m.v.  

 (udelades).
 Lov nr. 1194 af 27. december 1996, hvis § 1 har  

 ændret § 11, stk. 1, 2. pkt., og § 12, indeholder  

 følgende ikrafttrædelsesbestemmelse:
§ 2 Loven træder i kraft den 1. januar 1997.
 Lov nr. 1078 af 29. december 1999, der ændrer i  

 § 3, stk. 3 og § 4, stk. 4 og 6, indeholder følgende  

 ikrafttrædelsesbestemmelse:
§ 2 Loven træder i kraft den 1. januar 2000.
