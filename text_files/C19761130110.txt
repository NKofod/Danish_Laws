 Ved lov nr. 290 af 10. juni 1976 er der sket en ændring af  

 tinglysningsloven, der er trådt i kraft i dag.
 Ved loven er der tilvejebragt hjemmel for tinglysning af de såkaldte  

 rentetilpasningslån til realkreditinstitutioner.
Rentetilpasningslån vil blive ydet inden for særlig realkredit.
Det  

 karakteristiske for den nye låneform er, at de til grund for lånet liggende  

 obligationer har kortere løbetid end lånet.
Ordningen indebærer, at rente og  

 afdrag hvert 5. år tilpasses de på dette tidspunkt gældende  

 markedsrentevilkår i modsætning til de traditionelle låneformer, hvor  

 rentevilkårene for hele lånets løbetid fastlægges efter markedsrenten på  

 tidspunktet for lånets optagelse, uden at der, medens dette løber, er  

 mulighed for at ændre renten i takt med den almindelige udvikling.
Den nye låneform indebærer, at beregning af rente og afdrag kun dækker  

 lånets første 5-årige periode.
Rente og ydelse i de senere 5-års perioder vil  

 være afhængig af renteniveauet på refinansieringstidspunktet og er således i  

 princippet ukendt på tidspunktet for lånets optagelse.
 Loven fastslår endvidere, at den senere fastsættelse af rente- og  

 afdragsvilkår i overensstemmelse med de herfor i pantebrevet fastsatte vilkår  

 ikke behøver at tinglyses.
Loven omfatter foruden rentetilpasningslån de hidtil kendte kontantlån  

 uden rentetilpasning (fastforrentede kontantlån). Det har hidtil i vidt  

 omfang været praksis at tinglyse en påtegning på kontantlånspantebrevet om  

 den endelige fastsættelse af lånets rente- og afdragsvilkår, som finder sted  

 umiddelbart efter pantebrevets tinglysning.
Bestemmelsen fastslår  

 udtrykkeligt, at dette ikke er nødvendigt.
 Til markering af at der for rentetilpasningslån gælder særlige vilkår,  

 skal man efter aftale med Den danske Dommerforening henstille, at der i  

 tingbogen og i tingbogsattester anføres: Rentetilpasningslån.
 Særtryk af ændringsloven vil blive udsendt snarest muligt.
 P.M.V.
 E.B.
