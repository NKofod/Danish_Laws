 Ved lov nr. 107 af 28. marts 1984 er skattestyrelseslovens § 15, stk. 2,  

 blevet ændret, således at det med virkning fra den 1. juli 1984 er blevet  

 overladt til ministeren for skatter og afgifter at fastsætte regler,  

 hvorefter ligningskommissionerne efter udløbet af fristen i  

 skattestyrelseslovens § 3, stk. 5 (tidligere § 5), skal kunne ændre  

 skatteansættelser og foretage nye, hvor sådanne tidligere med urette ikke er  

 blevet foretaget.
Ved skatte- og afgiftsministeriets bekendtgørelse nr. 318 af 13. juni 1984  

 som ændret ved bekendtgørelse nr. 139 af 20. marts 1986 er der givet sådanne  

 regler.
I tilknytning hertil fastsættes følgende nærmere retningslinier:
 1. Ligningskommissionerne skal - som hidtil - have  

 foretaget skatteansættelserne senest den 31. marts i det andet kalenderår  

 efter det indkomstår, som ansættelsen vedrører, jfr. skattestyrelseslovens §  

 3, stk. 5.
2. Skatte- og afgiftsministeriets bekendtgørelse nr.  

 318 åbner mulighed for, at en ligningskommission tager en skatteansættelse op  

 til prøvelse og ændring efter udløbet af denne frist.
Dette gælder dog ikke i  

 det omfang, der af landsskatteretten, ligningsrådet, et amtsligningsråd eller  

 et skatteråd er taget stilling til ansættelsen, jfr. skattestyrelseslovens §  

 15, stk. 2, 2. pkt.
Herudover anfører bekendtgørelsen følgende begrænsninger:
a.
Forhøjelse af en skatteansættelse vil ikke kunne foretages, hvor  

 forhøjelsen må anses for at være af uvæsentlig betydning, jfr.  

 bekendtgørelsens § 1, stk. 1, litra a.
Ved bedømmelsen af, om en forhøjelse  

 må anses for uvæsentlig, må der anlægges en samlet vurdering, idet både dens  

 forhold til den konkrete ansættelse og dens eventuelle følger for andre  

 skatteyderes ansættelser tages i betragtning.
Forhøjelser, der andrager  

 mindre end 3.000 kr. i alt, må i almindelighed anses for uvæsentlige og kan  

 ikke foretages med hjemmel i bekendtgørelsen.
b.
I tilfælde, hvor en ændring af en skatteansættelse kan have sammenhæng  

 med ansvarspådragende forhold, skal ligningskommissionen i underretningen til  

 skatteyderen om ansættelsen tilkendegive, at der ikke er taget stilling til  

 spørgsmålet om et eventuelt strafansvar efter skattekontrolloven.
Er  

 ligningskommissionen i tvivl om, hvorvidt der kan gøres strafansvar gældende,  

 forelægges spørgsmålet for amtsskatteinspektoratet (statsskattedirektoratet)  

 inden udsendelsen af underretningen til skatteyderen om den påtænkte  

 ansættelse (»agterskrivelsen«).
 Ændring af en skatteansættelse vil ikke kunne foretages, såfremt ændringen  

 har sammenhæng med ansvarspådragende forhold, og det skønnes, at sagen efter  

 sin art bør søges afsluttet som efterbetalingssag uden egentlig ændring af  

 skatteansættelsen, jfr. skattestyrelseslovens § 17 samt § 28 i  

 forretningsordenen for ligningsrådet og statsskattedirektoratet.
c. Ændring af en skatteansættelse vil ikke kunne foretages i tilfælde,  

 hvor ansættelsen er under behandling ved en højere skattemyndighed, jfr.  

 bekendtgørelsens § 1, stk. 1, litra c.
Dette er ensbetydende med, at  

 ligningskommissionen i tilfælde, hvor en ansættelse, som behandles af  

 skatterådet, landsskatteretten eller en anden højere skattemyndighed, f.eks.  

 et amtsskatteinspektorat, må afvente behandlingen ved denne myndighed.
Når  

 behandlingen er afsluttet, vil ligningskommissionen kunne foretage ændringer  

 i det omfang, der ikke er taget stilling til ansættelsen af den overordnede  

 myndighed.
En ansættelse betragtes som værende under behandling i skatterådet  

 eller landsskatteretten, så snart klagen fra skatteyderen eller dennes  

 repræsentant er kommet frem til skatterådet respektive landsskatteretten.
3. SD-cirkulære 1983-20 om amtsskatteinspektoraternes,  

 henholdsvis Københavns skatte- og registerforvaltnings behandling af  

 ansøgninger om genoptagelse af skatteansættelser opretholdes.
Cirkulærets  

 retningslinier finder i fremtiden tilsvarende anvendelse på  

 ligningskommissionernes behandling af de omhandlede ansøgninger.  

 Opmærksomheden henledes især på pkt. 6, hvorefter ansøgninger, der begrundes  

 med henvisning til en afgørelse, hvorved landsskatteretten eller domstolene  

 har underkendt en hidtil fulgt praksis, skal forelægges for  

 statsskattedirektoratet, medmindre direktoratet allerede i cirkulære m.v. har  

 givet anvisning på, hvorledes afgørelsen skal tages i betragtning ved  

 skatteansættelsen, herunder ved genoptagelse af allerede foretagne  

 ansættelser.
4. Skatte- og afgiftsministeriets bekendtgørelse nr.  

 318 af 13. juni 1984 åbner mulighed for, at en ligningskommission efter  

 udløbet af fristen i skattestyrelseslovens § 3, stk. 5, kan foretage en ny  

 ansættelse, hvor en sådan med urette ikke er foretaget tidligere, f.eks. på  

 grund af fejl eller udeladelser i mandtalslisten m.v., jfr. bekendtgørelsens  

 § 1, stk. 3. Af bestemmelsens sammenhæng med lovens regel fremgår, at  

 beføjelsen udelukkende tager hensyn til ansættelser, som ligningskommissionen  

 ikke har kunnet foretage i ligningsperioden, fordi den ikke har været bekendt  

 med, at den skattepligtige skulle ansættes til skat i kommunen.
Bestemmelsen  

 giver således ikke adgang til at udskyde skatteansættelser til efter  

 ligningsfristens udløb.
 5. Ligningskommissionen skal underrette  

 amtsskatteinspektoratet (statsskattedirektoratet) om en ansættelse, der  

 foretages i medfør af bekendtgørelse nr. 318 af 13. juni 1984, § 1, stk. 1,  

 når den skattepligtige på foranledning af den i skattestyrelseslovens § 3,  

 stk. 1, foreskrevne underretning har gjort indsigelse imod den varslede  

 ansættelse, og ikke siden udtrykkeligt har erklæret sig indforstået hermed.  

 Ligningskommissionen behøver dog ikke at underrette amtsskatteinspektoratet  

 (statsksattedirektoratet) om ændringer, som alene omfatter nedsættelser i  

 overensstemmelse med lov eller fast praksis, eller andre ændringer, som  

 direkte følger anvisninger fra ligningsrådet eller statsskattedirektoratet.  

 Ligningskommissionen skal tillige underrette amtsskatteinspektoratet  

 (statsskattedirektoratet) om ansættelser, der foretages efter  

 bekendtgørelsens § 1, stk. 1, i tilfælde, hvor der ikke foreligger behørig  

 selvangivelse, jfr. skattestyrelseslovens § 3, stk. 2, samt om ansættelser  

 foretaget i medfør af bekendtgørelsens § 1, stk. 3. Underretningen til  

 amtsskatteinspektoratet (statsskattedirektoratet) gives senest samtidig med  

 underretningen til den skattepligtige om den foretagne ansættelse.  

 Underretningen til amtsskatteinspektoratet (statsskattedirektoratet) gives  

 f.eks. i form af en kopi af underretningen til den skattepligtige.
 6. Det er ikke hensigten, at amtsskatteinspektoraterne  

 (statsskattedirektoratet) skal foretage en vurdering af hver enkelt  

 ansættelse (ændring), men alene, at der skal udøves tilsyn med  

 ligningskommissionernes anvendelse af adgangen til at optage ansættelser  

 vedrørende ældre indkomstår.
 7. Cirkulæret erstatter SD-cirkulære 1984-26 af 3.  

 juli 1984.
