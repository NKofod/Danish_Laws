 I medfør af § 4 i lov nr. 197 af 7. maj 1948 om markeder m.v. for heste og  

 kreaturer, § 1 i lov nr. 188 af 1. maj 1923 om tillæg til lov nr. 156 af 14.  

 april 1920 om smitsomme sygdomme hos husdyrene og lov nr. 131 af 13. april  

 1954 om udførsel og indførsel af levende dyr m.v. fastsættes herved følgende  

 bestemmelser.
§ 1 Definitioner m.v.
 1. Ved eksportmarkeder forstås sådanne markeder, som  

 af Landbrugsministeriet udtrykkeligt er godkendt som eksportmarkeder, og ved  

 hvilke der findes een eller flere af de i medfør af § 1, stk. 1, i  

 bekendtgørelse af dags dato om udførsel af levende heste og klovbærende  

 husdyr autoriserede dyrlæger.
2. Ved samlestalde forstås i denne bekendtgørelse  

 stalde, hvori der samles kvæg til udførsel eller slagtning her i landet.
Til  

 afholdelse af markeder i samlestalde kræves landbrugsministeriets  

 godkendelse, jfr. § 1, stk. 1, i lov nr. 197 af 7. maj 1948 om markeder m.v.  

 for heste og kreaturer.
Ved afholdelse af markeder samt al anden samling af  

 dyr i samlestalden skal der etableres et dyrlægetilsyn, jfr. § 3, stk. 1, i  

 nævnte lov.
§ 2 Godkendelse af eksportmarkeder og samlestalde.
Eksportmarkeder og samlestalde med dertil hørende stalde, ramper,  

 gårdsplads, fortove, indhegninger, vaskeplads, indsyningsplads m.v. skal  

 indrettes i overensstemmelse med de af veterinærdirektoratet fastsatte  

 fordringer og må ikke tages i brug, forinden beliggenhed og indretning er  

 godkendt af veterinærdirektoratet, hvortil skal indsendes situationsplan og  

 tegninger.
Det samme gælder eventuelle ændringer og tilbygninger.
Anlæggene  

 skal holdes i god stand og skal rottesikres.
Ved reparationer og ændringer må  

 træ - bortset fra porte og døre - ikke anvendes under højde af 1,60 m.  

 Tilsynet føres af pågældende veterinærinspektør.
§ 3 Modtagelse af dyr.
1. Der må ikke indsættes klovbærende husdyr på et  

 eksportmarkeds eller en samlestalds grund, uden at den tilsynsførende dyrlæge  

 har underkastet hvert enkelt dyr en nøje undersøgelse, jfr. dog stk. 3 Denne  

 skal finde sted på en indhegnet indsyningsplads, hvortil kun dyrlæger,  

 chauffører og trækkere har adgang.
En af virksomheden bekostet plakat med  

 ordlyden: »Adgang forbudt uvedkommende« skal være opslået ved  

 indsyningspladsen.
Undersøgelsen skal foregå straks ved dyrenes ankomst enten  

 ved dagslys eller ved en af veterinærdirektoratet godkendt kunstig belysning  

 og skal også omfatte de klovbærende dyr, der måtte forblive på vognene til  

 videretransport.
Kvæg skal herunder aflæsses, hvis det er nødvendigt for at  

 gennemføre undersøgelsen.
Dyr, der måtte henstå på virksomheden om morgenen  

 på samlingsdagen, skal enkeltvis undersøges af dyrlægen, inden der åbnes for  

 tilførsel til virksomheden.
2. Når veterinærdirektoratet af hensyn til mund- og  

 klovesygens optræden skønner det nødvendigt, kan det give påbud om holdvis  

 indsyning.
Denne skal foregå således, at der ikke gives adgang til  

 eksportmarkedet (samlestalden) for en del af et hold klovbærende dyr, før  

 hele holdet er undersøgt og mærket.
Indsyningspladsen skal være tømt for  

 klovbærende dyr, inden aflæsningen af et nyt hold begynder.
3. Undtaget fra fornævnte dyrlægeundersøgelse er  

 klovbærende dyr, der ankommer fra et eksportmarked eller en samlestald  

 ledsaget  enten af en ikke over 24 timer gammel sundhedsattest, jfr. §  

 4 i bekendtgørelse herfra af dags dato om udførsel af levende heste og  

 klovbærende husdyr, eller er af en af lederen af den pågældende  

 virksomhed udstedt skriftlig erklæring om, at dyrene er blevet enkeltvis  

 undersøgt af den tilsynsførende dyrlæge dersteds samme dag, som afsendelsen  

 sker.
Erklæringen, der skal indeholde oplysning om dyrenes antal, klipmærker  

 eller øremærker samt transportvognens nummer, er kun gyldig på  

 udstedelsesdagen.
Inden dyrene aflæsses, skal denne erklæring afleveres til  

 lederen af den modtagende virksomhed.
 4. Det påhviler eksportmarkedets (samlestaldens)  

 ledelse at stille den fornødne medhjælp til rådighed for dyrlægen ved dennes  

 undersøgelse og ved den eventuelle mærkning af dyrene.
5. Vogne, der har været benyttet til tranport af  

 klovbærende dyr til eksportmarkeder og samlestalde, skal efter hvert læs  

 renses, afskrubbes omhyggeligt og afskylles grundigt samt - når særligt påbud  

 herom er givet - desinficeres med 2 promille natronhydratopløsning.
Undtaget  

 herfra er, medmindre udtrykkelig ordre foreligger fra veterinærdirektoratet,  

 vogne lastet med svin til et grisemarked.
Den nævnte rensning skal foregå ved  

 virksomhedens foranstaltning på dennes vaskeplads, men for den pågældende  

 vognmands regning.
 6. Der skal af den enkelte virksomhed for  

 samlingsdagene fastsættes og tydeligt bekendtgøres et tidsrum på i  

 almindelighed ikke over 3 timer, hvori klovbærende dyr modtages.
§ 4 Slagtekvæg adskilles fra levekvæg.
På dage, hvor der på et eksportmarkeds  

 eller en samlestalds grund samles slagtekvæg, der må ikke samles klovbærende  

 levedyr (om grisemarkeder se § 8), og der skal være et tidsrum på 2 fulde  

 døgn mellem åbningen af de to former for samling af dyr.
§ 5 Rømning, desinfektion, overstående dyr.
1. eksportmarkeders (samlestaldes) grund skal i  

 almindelighed være rømmet for dyr inden kl. 12.00 dagen efter samlingen,  

 hvorefter rensning og desinfektion omgående skal foretages efter dyrlægens  

 anvisning.
Desinfektion skal ske med en tryksprøjte.
2. I tilfælde, hvor transportvanskeligheder eller  

 lign. forhindrer en rettidig rømning, skal tilladelse til, at dyrene  

 forbliver på markedet, indhentes hos den tilsynsførende dyrlæge.
Uvedkommende  

 må ikke gives adgang til overstående dyr, hvortil døre og porte skal holdes  

 låset.
Overstående klovbærende dyr skal daglig - dog tidligst 24 timer efter  

 samlingens afslutning - inspiceres og, når særligt påbud herom er givet fra  

 pågældende veterinærinspektør, enkeltvis undersøges af dyrlægen.
§ 6 Smitsomme sygdomme.
1. Såfremt der konstateres mund- og klovsyge inden for  

 15 km, men uden for 2 km fra et eksportmarkeds eller en samlestalds grænse,  

 kan kun samlinger af slagtekvæg fortsætte, medens alle andre samlinger af  

 klovbærende dyr er forbudt, indtil det pågældende iagttagelsesdistrikt er  

 hævet.
Der vil dog af politimesteren efter forudgående forhandling med den  

 pågældende veterinærinspektør på visse betingelser kunne gives tilladelse  

 til, at grisemarkeder (-auktioner og -bortsalg) fortsætter, medmindre der  

 indtræffer tilfælde af mund- og klovsyge inden for 2 km fra eksportmarkedets  

 (samlestaldens) grænse.
 2. Konstateres der hos klovbærende husdyr mund- og  

 klovesyge eller anden ondartet smitsom sygdom med undtagelse af miltbrand og  

 smitsom svælglamhed inden for 2 km fra et eksportmarkeds (en samlestalds)  

 grænse, hvorved virksomheden inddrages i et iagttagelsesdistrikt, er  

 samlinger af klovbærende dyr forbudt, så længe iagttagelsesdistriktet består.
 3. Konstateres der en af de i stk. 2 nævnte smitsomme  

 sygdomme på et eksportmarked eller i en samlestald, skal markedshandelen  

 straks standses, og klovbærende dyr må ikke fjernes fra markedet eller  

 samlestalden, forinden sygdommen er afsluttet, og det offentlige tilsyn er  

 hævet.
 4. Bliver der tilført et eksportmarked eller en  

 samlestald dyr, der hidrører fra en besætning angrebet af mund- og klovesyge  

 eller svinepest, skal markedshandelen straks standses, og klovbærende dyr må  

 ikke fjernes fra markedet eller samlestalden, forinden det offentlige tilsyn  

 er hævet.
5. Veterinærdirektoratet er bemyndiget til uanset  

 bestemmelserne i stk. 3 og 4 at tillade eksportmarkedet eller samlestalden  

 genåbnet på betingelse af, at de syge dyr eller de i stk. 4 nævnte dyr  

 slås ned og så vidt muligt nedgraves på stedet, at de sunde dyr føres  

 til omgående slagtning på et nærliggende slagtehus eller slagteri ledsaget af  

 de i stk. 6. nævnte hvide passersedler, og  at markedet eller  

 samlestalden samt dennes omgivelser (rampe, vægte, gårdsplads m.v.) derefter  

 renses og desinficeres.
Såfremt eksportmarkedet eller samlestalden ønsker at  

 benytte sig af den i nærværende stykke givne adgang til at genåbne  

 markedshandelen, er udgifter ved de deraf nødvendiggjorte foranstaltninger  

 det offentlig uvedkommende.
6. Veterinærdirektoratet er bemyndiget til, når der  

 rettes henvendelse herom gennem den tilsynsførende dyrlæge, uanset  

 bestemmelserne i stk. 2, hvor forholdene taler derfor, at tillade afholdelse  

 af lukkede slagtekvægssamlinger.
De til sådanne lukkede slagtekvægssamlinger  

 førte dyr skal alle føres direkte fra eksportmarkedets (samlestaldens) grund  

 til slagtning på offentlige eller private slagtehuse eller eksportslagterier.  

 Dyrene skal da ledsages af en af den tilsynsførende dyrlæge udstedt hvid  

 passerseddel, der dog efter særlig aftale med den pågældende  

 veterinærinspektør kan undlades for dyr, der føres til omgående slagtning på  

 et umiddelbart op ad eksportmarkedet (samlestalden) beliggende slagtehus  

 (eksportslagteri).
§ 7 Levekvægsmarkeder.
 Såfremt der på et eksportmarked eller en samlestald afholdes  

 levekvægsmarkeder, auktioner over eller bortsalg og opkøb af levekvæg, gælder  

 foranstående bestemmelser i §§ 2-6 også for disse samlinger.
§ 8 Grisemarkeder.
 1. Grisemarkeder (-auktioner og -bortsalg), herunder  

 sådanne hvor orner, søer og gylte kan fremstilles, kan finde sted på  

 eksportmarkeders og samlestaldes grund på betingelse af, at den  

 tilsynsførende dyrlæge inspicerer de tilførte dyr (se dog stk. 2), inden de  

 indføres på eksportmarkedet (samlestalden), at  kasserne, hvori dyrene  

 tilføres, er rene, at de benyttede lokaler m.v. samt kasser o.lign.,  

 der måtte forblive på pladsen, renses og desinficeres straks efter samlingens  

 afslutning, og  at sådanne kasser opbevares på betryggende måde.
 2. Såfremt grisemarkeder m.v. finder sted på dage,  

 hvor der er samling af kvæg til udførsel i levende tilstand, skal svinene  

 inden indførselen på eksportmarkedet (samlestalden) undersøges enkeltvis af  

 den tilsynsførende dyrlæge.
 3. Med hensyn til udbrud af ondartet smitsom sygdom  

 gælder de i § 6, stk. 3-5, nævnte bestemmelser.
§ 9 Heste.
 Heste, der tilføres et eksportmarked eller en samlestald, skal udelukkende  

 underkastes inspektion af den tilsynsførende dyrlæge, medmindre en særlig  

 undersøgelse af hver enkelt hest er påbudt af veterinærdirektoratet.
§ 10 Dyrenes behandling.
 1. Der skal drages al fornøden omsorg for, at dyrene  

 får en forsvarlig behandling jfr. lov nr. 256 af 27. maj 1950 om værn for  

 dyr.
 2. De tilførte og eventuelle overstående dyr skal  

 fodres, vandes og malkes i fornøden udstrækning, jfr. lov nr. 256 af 27. maj  

 1950 om værn for dyr.
§ 11 Slagtning 1. Slagtning, herunder nødslagtning må ikke finde sted  

 på et eksportmarkeds eller en samlestalds grund, medmindre den tilsynsførende  

 dyrlæge i medfør af bestemmelserne i lov nr. 256 af 27. maj 1950 om værn for  

 dyr forbyder videre transport af det pågældende dyr, eller der er tale om  

 nedslagning i henhold til bestemmelserne i § 6, stk. 5, i denne  

 bekendtgørelse.
Afblødning af et sådant aflivet dyr må kun ske, såfremt dyret  

 forinden aflivningen efter dyrlægens skøn ikke har vist nogen tegn på smitsom  

 sygdom.
 2. Ud over de i stk. 1 nævnte tilfælde må slagteklædte  

 personer ikke færdes på et eksportmarkeds eller en samlestalds grund.
§ 12 Transport fra markedet (samlestalden).
 1. For så vidt angår dyrenes transport skal  

 bestemmelserne i de til enhver tid gældende bekendtgørelser fra  

 justitsministeriet (om transport af levende dyr) og fra handelsministeriet  

 (om transport til søs af levende dyr) iagttages.
2. Vogne, der benyttes til transport af klovbærende  

 husdyr, der er op købt til udførsel i levende tilstand, skal forinden  

 læsningen være renset og desinficeret med en 2 promille-holdig opløsning af  

 natriumhydroksyd tilsat 5 pct. frisk læsket kalk.
Jernbanevogne, læsset med  

 klovbærende dyr direkte til udlandet, skal desuden være strøet med et mindst  

 10 cm. tykt lag grus.
Det samme gælder vogne med klovbærende dyr adresseret  

 til Padborg, såfremt vognene i øvrigt er egnet til at gå til udlandet.
Den  

 tilsynsførende dyrlæge skal godkende fornævnte rensning, desinfektion og  

 strøning, inden dyrenes indlæsning påbegyndes.
 3. Det påhviler den tilsynsførende dyrlæge at give de  

 for læsningen (indladningen) ansvarlige fornøden instruktion om de for  

 rensning, desinfektion og grusning af jernbanevogne og lastautomobiler samt  

 rensning og desinfektion af og indladning i skibe fastsatte bestemmelser, og  

 dyrlægen skal ligeledes påse, at disse overholdes, samt til den pågældende  

 veterinærinspektør indberette gentagne, grovere overtrædelser.
 4. Såfremt dyrene skal afsendes med jernbane, påhviler  

 det ledelsen af de virksomheder, hvorfra klovbærende dyr, som er opkøbt til  

 udførsel, afsendes, at give såvel den pågældende station som den  

 tilsynsførende dyrlæge underretning i god tid inden afsendelsen.
§ 13 Diverse.
 1. Det påhviler eksportmarkedets (samlestaldens)  

 ledelse i god tid til dyrlægen og politiet at anmelde enhver samling af heste  

 og klovbærende dyr, som ansættes til afholdelse uden for de i  

 markedsfortegnelsen anførte dage.
2. Den tilsynsførende dyrlæge er berettiget til at  

 forbyde, at et eksportmarkeds (en samlestalds) grund benyttes til formål,  

 hvis art og omfang er uforenelig med virksomhedens normale drift.
Dyrlægen  

 kan påbyde iværksættelse af rensning (evt. desinfektion) i fornødent omfang  

 efter virksomhedens benyttelse til uvedkommende formål.
 3. Foder og strøelse må kun oplagres i staldene,  

 såfremt det sker på et dertil indrettet loft med tæt gulv.
 4. Det er forbudt fra eksportmarkeder og samlestalde  

 at fjerne løse, brugte reb, grimer og tøjr, forinden disse ved de pågældende  

 virksomheders foranstaltning og på virksomhedens regning er grundigt renset  

 ved hjælp af børste og vand og derefter desinficeret ved anbringelse i mindst  

 24 timer i et kar med frisk tilberedt 2 1/2 pct. lysolopløsning.
5. De af offentlig myndighed påbudte opslag skal  

 anbringes på et iøjnefaldende sted i nærheden af indgangen, evt. rampen.
Om  

 nødvendigt skal nye rekvireres.
 6. Eksportmarkeders og samlestaldes ledelse skal  

 iøvrigt rette sig efter anvisninger og påbud, som i medfør af lovgivningens  

 bestemmelser meddeles af den tilsynsførende dyrlæge eller veterinære  

 myndigheder.
§ 14 Tilsynet.
 1. Tilsynet med gennemførelsen af foranstående føres  

 af den af landbrugsministeriet beskikkede dyrlæge i forbindelse med politiet,  

 hvis assistance særlig er påkrævet til kontrol med de i § 3, stk. 1, 2 og 5,  

 § 6, § 8, § 10, stk. 1, og § 13, stk. 5, nævnte forhold.
 2. De mærker, som dyrlægen har forsynet dyrene med, må  

 ikke fjernes uden dyrlægens tilladelse.
§ 15 Betaling.
Dyrlægernes betaling fastsættes af landbrugsministeriet.
Indtil videre  

 gælder de hidtidige takster.
§ 16 Overtrædelser.
 Overtrædelser af bestemmelserne i denne bekendtgørelse straffes med bøde,  

 jfr. § 18 i lov nr. 156 af 14. april 1920 om smitsomme sygdomme hos husdyrene  

 og § 5 i lov nr. 197 af 7. maj 1948 om markeder m.v. for heste og kreaturer  

 samt § 5 i lov nr. 131 af af 13. april 1954 om udførsel og indførsel af  

 levende husdyr m.m.
§ 17 Denne bekendtgørelse træder i kraft den 2. august 1954. Samtidig ophæves  

 cirkulære af 13. februar 1930 vedrørende eksportmarkeder, samlestalde og  

 samlinger andetsteds af klovbærende dyr til udførsel, cirkulærer af 3. marts  

 1941, 2. maj 1941, 25. juni 1946 og 26. oktober 1949 til de tilsynsførende  

 dyrlæger ved samtlige eksportmarkeder og samlestalde samt de kontrollerede  

 dyrlæger ved samtlige eksport-svineslagterier.
 Landbrugsministeriet , den 14. juli 1954.
J.
Smørum.
Vald.
Hornslet.
