(Til amtsskatteinspektoraterne) Efter reglerne i kildeskattelovens § 16, stk. 3 og 4, jfr.  

 arveafgiftslovens § 48, stk. 2, og § 19, er parterne bundet af den  

 værdiansættelse, de har anført i en gaveanmeldelse.
Såfremt det pågældende  

 amtsskatteinspektorat finder, at den af parterne anførte værdi ikke svarer  

 til det overdragnes værdi i handel og vandel på gavetidspunktet, kan  

 inspektoraterne som efterprøvende myndighed ændre værdiansættelsen.  

 Amtsskatteinspektoraternes ændring skal dog foretages inden 3 måneder efter  

 anmeldelsens modtagelse.
Ved ministeriet for skatter og afgifters bekendtgørelse nr. 602 af 9.  

 december 1977 blev det bestemt, at de beføjelser, der i forbindelse med  

 dødsfald er tillagt skattemyndigheden i henhold til kildeskatteloven, udøves  

 af ligningskommissionen, og at bestemmelserne i skattestyrelseslovens kapitel  

 1 finder tilsvarende anvendelse.
Der er ikke fastsat tilsvarende regler om  

 amtsskatteinspektoraternes behandling af værdiansættelsesspørgsmål i  

 gavesager.
Skattedepartementet skal på baggrund heraf anmode  

 amtsskatteinspektoraterne om at give parterne i gavesager lejlighed til at  

 ytre sig skriftligt eller ved mundtlig forhandling, forinden  

 amtsskatteinspektoratet foretager en ændring i parternes ansættelse af gavens  

 værdi.
Dette gælder dog ikke, hvis udsættelse vil medføre overskridelsen af  

 en lovbestemt frist eller lignende.
