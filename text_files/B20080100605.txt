Bekendtgørelse om synsfri sammenkobling af lastbil og påhængskøretøj med en tilladt totalvægt på over 3.500 kg I medfør af § 68, stk. 1, § 70, stk. 3, § 73, stk. 1, og § 118, stk. 8, i færdselsloven, jf. lovbekendtgørelse nr. 1276 af 24. oktober 2007, som ændret ved lov nr. 309 af 19. april 2006, fastsættes:
 § 1. Ved synsfri sammenkobling forstås sammenkobling af bil og påhængskøretøj uden forudgående syn og godkendelse ved en synsvirksomhed af vogntoget.
 § 2. Køretøjer, der skal benyttes til synsfri sammenkobling, skal opfylde de særlige krav til indretning og udstyr, der er fastsat for køretøjer til synsfri sammenkobling i bekendtgørelse om detailforskrifter for køretøjers indretning og udstyr.
Sættevogne/påhængsredskaber på sættevognschassis § 3. Lastbil, hvis tilladte totalvægt overstiger 3.500 kg, kan registreres til synsfri sammenkobling med danske sættevogne/påhængsredskaber på sættevognschassis og udenlandske sættevogne.
 Stk. 2. Sættevogn, hvis tilladte totalvægt overstiger 3.500 kg, kan registreres til synsfri sammenkobling med lastbil.
 Stk. 3. Registreringspligtigt påhængsredskab, hvis tilladte totalvægt overstiger 3.500 kg, og som er opbygget på et typegodkendt sættevognschassis, kan registreres til synsfri sammenkobling med lastbil.
 Stk. 4. Køretøjerne skal inden anmeldelse til registrering:
1) være synet og godkendt til synsfri sammenkobling af en synsvirksomhed, eller 2) være godkendt til synsfri sammenkobling af Færdselsstyrelsen i forbindelse med udstedelse af standardtypegodkendelse eller anmeldt EF-typegodkendelse.
§ 4. Lastbil og dansk sættevogn/påhængsredskab på sættevognschassis må kun sammenkobles synsfrit, såfremt 1) begge køretøjer er registreret til synsfri sammenkobling, 2) sættevognens/påhængsredskabets faktiske hovedbolttryk og samlede faktiske akseltryk ikke overstiger de værdier for henholdsvis tilladt skammelbelastning og samlet tilladt akseltryk, der er anført i lastbilens registreringsattest, 3) vogntogets dimensioner opfylder kravene i bekendtgørelse om køretøjers største bredde, længde, højde, vægt og akseltryk, og 4) afstanden mellem bilens bageste aksel og sættevognens/påhængsredskabets forreste aksel er mindst a) 2,5 m i vogntog med 5 eller flere aksler, dog b) 3,0 m, hvis sættevognen/påhængsredskabet har 3 aksler, hvor nogen indbyrdes afstand er mindre end 1,1 m, eller c) 4,0 m i vogntog med en faktisk totalvægt på mere end 44.000 kg.
 Stk. 2. Lastbilens registreringsattest eller kopi heraf skal medbringes under kørslen og på forlangende forevises til politiet.
 Stk. 3. Hvis der for lastbilen er udfærdiget koblingsattest, skal denne eller kopi heraf medbringes og benyttes i stedet for registreringsattesten.
§ 5. Lastbil og udenlandsk sættevogn må kun sammenkobles synsfrit, hvis lastbilen er registreret til synsfri sammenkobling, og den udenlandske sættevogn 1) er forsynet med 2 tommer hovedbolt, 2) på alle hjul er forsynet med trykluftbremser, som kan tilsluttes lastbilens driftsbremse, 3) er forsynet med ABS (blokeringsfri bremser), der kan tilsluttes lastbilen, eller er forsynet med ALB (automatisk lastafhængig bremsekraftregulering), og 4) sættevognens el-anlæg skal kunne tilsluttes lastbilens el-anlæg.
Stk. 2. § 4, stk. 1, nr. 2-5, finder tilsvarende anvendelse for udenlandske sættevogne.
Den udenlandske sættevogns faktiske hovedbolttryk, samlede faktiske akseltryk og faktiske totalvægt må dog aldrig overstige, hvad sættevognen er registreret eller godkendt til i sit hjemland.
 Stk. 3. Den udenlandske sættevogn skal være registreret i hjemlandet eller, såfremt sættevogne ikke registreres i vedkommende land, godkendt til kørsel i hjemlandet.
Stk. 4. Lastbilens og den udenlandske sættevogns registreringsattest eller kopi heraf skal medbringes under kørslen og på forlangende forevises til politiet.
Såfremt sættevogne ikke registreres i vedkommende land, skal i stedet medbringes bevis for sættevognens godkendelse til kørsel i hjemlandet.
 Stk. 5. Hvis der for lastbilen er udfærdiget koblingsattest, skal denne eller kopi heraf medbringes og benyttes i stedet for registreringsattesten.
 Stk. 6. Den udenlandske sættevogn skal være forsynet med den i hjemlandet udleverede nummerplade, såfremt sættevogne forsynes med egen nummerplade i vedkommende land.
 Stk. 7. Den udenlandske sættevogn skal bagpå være forsynet med hjemlandets nationalitetsmærke.
Påhængsvogne/påhængsredskaber på påhængsvognschassis § 6. Lastbil, hvis tilladte totalvægt overstiger 3.500 kg, kan registreres til synsfri sammenkobling med påhængsvogne/påhængsredskaber på påhængsvognschassis.
 Stk. 2. Påhængsvogn, hvis tilladte totalvægt overstiger 3.500 kg, kan registreres til synsfri sammenkobling med lastbil.
 Stk. 3. Registreringspligtigt påhængsredskab, hvis tilladte totalvægt overstiger 3.500 kg, og som er opbygget på et typegodkendt påhængsvognschassis, kan registreres til synsfri sammenkobling.
 Stk. 4. Køretøjerne skal inden anmeldelse til registrering:
1) være synet og godkendt til synsfri sammenkobling af en synsvirksomhed, eller 2) være godkendt til synsfri sammenkobling af Færdselsstyrelsen i forbindelse med udstedelse af standardtypegodkendelse eller anmeldt EF-typegodkendelse.
§ 7. Lastbil og påhængsvogn/påhængsredskab på på­hængs­vognschassis må kun sammenkobles synsfrit, såfremt 1) begge køretøjer er registreret til synsfri sammenkobling, 2) påhængvognens/påhængsredskabets faktiske totalvægt ikke overstiger den værdi for største totalvægt, som er anført i lastbilens registreringsattest, og såfremt der er tale om et påhængskøretøj af kærretypen, tillige at kærrens V-værdi ikke overskrider den V-værdi, der er anført i lastbilens registreringsattest, 3) vogntogets dimensioner opfylder kravene i bekendtgørelse om køretøjers største bredde, længde, højde, vægt og akseltryk, og 4) vogntoget på plan vej kan foretage en vending på 1800 med fuldt styreudslag, uden at køretøjerne støder mod hinanden.
 Stk. 2. Lastbilens og påhængsvognens/påhængsredskabets registreringsattest eller kopi heraf skal medbringes under kørslen og på forlangende forevises til politiet.
 Stk. 3. Hvis der for lastbilen er udfærdiget koblingsattest, skal denne eller kopi heraf medbringes og benyttes i stedet for registreringsattesten.
Særlige regler for visse vogntog § 8. Lastbil registreret til synsfri sammenkobling med påhængskøretøj med mindst 3 aksler må alene sammenkobles med et sådant påhængskøretøj.
§ 9. Lastbil og udenlandsk påhængsvogn eller påhængsredskab på påhængsvognchassis må kun sammenkobles synsfrit, hvis lastbilen er registreret til synsfri sammenkobling og den udenlandske påhængsvogn/påhængsredskab 1) er forsynet enten med 40 mm, 50 mm eller 57 mm påhængsvognskobling placeret i en højde af 425 +/- 75 mm, 650 +/- 75 mm eller 900 +/- 100 mm, 2) på alle hjul er forsynet med trykluftbremser, som kan tilsluttes lastbilens driftsbremse, 3) er forsynet med ABS (blokeringsfrie bremser), der kan tilsluttes lastbilen, eller er forsynet med ALB (automatisk lastafhængig bremsekraftregulering), og 4) påhængsvognens el-anlæg skal kunne tilsluttes lastbilens el-anlæg.
Stk. 2. § 7, stk. 1, nr. 2-6 finder tilsvarende anvendelse for udenlandske påhængsvogne.
Den udenlandske påhængsvogns faktiske totalvægt og akseltryk må dog aldrig overstige, hvad påhængsvognen er registreret til i sit hjemland.
 Stk. 3. Den udenlandske påhængsvogn skal være registreret i hjemlandet.
 Stk. 4. Lastbilens og den udenlandske påhængsvogns registreringsattester eller kopier heraf skal medbringes under kørslen og på given foranledning forevises til politiet.
 Stk. 5. Hvis der for lastbilen er udfærdiget koblingsattest, skal denne eller en kopi heraf medbringes og benyttes i stedet for registreringsattesten.
 Stk. 6. Den udenlandske påhængsvogn skal være forsynet med den i hjemlandet udleverede nummerplade.
Straf § 10. Overtrædelse af §§ 2, 4, 5, §§ 7-9 straffes med bøde.
Ikrafttrædelsesbestemmelser § 11. Bekendtgørelsen træder i kraft den 1. november 2008.
 Stk. 2. Samtidig ophæves bekendtgørelse nr. 145 af 19. marts 1996 om synsfri sammenkobling af lastbil og påhængskøretøj med en tilladt totalvægt på over 3.500 kg.
