Skriftlig fremsættelse (3. oktober 2018) Økonomi- og indenrigsministeren (Simon Emil Ammitzbøll-Bille):
 Herved tillader jeg mig for Folketinget at fremsætte:
Forslag til lov om ændring af lov om kommunernes styrelse (Ghettorepræsentanter) (Lovforslag nr.
L 14) Lovforslaget har til formål at fastsætte de nødvendige regler om de tre særlige ghettorepræsentanter, som følger op på indsatserne imod parallelsamfund.
Lovforslaget fastsætter, at økonomi- og indenrigsministeren med virkning for den kommunale valgperiode udpeger tre særlige uafhængige ghettorepræsentanter.
Loven vil også gælde for de ghettorepræsentanter, som allerede er udpeget.
 Ghettorepræsentanternes opgave er ifølge lovforslaget at følge almene boligorganisationers, kommuners og statslige myndigheders indsatser rettet imod ghettoområder og udsatte boligområder, herunder indsatserne for at nedbringe antallet af sådanne boligområder og kommunernes indsatser vedrørende repatriering fra sådanne områder.
 Ghettorepræsentanterne skal i særlige tilfælde i enighed kunne stille begrundede forslag, som en kommunalbestyrelse er forpligtet til at tage stilling til.
 Almene boligorganisationer, kommunalbestyrelser og statslige myndigheder skal efter lovforslaget tilvejebringe og meddele ghettorepræsentanterne de oplysninger, de forlanger til brug for deres virke.
Ghettorepræsentanterne offentliggør deres skriftlige vurderinger og anbefalinger samt forslag til kommunalbestyrelserne.
Ghettorepræsentanterne skal hvert kvartal afrapportere om deres virksomhed til økonomi- og indenrigsministeren.
 Lovforslaget skal træde i kraft den 1. januar 2019.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
