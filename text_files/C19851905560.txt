 Indledning.
I forbindelse med bistandslovens ikrafttræden blev der i  

 socialministeriets cirkulære af 18. marts 1976 om bistandslovens bestemmelser  

 om institutionerne under amtskommunerne og i socialministeriets cirkulære af  

 29. marts 1976 om institutioner under kommunerne og visse særlige plejehjem  

 udsendt en række vejledende bestemmelser om selvejende institutioners ledelse  

 og drift.
I cirkulærerne blev som bilag optrykt standardvedtægter og  

 standardoverenskomster for de forskellige institutionstyper.
Ved bistandslovens vedtagelse var det en forudsætning, at de private  

 organisationer som hidtil skulle deltage i løsning af opgaverne på det  

 sociale område.
Det af socialministeren nedsatte kontaktudvalg til frivillige  

 organisationer og sociale netværk i øvrigt har imidlertid måttet konstatere,  

 at der siden bistandslovens ikrafttræden er sket indskrænkninger i de  

 selvejende institutioners handlefrihed.
Med henblik på at præcisere, at de enkelte kommuner og amtskommuner har  

 mulighed for at give de selvejende institutioner vide rammer for arbejdet,  

 gennemgås i det følgende nogle forhold vedrørende de selvejende  

 institutioners vedtægter og overenskomster, der er af særlig betydning for  

 institutionernes fortsatte virksomhed.
Vejledningen gælder også for  

 foreningsejede institutioner, som ikke ved bistandslovens ikrafttræden skulle  

 overgå til at være selvstændige.
 1.
 Ansættelse og afskedigelse af lederen på en selvejende institution.
Lederen af en selvejende institution ansættes og afskediges af  

 institutionens bestyrelse.
I standardoverenskomsterne på områderne er anført,  

 at ansættelse og afskedigelse sker under forbehold af  

 kommunalbestyrelsens/amtsrådets godkendelse.
 Socialministeriet skal henlede kommunernes og amtskommunernes opmærksomhed  

 på, at det ved udformningen af godkendelsesbestemmelsen i  

 standardoverenskomsterne har været en forudsætning, at der var tale om en  

 efterfølgende godkendelse af bestyrelsens beslutning på baggrund af den af  

 bestyrelsen iværksatte ansættelsesprocedure.
Socialministeriet finder det imidlertid naturligt, at der inden  

 ansættelsesprocedurens iværksættelse gives gensidige tilkendegivelser om  

 parternes ønsker til en ny institutionsleder.
Opmærksomheden henledes  

 endvidere på, at det vil være hensigtsmæssigt, hvis bestyrelsen kontakter  

 kommunen eller amtskommunen forud for en beslutning om afskedigelse af  

 lederen for at sikre sig, at de regler, der gælder for afskedigelser,  

 overholdes.
 Hvis kommunalbestyrelsen/amtsrådet skulle nægte at godkende bestyrelsens  

 beslutning om ansættelse eller afskedigelse af lederen, henstilles det, at  

 der ved en drøftelse gives en nærmere begrundelse herfor, og at der søges  

 opnået enighed om den videre behandling af sagen.
 2.
 Anvendelse af privat indsamlede midler og lignende til specielle formål.
 Efter bistandslovens § 73, stk. 3, jfr. socialministeriets bekendtgørelse  

 nr. 541 af 16. november 1983 om betaling for ophold i daginstitution m.v. for  

 børn skal særlige indtægter, der er bestemt til driften, anvendes til  

 nedsættelse af forældrenes betaling.
 Derudover er der ikke af de centrale myndigheder fastsat retningslinier  

 for anvendelse af særlige indtægter.
Den generelle praksis på det kommunale institutionsområde er, at både  

 indsamlede (skænkede og testerede) midler og renterne heraf, der er  

 reserveret til særlige formål uden for institutionens daglige drift, kan  

 anvendes til aktiviteter, der ikke indgår i institutionens budget.
Såfremt  

 aktiviteterne medfører øgede merudgifter for kommunen, må dennes forudgående  

 samtykke imidlertid kræves.
Tilsvarende praksis anvendes på det amtskommunale område, for så vidt  

 angår midlerne, men ikke renterne heraf.
Man skal derfor henstille, at  

 amtskommunerne følger den samme praksis som kommunerne.
 3.
 Pant i en selvejende institutions ejendom.
 I standardoverenskomsterne for områderne er anført, at  

 kommunale/amtskommunale udgifter til institutionens ombygning, tilbygning og  

 til ekstraordinær vedligeholdelse og montering m.v. og til ekstraordinær  

 anskaffelse af inventar og andet udstyr betragtes som lån og skal sikres ved  

 pant i institutionens ejendom.
 Det var herved forudsat, at der blev indgået aftale om afskrivning efter  

 almindelig gældende praksis.
Udviklingen inden for området viser imidlertid, at der er forskellig  

 praksis.
Af hensyn til de private organisationers mulighed for at bevare  

 deres egenkapital, henstilles derfor, at de pantsikrede lån afskrives over en  

 årrække, uanset om lånene ydes rente- og afdragsfrit.
Der forudsættes en  

 kortere afskrivningsperiode i tilfælde af lån til anlæg og anskaffelser, som  

 nedslides hurtigt.
Det henstilles endvidere, at pantstiftelsen begrænses til  

 den ejendom, hvorfra institutionen drives.
 4.
 Revision af de selvejende institutioners regnskaber.
 Institutionens regnskab revideres af en af bestyrelsen antaget revisor.
 Alle standardoverskomster på området indeholder en bestemmelse om, at  

 revisor godkendes af kommunalbestyrelsen/amtsrådet.
Den kommunale/amtskommunale revision skal herefter kun påse, at  

 institutionens regnskab er undergivet betryggende revision, herunder, at  

 institutionens revision har meddelt påtegning på regnskabet samt afgivet  

 beretning om revisionen.
Kommunalbestyrelsen/amtsrådet kan dog anmode om den  

 kommunale/amtskommunale revisions medvirken, hvis der skønnes at være behov  

 for en mere indgående revision.
På de områder, hvor der indtil 1. januar 1987  

 ydes statsrefusion, skal revisionen som hidtil foregå i overensstemmelse med  

 socialministeriets cirkulære nr. 216 af 27. oktober 1977 om revision af  

 kommunernes regnskaber på det sociale og visse dele af det sundhedsmæssige  

 område.
 5.
 Selvejende institutioners dispositionsfrihed.
Som anført i socialministeriets cirkulære af 24. november 1982 om  

 kommunalbestyrelsernes beslutningsgrundlag inden for  

 dagforanstaltningsområdet og i socialstyrelsens vejledning nr. 4 af 21.  

 november 1984 om forvaltning af bistandslovens bestemmelser om  

 døgnforanstaltninger og privat familiepleje for børn og unge er der på  

 bistandslovens område kun fastsat få bindende regler.
Der kan efter anden  

 lovgivning være fastsat regler, der pålægger kommuner og amtskommuner  

 begrænsninger, men som det videre anføres i vejledningen kan der på disse  

 områder være en større frihed for kommunerne og amtskommunerne til at  

 disponere, end det ofte antages.
Som eksempel nævnes muligheden for at  

 tillade institutionerne at disponere frit mellem forskellige konti i  

 institutionens budget.
 Der erindres om, at den enkelte institution, som for kommunalt ejede  

 institutioner, efter de gældende bevillingsregler kan få tillagt ansvaret for  

 anvendelsen af den del af den kommunale/amtskommunale bevilling, der vedrører  

 institutionen.
Ligesom for kommunalt ejede institutioner har kommunen/amtskommunen  

 endvidere mulighed for inden for de eksisterende bevillingsregler at etablere  

 ordninger, som gør det muligt at overføre uforbrugte driftsbevillinger fra et  

 år til følgende år.
Kommunalbestyrelsen eller amtsrådet kan således  

 tilkendegive at ville genbevilge ikke forbrugte bevillinger.  

 Bevillingsmyndigheden kan ved hjælp af tillægsbevillinger nedskrive  

 bevillingerne, der ikke bruges og genbevilge dem i det eller de følgende år.
