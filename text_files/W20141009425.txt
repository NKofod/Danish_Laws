Ligebehandlingsnævnets afgørelse om køn - adgangsbegrænsning - medhold Klagen drejer sig om forskelsbehandling på grund af køn i forbindelse med, at en natklub havde forskellige adgangskrav mht. til alder for kvinder og mænd.
 Klagen drejer sig om forskelsbehandling på grund af køn i forbindelse med, at en café/natklub havde forskellige adgangskrav for kvinder og mænd.
Ligebehandlingsnævnets afgørelse Det var i strid med ligestillingsloven, at en café/natklub havde forskellige alderskrav for kvinder og mænd.
Sagsfremstilling Der er klaget over, at en café/natklub havde forskellige adgangskrav for kvinder og mænd, idet mænd skulle være 22 år for at komme ind, mens kvinder kunne komme ind, når de var 20 år.
Parternes bemærkninger Klager påstår, at de forskellige alderskrav for kvinder og mænd er i strid med ligestillingsloven.
Klager har forklaret, at han, der er 20 år, en aften var i byen med nogle jævnaldrende veninder.
Da de kom til klubben, fik de at vide, at kvinder kunne blive lukket ind som 20-årige, mens mænd skulle være 22 år.
 Indklagede har den 23. marts 2010 som reaktion på klagen oplyst, at man dags dato ville ændre alderskravene til 21 år for både mænd og kvinder. &Aelig; ndringerne ville blive annonceret på såvel indklagedes hjemmeside som i døren og i forbindelse med markedsføring.
 Klageren har den 1. maj 2010 oplyst, at alderskravet på 20 for kvinder og 22 år for mænd fortsat fremgår af såvel indklagedes hjemmeside som ved besøg i klubben.
Hertil har indklagede den 1. juni 2010 oplyst, at det har taget lidt tid at få ændret hjemmesiden, men at det nu er gjort.
Personalet i døren er blevet informeret om ændringen.
Teksten på ruden vil også blive ændret, men afventer afklaring af et forsikringsspørgsmål.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Ligebehandlingsnævnet finder, at indklagede har overtrådt forbuddet mod forskelsbehandling ved at have forskellige adgangskrav for kvinder og mænd.
 Nævnet har noteret sig indklagedes oplysninger om, at der nu er ens adgangskrav for kvinder og mænd.
