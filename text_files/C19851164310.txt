 Efter forslag fra kriminalforsorgens konsulent i almenlægelige og  

 hygiejniske spørgsmål og efter forhandling med sundhedsstyrelsen fastsættes  

 følgende retningslinier vedr. forholdsregler mod AIDS for så vidt angår  

 indsatte i kriminalforsorgens institutioner.
I.
Information.
Med henblik på information af indsatte om AIDS har direktoratet i samråd  

 med sundhedsstyrelsen udarbejdet vedlagte meddelelse »Information om  

 AIDS«.(* 2) Meddelelsen bør opsættes på opslagstavlerne på opholdsafdelingerne og  

 lignende steder.
 Indsatte, der som følge af enrumsanbringelse eller lignende er afskåret  

 fra at gøre sig bekendt med meddelelsen, bør have et eksemplar udleveret.
 Yderligere eksemplarer kan rekvireres i direktoratet (lokal 250).
II.
Undersøgelse.
 1. Indsatte, der angiver frygt for at være blevet  

 smittet med AIDS, skal henvises til institutionens læge med henblik på  

 eventuel undersøgelse.
2. Om de undersøgelser, der bør foretages, henvises  

 til vedlagte »Retningslinier vedr. undersøgelse for AIDS«, der er  

 udarbejdet af kriminalforsorgens konsulent i almenlægelige og hygiejniske  

 spørgsmål.(* 2) Yderligere eksemplarer kan rekvireres i direktoratet (lokal 250).
 3. Såfremt der ved undersøgelsen påvises antistoffer  

 mod AIDS, påhviler det lægen straks at underrette institutionens leder herom.  

 Lederen drager herefter omsorg for, at personalet i fornødent omfang  

 orienteres om resultatet af undersøgelsen.
III.
Anbringelse af indsatte, hos hvem der er påvist antistoffer mod AIDS.
 Indsatte, hos hvem der er påvist antistoffer mod AIDS, vil under normale  

 forhold ikke frembyde smittefare for personale eller medindsatte og bør  

 derfor som udgangspunkt ikke overføres til institutionens sygeafdeling eller  

 anbringes i enrum.
 Overførsel til sygeafdeling eller anbringelse i enrum bør dog ske, såfremt  

 den indsatte fremsætter begæring herom eller ved sin adfærd udsætter  

 medindsatte eller andre for smittefare.
IV.
Indberetning om foretagne undersøgelser.
 Institutionens læge skal månedsvis afgive indberetning til  

 kriminalforsorgens konsulent i almenlægelige og hygiejniske spørgsmål om  

 samtlige foretagne undersøgelser med henblik på påvisning af antistoffer mod  

 AIDS.
Indberetning sker på vedlagte skema.(* 2) Yderligere eksemplarer kan rekvireres i direktoratet (lokal 250).
E.
B.
J.
Waagensen (Til kriminalforsorgens anstalter og arresthusene).
