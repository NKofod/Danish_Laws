Skriftlig fremsættelse (2. oktober 2019) Klima-, energi- og forsyningsministeren (Dan Jørgensen):
 Herved tillader jeg mig for Folketinget at fremsætte:
Forslag til lov om ændring af lov om naturgasforsyning og lov om Energinet (Gennemførelse af ændret gasdirektiv, præcisering af transmissionsselskabers ansvar for gasforsyningssikkerhed og præcisering af ekspropriationsadgang for gasinfrastruktur m.v.) (Lovforslag nr.
L 17) Lovforslaget gennemfører det ændrede gasdirektiv.
Dansk lovgivning er på de fleste punkter allerede i overensstemmelse med både gasdirektivet og ændringsdirektivet. Ændringsdirektivet skal tvinge alle relevante medlemsstater til at forholde sig aktivt til reguleringen af gastransmissionsforbindelser til og fra tredjelande, herunder fx Nord Stream 2 og præciserer generelt, at medlemsstaterne skal samarbejde tættere for at sikre en mere ensartet håndhævelse af EU-reglerne.
Baggrunden er, at nogle medlemsstater har fortolket anvendelsesområdet for gasdirektivet anderledes end Danmark. Ændringsdirektivet styrker derfor en ensartet fælleseuropæisk tilgang til transmissionsforbindelserne bl.a. for at skabe lige markedsvilkår, sikre gennemsigtighed i tarifprisen og for at højne forsyningssikkerheden til gavn for forbrugere og virksomheder.
Lovforslaget præciserer transmissionsselskabers ansvar for gasforsyningssikkerhed.
Lovforslaget præciserer gasforsyningssikkerhedsforordningens fællesansvarsprincip, som indebærer, at både myndigheder og markedsaktører bærer et fælles ansvar for gasforsyningssikkerheden inden for hver parts kompetenceområde, uden der dog er tale om solidarisk hæftelse eller et kollektivt ansvar.
Baggrunden for præciseringen er bl.a. den forestående renovering af Tyra-feltet, hvor gasforsyningssikkerheden bliver udfordret.
Med lovforslaget præciseres ekspropriationsbestemmelsen i lov om naturgasforsyning.
Lovforslaget sikrer, at ekspropriationsbestemmelsen i lov om naturgasforsyning entydigt omfatter både transmission og opstrøm.
Dette vil eksempelvis skulle anvendes i forbindelse med Baltic Pipe-projektet.
Ejer af infrastrukturen vil dog fortsat skulle søge myndighederne om tilladelse til at iværksætte ekspropriationen.
Ejere af opgraderingsanlæg for biogas har efter lov om naturgasforsyning et retskrav på tilslutning.
Der findes i dag flere ekspropriationsbestemmelser afhængigt af, om tilslutningen sker på transmissions- (naturgasforsyningsloven) eller distributionsniveau (varmeforsyningsloven). Kommuner har håndteret reglerne for tilslutninger af opgraderet biogas uens.
Lovforslaget præciserer, at naturgasforsyningsloven giver ekspropriationsadgang for tilslutning af opgraderingsanlæg for at sikre klare rammer for biogasvirksomheder og myndigheder.
Lovforslaget præciserer, at Forsyningstilsynets eksisterende hjemmel i lov om elforsyning til at videregive fortrolige oplysninger på gasområdet til myndigheder uden for Danmark fremover vil fremgå direkte af lov om naturgasforsyning.
Der er tale om en ordensmæssig præcisering.
Lovforslaget indeholder desuden mindre justeringer af redaktionel karakter.
 Lovforslaget forventes ikke at medføre erhvervsøkonomiske konsekvenser.
 Lovforslaget foreslås at træde i kraft d. 1. januar 2020. Det forventes, at lovforslagets del om gennemførelse af det ændrede gasdirektiv samt lovforslagets del om ansvar for gasforsyningssikkerhed delvist vil blive udmøntet i bekendtgørelser.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
