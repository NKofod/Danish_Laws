Nr BTB 35 Betænkning over Forslag til folketingsbeslutning om beskatning af personer  

 udstationeret i Danmark   

 Nr B 35 1990-91, 2. samling Afgivet af Skatteudvalget Afgivet: 19910524 Udvalget har behandlet beslutningsforslaget i en række møder og har herunder stillet spørgsmål til skatteministeren, som denne har besvaret skriftligt.
 Udvalget har endvidere modtaget en skriftlig henvendelse fre Erhvervenes  

 Skatteudvalg.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Venstres, Fremskridtspartiets og  

 Centrum-Demokraternes medlemmer af udvalget) beslutningsforslaget til  

vedtagelse med det stillede ændringsforslag.
 Et mindretal (Socialistisk Folkepartis, Det Radikale Venstres og  

 Kristeligt Folkepartis medlemmer af udvalget) vil redegøre for sin stilling  

 til beslutningsforslaget og det stillede ændringsforslag ved 2. (sidste)  

 behandling.
 Et flertal inden for mindretallet (Socialistisk Folkepartis medlemmer af  

 udvalget) finder det fortsat betænkeligt med særlige skatteordninger for  

 udenlandske eksperter.
Erfaringsmæssigt er det svært at undgå misbrug af skatteordninger, ligesom  

 de kan være svære at afskaffe igen.
Desuden er det foreslåede skatteniveau på  

 30 pct. af endog meget høje indkomster alt for lavt.
Socialistisk Folkeparti erkender, at den særlige danske skattestruktur  

 skaber vanskeligheder for mennesker, der rejser til Danmark på arbejdsophold  

 af kortere varighed.
Også af denne grund er der behov for en omlægning af det  

 danske skattesystem med mindre vægt på indkomstskat og større vægt på  

 arbejdsgiverafgiftslignende skatter.
Indtil en sådan reform kan gennemføres, løses de aktuelle problemer mest  

 hensigtsmæssigt ved en tilskudsordning som foreslået af regeringen i L 22  

 (forslag til lov om tilskud til udenlandske forskere med særlige  

 forskningsopgaver i Danmark), der med mindre ændringer ville have været en  

 rimelig løsning på problemerne.
Socialistisk Folkeparti beklager derfor, at  

 regeringen åbenbart har droppet sin egen model til fordel for en ringere.
 Et mindretal inden for mindretallet (Det Radikale Venstres medlem af  

 udvalget) ønsker at udtale følgende:
 Det beslutningsforslag, der vil fremstå med det vedtagne ændringsforslag,  

 vil ikke løse de fundamentale problemer, der blev påpeget ved 1. behandling.  

 Tværtimod vil der åbnes for ny forskelsbehandling mellem medarbejdergrupper  

 på det danske arbejdsmarked.
Selve ordningen med en endelig beskatningsprocent på 30 er ulogisk i  

 forhold til den tilstandsordning, der oprindelig blev foreslået i den del af  

 lovforslag nr.
L 12, forslag til lov om ændring af ligningsloven. (Forskning  

 og udvikling), som vi dybt beklager er taget af bordet.
Efter L 12 betalte  

 personer med samme indtægtsforhold samme skat.
Det gør de ikke efter  

 beslutningsforslag nr.
B 35.
 Efter de forslag til betingelser, der nu foreligger, vil privat ansatte  

 forskere normalt ikke kunne få del i ordningen, hvilket næppe kan have været  

 meningen.
 Indtægtsgrænsen på 500.000 kr. vil være et sikkert middel til at presse  

 lønkravene fra udenlandske udstationerede i vejret, og det er uklart,  

 hvorledes et værn mod misbrug af ordningen kan konstrueres.
Det Radikale Venstre havde klart foretrukket, at lovforslag nr.
L 12, som  

 var en ren forskerstøtte, var blevet gennemført frem for dette forslag, som  

 vil blive en støtte til et højtlønnet internationalt ekspertklientel med  

 nomadelivsform.
Ændringsforslag Af skatteministeren, tiltrådt af et flertal (S, KF, V, FP og  

 CD):
Til teksten 1) Teksten affattes således:
 »Folketinget opfordrer regeringen til i det kommende folketingsår at  

 fremsætte forslag til en lov om en lempelse af beskatningen for visse grupper  

 af udenlandske personer, der midlertidigt er tilknyttet danske virksomheder  

 eller institutioner.
 Lovforslaget skal udarbejdes efter følgende retningslinjer:
 1) Ordningen skal vedrøre indkomst, der tjenes ved kontrakt på mindst 6 og  

 højst 36 måneder med en virksomhed eller institution her i landet, og som  

 medfører midlertidig flytning til Danmark.
 2) Ordningen bør søges udformet på en sådan måde, at det for forskere  

 bliver en betingelse for ordningens anvendelse, at der foreligger godkendelse  

 fra et forskningsråd eller en universitetsafdeling, og for andre  

 udstationerede, at de samlede lønomkostninger overstiger sædvanlige  

 lønomkostninger for en dansker i en tilsvarende stilling, og at den aftalte  

 løn inklusive udstationeringstillæg på årsbasis udgør mindst 500.000 kr.
3) Det bør tilstræbes, at ordningen udformes som en endelig beskatning på  

 30 pct. af bruttolønnen inkl. udstationeringstillæg m.v. i stedet for  

 beskatning efter almindelige regler.
Personer, der anvender disse særlige  

 regler om beskatning af bruttoløn, kan ikke også anvende dansk beskatnings  

 almindelige regler om fradrag, herunder om teknikerfradrag.
 4) Der skal kun være adgang for den enkelte person til at anvende  

 ordningen een gang, og der skal etableres et værn imod misbrug af ordningen i  

 form af emigration med efterfølgende udstationering i Danmark.
5) Hvis kontrakten forlænges med op til et år, er restperioden med  

 beskatning efter de almindelige regler.
Der fastsættes regler for eventuel  

 efterbeskatning i de tilfælde, hvor bopæl fastholdes længere tid end  

 udstationeringsperioden.
Kontraktændringer og jobskifte inden for  

 3-års-perioden bevirker ikke, at retten til beskatning af bruttoløn  

 bortfalder, hvis de øvrige kriterier fortsat er opfyldt.
 6) Ordningen skal udformes på en sådan måde, at den bliver så let at  

 administrere for virksomhederne, de udstationerede og skattemyndighederne som  

 overhovedet muligt.
7) Ordningen skal have virkning for kontrakter, der indgås den 1. juni  

 1991 eller senere.« Bemærkninger Til nr. 1 Der foreslås en ændret formulering af beslutningsforslaget, således at det  

 tilstræbes, at den ordning, der tilvejebringes for den omhandlede  

 personkreds, bliver en endelig beskatning på 30 pct. af bruttolønnen.
 Ordningen skal have virkning for kontrakter, der indgås den 1. juni 1991  

 eller senere.
