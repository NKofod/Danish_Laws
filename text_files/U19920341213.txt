 5 chauffører ansat i et aktieselskab A blev afskediget efter at have  

 tilkendegivet, at de ikke ønskede at overføres fra den gældende overenskomst  

 G til en overenskomst L med lavere aflønning end G.
Herefter blev A's kørselsopgaver udført af et retableret ApS B, og tre  

 af de fem chauffører blev ansat i B under overenskomsten L.
B leasede A's fem  

 lastbiler.
Tre tilladelser til vognmandskørsel udstedt til A blev brugt af B,  

 hvis kontor ejedes af A, og hvor A havde værksted.
B's bogholderi, herunder  

 beregning af løn til chaufførerne blev ført af A.
Det lagdes til grund, at overtagelsen af kørslen for A var en  

 afgørende forudsætning for, at B blev retableret.
B havde ca. 85% af sin  

 omsætning hos A.
Det lagdes til grund, at overdragelsen af  

 kørselsfunktionerne alene havde haft til formål at undgå at skulle lønne  

 efter gældende overenskomst.
Herefter fandtes det overenskomststridigt, at A  

 havde afskediget de fem chauffører og A tilpligtedes fortsat at overholde  

 overenskomsten G.
Endvidere idømtes A 50.000 kr. i bod.
Spørgsmålet om  

 efterbetaling blev henskudt til afgørelse ad sædvanlig fagretlig vej,  

 eventuelt ved faglig voldgift.
 Sagens problem er, om en virksomhed har været berettiget til at afskedige  

 fem chauffører for at lade kørselsopgaverne udføre af et anpartsselskab, der  

 bruger de samme biler og til dels de samme chauffører, og som har kontor og  

 bogholderi hos den indklagede virksomhed.
 PARTERNES PÅSTANDE:
 Klagerne, Landsorganisationen i Danmark for Specialarbejderforbundet i  

 Danmark, har endeligt nedlagt følgende påstande:
 Indklagede, Danbor Service ApS, har handlet overenskomststridigt ved med  

 virkning fra den 30. juni 1990 at have afskediget 5 chauffører.
 Indklagede tilpligtes til fortsat at overholde den mellem forbundets  

 afdeling og indklagede gældende overenskomst.
 Indklagede tilpligtes til Specialarbejderforbundet i Danmark at betale en  

 efter rettens skøn fastsat bod.
 Spørgsmålet om efterbetaling henskydes til afgørelse ad sædvanlig  

 fagretlig vej, eventuelt ved faglig voldgift.
 Indklagede har påstået frifindelse.
 SAGSFREMSTILLING:
Danbor Service A/S er et selskab i A.P.Møller-gruppen.
Det blev etableret  

 i 1978 og havde til formål at fungere som forsyningsbase for off-shore  

 aktiviteterne ved olieefterforskningen i Nordsøen.
Arbejdet på basen blev  

 udført efter en overenskomst med SiD's lokalafdeling.
I årene 1978-90 blev  

 selskabets aktiviteter udvidet til også at omfatte bl.a. leasing, spedition,  

 reparation og vedligeholdelse.
Der blev efterhånden anvendt op til fem  

 lastbiler, men overenskomstforholdene var uændret.
Den 1. marts 1990 rejste arbejdsgiveren over for lokalafdelingen  

 spørgsmålet om at overføre de fem chauffører til (lavere) aflønning under  

 SiD's overenskomst med Danske Vognmænd.
Arbejdsgiveren ville ellers lave et  

 andet arrangement, således at der kunne komme bedre økonomi i  

 kørselsafdelingen.
Chaufførerne ønskede ikke at skifte overenskomst, og de  

 blev derefter opsagt pr. 30. juni 1990.
Fra denne dato blev Danbor Service A/S's kørsel udført af Vilhelm Larsen  

 Esbjerg ApS.(reg.nr. 61.032) og tre af de fem chauffører blev ansat der under  

 overenskomsten med Danske Vognmænd.
Anpartsselskabet leasede aktieselskabets  

 fem lastbiler og har senere leaset yderligere en lastbil hos aktieselskabet.  

 Tre tilladelser til vognmandskørsel er udstedt til aktieselskabet, men brugt  

 af anpartsselskabet.
Anpartsselskabet har kontor på Måde Industrivej 36, der  

 ejes af aktieselskabet, og hvor aktieselskabet har værksted.  

 Anpartsselskabets bogholderi, herunder beregning af løn til chauffører, laves  

 af aktieselskabet.
 VIDNEFORKLARINGER:
Svend Erik Christensen har bl.a. forklaret, at han siden 1978 har været  

 formand for SiD-afdeling T i Esbjerg.
Han forelagde kollegerne  

 aktieselskabets ønske om at gå over til den dårligere overenskomst, men det  

 ønskede hverken tillidsmanden eller de andre chauffører.
Efter fyringen  

 fortsatte dog tre af chaufførerne arbejdet, nu for anpartsselskabet.
Afdelingen undersøgte forholdene og konstaterede, at Vilhelm Larsen  

 tidligere havde haft en vognmandsforretning, der dog nu var lukket.
Efter at  

 Vilh.
Larsen havde overtaget Danbors kørsel med Danbors biler, fortsatte den  

 tidligere kørselsleder sit arbejde i nogen tid, og en kontorfunktionær fra  

 Danbor blev overtaget af anpartsselskabet.
Det er, så vidt vidnet ved,  

 Danbors lønningskontor, der udbetaler løn til chaufførerne.
Når chaufførerne  

 køber materiel til bilerne, skal det godkendes af Danbor.
I lokaltelefonbogen er der ikke under vognmænd optaget noget Vilhelm  

 Larsen-firma, men derimod Danbor-transport.
Dette firmas telefon besvares  

 udenfor kontortid af Vilhelm Larsen ApS.
Hans Fram har bl.a. forklaret, at han som tillidsmand deltog i møder med  

 arbejdsgiveren.
Ved første møde blev det sagt, at bilerne ville blive solgt  

 og kørslen nedlagt, hvis chaufførerne ikke ville acceptere at gå ned på løn  

 efter overenskomsten med Danske Vognmænd.
Da chaufførerne havde afslået,  

 sagde Steen Hansen fra Danbor, at de måtte regne med at blive fyret, men  

 kunne søge arbejde i et nyt selskab på Danske Vognmænd-overenskomstens  

 vilkår.
For de tre, der accepterede dette, kom arbejdet til at foregå  

 fuldstændigt som før med samme biler og samme kunder.
Vilhelm Larsen har bl.a. forklaret, at han havde overtaget den  

 vognmandsforretning, hans far og farbror havde drevet siden 1939, og som ved  

 hans overtagelse havde 11 vogne og kørsel for DSB.
Han havde tiltrådt Danske  

 Vognmænds overenskomst.
Da vidnet efter en licitation ikke fortsat fik  

 kørslen for DSB, måtte han den 1. februar 1990 lukke firmaet og sælge  

 bilerne.
Han måtte oprette V.
Larsen ApS (reg.nr. 185.421) for at kunne gå i  

 solvent likvidation.
Dette anpartsselskab har ikke haft lønnede ansatte i  

 1990.
 Han arbejdede efter lukningen på konsulentbasis som kørselsdisponent for  

 et andet firma.
Hans genbo, Gert Kragelund, spurgte om han var interesseret i at lease  

 Danbors biler og køre Danbors kørsel, og vidnet så deri en chance for igen at  

 blive selvstændig.
Kragelund sagde, at der ikke var økonomi i at køre efter  

 Danbors hidtidige overenskomst.
 Chaufførerne ønskede ifølge Danbor en samtale med vidnet, og tre af dem  

 blev ansat på Danske Vognmænd-overenskomsten.
Vidnet lejede sig ind i Danbors lokaler og købte bogholderifunktionen hos  

 Danbor, ligesom han lånte Danbors kørselsleder i to måneder og overtog en  

 halvdagskontordame fra Danbor.
Det er vidnet, der udbetaler lønnen til  

 chaufførerne.
 Vidnet har brugt tre af Danbors kørselstilladelser, selvom det ikke er  

 lovligt.
Han har ikke noget tilsagn om at få Danbors kørsel og får den kun, hvis  

 hans tilbud er billigst.
Ca. 85% af hans nuværende kørsel er for Danbor.
Han  

 annoncerer ikke i lokaltelefonbogen.
Gert Kragelund har bl.a. forklaret, at han siden 1979 har været  

 administrerende direktør for Danbor Service A/S.
Aktieselskabet sælger  

 dør-til-dør-service og må derfor kunne organisere landevejstransport, også i  

 udlandet.
I 1990 konstateredes det, at man på grund af den gældende overenskomsts  

 regler om pauser, kilometerbetaling m.v. ikke kunne konkurrere på  

 transportområdet.
Han startede derfor diskussionen med fagforeningen om  

 tilpasning af overenskomsten.
Da chaufførerne ikke ville deltage, sagde  

 vidnet til Svend Erik Christensen, at Danbor ville nedlægge kørselsafdelingen  

 og entrere til anden side.
Vidnet undersøgte mulighederne for forskellige vognmandsfirmaer og spurgte  

 også sin genbo, Vilhelm Larsen, om han var interesseret i at genoplive sit  

 firma.
Da Vilhelm Larsen var interesseret og ønskede at køre med leasede  

 biler, tilbød Danbor at lease ham deres, hvilket også var favorabelt for  

 Danbor, der ikke så nemt ville kunne sælge dem.
Danbor tilbød desuden Vilhelm  

 Larsen lokaler ved Danbors værksted og EDB-service på bogholderiet, herunder  

 lønberegning.
Der betales månedlig husleje og administrationsbidrag og  

 kvartalsvise leasingafgifter.
Det er Vilhelm Larsen ApS, der udbetaler  

 lønnen.
 Danbor har ikke tilbudt chaufførerne arbejde i anpartsselskabet, men man  

 kunne anbefale dem, man havde ansat, selvom de egentlig ikke var chauffører.
 Danbors kørsel afregnes af Vilhelm Larsen ApS til markedets pris, og  

 Danbor er nu konkurrencedygtig på det område, der indbefatter vejtransport.  

 Køretilladelserne burde være overført til anpartsselskabet.
 PARTERNES ARGUMENTER:
Klagerne har til støtte for deres påstande gjort gældende, at  

 anpartsselskabet reelt er blevet oprettet for at udføre aktieselskabets  

 kørsel uden at betale den løn, som aktieselskabet efter overenskomsten er  

 forpligtet til.
Såvel henvendelserne til chaufførerne som hele arrangementet  

 med at stille biler, kontor og administration til rådighed for  

 anpartsselskabet viser, at formålet med omorganiseringen alene har været det  

 ikke-anerkendelsesværdige at komme ud af den eksisterende overenskomst.
 En helhedsvurdering fører til, at indklagede stadig har den bestemmende  

 indflydelse på det pågældende arbejdsområde, og der er reelt ikke tale om  

 antagelse af en underentreprenør.
De indklagede har heroverfor anført, at ændringen af strukturen har  

 saglig, driftøkonomisk begrundelse.
Der er tale om et reelt  

 underentreprenørforhold til en selvstændig vognmandsforretning, der ikke er  

 etableret til formålet.
Anpartsselskabet drives for Vilhelm Larsens egen regning og risiko og er  

 hverken helt eller delvis ejet af Danbor.
Anpartsselskabet er som ethvert  

 andet mindre firma afhængig af en storkunde, og den omstændighed, at  

 anpartsselskabet også har leaset biler, lejet lokaler og købt  

 bogholderifunktion hos Danbor, der har 85% af dets omsætning, gør ikke  

 etablering af entreprisen til en omgåelse af den gældende overenskomst.
 Uregelmæssighederne med hensyn til køretilladelserne har intet med det  

 arbejdsretlige spørgsmål at gøre.
 Sagens problem er under alle omstændigheder så tvivlsomt, at der ikke bør  

 idømmes bod, heller ikke en ren ordensbod.
 ARBEJDSRETTENS PRÆMISSER OG KONKLUSION:
 Det må lægges til grund, at overtagelse af kørslen for Danbor Service A/S  

 var en afgørende forudsætning for, at Vilhelm Larsens vognmandsforretning  

 blev retableret.
Når det desuden tages i betragtning, at anpartsselskabet ved aftalerne om  

 leasing af biler og leje af lokaler og bogholderifunktion samt benyttelsen af  

 kørselstilladelser har etableret sig i tæt kontakt til indklagede og har ca.  

 85% af sin omsætning hos aktieselskabet, må det trods ejerforholdene i  

 anpartsselskabet lægges til grund, at overdragelse af kørselsfunktionerne til  

 anpartsselskabet alene har haft til formål at undgå at skulle lønne efter den  

 gældende overenskomst.
Dette støttes yderligere af den omstændighed, at  

 anpartsselskabet ikke er optaget i lokaltelefonbogen.
 Herefter må klagerne have medhold i sine påstande, idet boden fastsættes  

 til 50.000 kr.
 T h i k e n d e s f o r r e t :
 Indklagede, Danbor Service A/S, har handlet overenskomststridigt ved pr.  

 30. juni 1990 at afskedige fem chauffører og skal fortsat overholde den  

 gældende overenskomst med Specialarbejderforbundet i Danmark's afdeling i  

 Esbjerg.
 Indklagede, Danbor Service A/S, skal til Specialarbejderforbundet i  

 Danmark betale 50.000 kr. i bod.
 Spørgsmålet om efterbetaling henskydes til afgørelse ad sædvanlig  

 fagretlig vej, eventuelt ved faglig voldgift.
 I sagsomkostninger skal indklagede, Dansk Arbejdsgiverforening, betale  

 2.000 kr. til Arbejdsretten.
 (* 1) Henvisninger: Knud Illum s.130, Per Jacobsen s.147 ff, K. 91.251, K.  

 9763 (A 1983, s. 29).
