Udtalt, at en person skal være registreret i folkeregistret i  

 Y-kommune, selv om familien er registreret med bopæl i X-kommune, da  

 vedkommende overvejende opholder sig i Y-kommune I skrivelse af 5. oktober 1988 har De på vegne af Deres klient A klaget  

 over X folkeregisters afgørelse af 6. september 1988, hvori Deres klient  

 administrativt blev tilmeldt folkeregistret i X Kommune på adressen N-vej.
På  

 adressen bor Deres klients hustru B.
Tvangsflytningen er sket fra O-vej, hvor  

 Deres klient ejer en ejendom med beboelse.
Sagen har været sendt til udtalelse i X og Y Kommuner.
I skrivelse af 15.  

 december 1988 har De kommenteret disse udtalelser, samt besvaret nogle af  

 ministeriet stillede spørgsmål til belysning af sagen.
 X folkeregister henviser blandt andet som begrundelse for dets afgørelse  

 til Indenrigsministeriets bopælsvejledning afsnit III, pkt. 1, hvorefter en  

 person, der har flere boliger til rådighed, som hovedregel skal registreres  

 på det sted, hvor familien bor.
 Y folkeregister lægger i denne forbindelse blandt andet vægt på  

 bopælsvejledningens afsnit III, pkt. 5, hvorefter man i tvivlstilfælde skal  

 lægge den pågældendes anmeldelse til grund for registreringen af bopæl, og at  

 dette også gælder, såfremt en person flytter til en anden bolig på et  

 tidligere tidspunkt end resten af familien.
Deres klient har oplyst, at han stort set aldrig opholder sig på N-vej,  

 men derimod på O-vej, blandt andet på grund af hans arbejde tæt derpå, samt  

 på grund af forskellige aktiviteter i Y Kommune.
Det er ligeledes oplyst, at  

 hustruen på et senere tidspunkt skal flytte med til O-vej, men at hun for  

 tiden bliver boende på N-vej, da hun arbejder i X Kommune.
 I henhold til Indenrigsministeriets bopælsvejledning afsnit II, pkt. 1  

 skal en person registreres på det sted, hvor han regelmæssigt tager sin  

 døgnhvile og opbevarer sit bohave, når han ikke er midlertidigt fraværende på  

 grund af ferie, forretningsrejse, sygdom og lignende.
 I tilfælde hvor en person har flere boliger til rådighed registreres den  

 pågældende som hovedregel på det sted, hvor familien har sin bolig, medmindre  

 samlivet må anses for ophævet, jvf. afsnit III, pkt. 1 og 4.
 Såfremt det ikke ud fra objektive kriterier er muligt at udpege en bopæl  

 blandt flere mulige, lægges den pågældendes egen flytteanmeldelse til grund  

 for registreringen i folkeregistret/CPR jvf. afsnit III, pkt. 5.
 I denne sag lægges det til grund, at samlivet ikke er ophævet.
 Ud fra de i sagen foreliggende oplysninger finder Indenrigsministeriet  

 ikke at kunne tilsidesætte A's flytteanmeldelse til Y Kommune, idet der her  

 blandt andet er lagt vægt på oplysningerne om, at han stort set udelukkende  

 opholder sig og overnatter på O-vej.
 X folkeregisters afgørelse af 6. september 1988 ændres herved, således at  

 A fra den 15. juli 1987 vil være bopælsregistreret på O-vej.
Med venlig hilsen Niels Nørby Pedersen Sekr.
