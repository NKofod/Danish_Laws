 I tilslutning til langtidsoverenskomsten af 20. november 1974 mellem  

 Danmark og Polen om økonomisk, industrielt, videnskabeligt og teknisk  

 samarbejde, jfr. udenrigsministeriets bekendtgørelse nr. 76 af 11. juli 1975,  

 Lovtidende C, blev der den 17. maj 1976 i København indgået en overenskomst  

 mellem de to lande om den videre udvikling af økonomisk samarbejde.
 Overenskomsten har følgende ordlyd:
 Oversættelse.
OVERENSKOMST mellem Kongeriget Danmarks regering og Den polske Folkerepubliks  

 regering om den videre udvikling af økonomisk samarbejde Kongeriget Danmarks regering og Den polske Folkerepubliks regering, - som ønsker yderligere at udvikle og styrke deres gensidige økonomiske  

 forbindelser i overensstemmelse med langtidsoverenskomsten af 20. november  

 1974 mellem Kongeriget Danmarks regering og Den polske Folkerepubliks  

 regering om udviklingen af økonomisk, industrielt, videnskabeligt og teknisk  

 samarbejde, - som erkender det hensigtsmæssige i nærmere at præcisere rammerne for  

 dette samarbejde på bestemte økonomiske, industrielle, videnskabelige og  

 tekniske områder, - som lægger særlig vægt på gennemførelsen af anbefalingerne i slutakten  

 fra konferencen om sikkerhed og samarbejde i Europa om samarbejde på de  

 økonomiske, videnskabelige og teknologiske områder og på miljøområdet, - som erindrer begge kontraherende parters deltagelse i den almindelige  

 overenskomst om told og udenrigshandel, er blevet enige om følgende:
Artikel 1 De kontraherende parter vil fortsat udvikle og intensivere det økonomiske,  

 industrielle, videnskabelige og tekniske samarbejde mellem de to lande.
 Samtidig vil de tilstræbe at opnå det højst mulige niveau i udviklingen af  

 deres økonomiske samarbejde på langt sigt først og fremmest på de områder,  

 der frembyder de mest fordelagtige udsigter, især dem, der er nævnt i bilag I  

 til langtidsoverenskomsten af 20. november 1974.
Artikel 2 De kontraherende parter vil inden for rammerne af deres muligheder støtte  

 initiativer og foranstaltninger, der kan bidrage til at udvide omfanget af  

 avancerede former for økonomisk, industrielt, videnskabeligt og teknisk  

 samarbejde og til at lette forretningsforbindelser samt til at skabe, træffe  

 beslutning om og gennemføre projekter mellem interesserede virksomheder,  

 organisationer og institutioner i de to lande.
Artikel 3 De kontraherende parter vil inden for rammerne af deres muligheder og i  

 overensstemmelse med gældende love og bestemmelser i deres respektive lande  

 opmuntre til iværksættelse af foranstaltninger, der kan lette og fremme  

 indgåelsen og gennemførelsen af samarbejdsaftaler, herunder aftaler om større  

 projekter, mellem interesserede virksomheder, firmaer og organisationer i de  

 to lande.
 Parterne vil ligeledes opmuntre små og mellemstore virksomheder, firmaer  

 og organisationer til større deltagelse i sådant samarbejde.
Artikel 4 Kontrakter, der omfatter individuelle samarbejdsprojekter, afsluttes  

 mellem interesserede virksomheder, organisationer og institutioner i de to  

 lande på betingelser, der aftales imellem dem og i overensstemmelse med  

 gældende love og bestemmelser i de to lande.
Artikel 5 I betragtning af den vigtige rolle, som råstoffer og energi spiller for  

 økonomien i deres lande, vil de kontraherende parter inden for rammerne af  

 deres muligheder og i overensstemmelse med gældende love og bestemmelser  

 støtte aftaler mellem interesserede virksomheder, firmaer og organisationer i  

 de to lande om langtidssamarbejde vedrørende råstoffer og energi.
Artikel 6 De kontraherende parter vil inden for rammerne af deres økonomiske,  

 industrielle, videnskabelige og tekniske samarbejde og i overensstemmelse med  

 de gældende bestemmelser og love i deres respektive lande fremme oprettelse,  

 pleje og styrkelse af direkte forretningsforbindelser mellem deres  

 virksomheder, firmaer og organisationer, herunder især forretningsrejser for  

 repræsentanter for virksomheder og organisationer, på bedst mulig måde  

 behandle anmodninger om oprettelse af permanente repræsentationer og  

 kontorer, om åbning af fælles kontorer for to eller flere firmaer, om  

 tilvejebringelse af passende forretningslokaler og boliger for faste  

 repræsentationer og om stiftelse af selskaber i Danmark eller i tredjelande  

 på basis af blandet kapital.
Artikel 7 I betragtning af den betydning, som finansiering - herunder ydelse af  

 mellemlange og lange kreditter - har for yderligere udvikling af det  

 økonomiske samarbejde, vil de kontraherende parter på så favorable vilkår,  

 som det er muligt, inden for rammerne af deres muligheder fremme sådan  

 finansiering - herunder selvfinansieringsprojekter, såfremt  

 samarbejdspartnerne er enige herom - som er i overensstemmelse med gældende  

 love og bestemmelser i deres respektive lande.
Artikel 8 Repræsentanter for de to lande skal mødes en gang om året, skiftevis i et  

 af landene, for at få et overblik over gennemførelsen af denne overenskomst  

 og for at fremkomme med anbefalinger med henblik på dens videre  

 gennemførelsen.
Ovennævnte repræsentanter skal endvidere udveksle relevante oplysninger om  

 fundamentale tendenser i den økonomiske udvikling.
De skal underrette den  

 blandede regeringskommission for økonomisk, industrielt, videnskabeligt og  

 teknisk samarbejde om resultatet af deres arbejde.
Artikel 9 Denne overenskomst berører ikke de to- og flersidede overenskomster og  

 traktater, som tidligere er indgået af Kongeriget Danmark og Den polske  

 Folkerepublik.
 I denne forbindelse vil de kontraherende parter, på forslag af en af  

 parterne, om nødvendigt træffe aftale om konsultationer med det formål at nå  

 til enighed, idet disse konsultationer dog ikke må berøre denne overenskomsts  

 grundlæggende sigte.
Artikel 10 Denne overenskomst træder i kraft på datoen for undertegnelsen og  

 forbliver i kraft i et tidsrum af fem år:
 Den forlænges derefter for et tidsrum af fem år, medmindre en af de  

 kontraherende parter giver den anden part seks måneders skriftligt  

 opsigelsesvarsel.
 UDFÆRDIGET i København den 17. maj 1976 i to eksemplarer på engelsk.
