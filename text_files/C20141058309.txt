Rigsadvokatmeddelelsen, afsnittet: Sanktionen ved manglende indbetaling til FerieKonto Revideret 16. juli 2014 1. Overblik og tjekliste I forbindelse med efterforskningen skal du være opmærksom på følgende:
 Er arbejdsgiver en juridisk person, og skal der i givet fald rejses sigtelse mod selskabet evt. parallelt med sigtelse af den fysiske person? I forbindelse med tiltalerejsning skal du være opmærksom på følgende:
 Hvis sagen er anmeldt af FerieKonto eller Styrelsen for Fastholdelse og Rekruttering, og der opstår uenighed om tiltalespørgsmålet, herunder tiltalens udformning, skal sagen forelægges for statsadvokaten.
Se pkt. 3.1.1.
 Efter dom skal du huske følgende:
 Underretning af FerieKonto eller Styrelsen for Fastholdelse og Rekruttering inden for ankefristen, hvis den pågældende myndighed har anmeldt sagen eller i øvrigt har afgivet en udtalelse i sagen.
Se pkt. 6.1.
 Underretning af statsadvokaten inden for ankefristen, hvis sagen har forelagt statsadvokaten, forinden tiltalerejsning.
Se pkt. 6.2.
 Evt. indsendelse af afgørelsen til Vidensbasen.
Se pkt. 6.3.
2. Politiets efterforskning og sagsbehandling 2.1. Hvem skal sigtes? Er arbejdsgiveren en juridisk person, skal der rejses sigtelse mod selskabet, jf. § 14, stk. 4, i bekendtgørelse om FerieKonto.
 Se i øvrigt hvilke forpligtelser der påhviler arbejdsgiveren i pkt. 4.2.
3. Forberedelse 3.1. Tiltalerejsning 3.1.1. Anmeldelse modtaget af FerieKonto/Styrelsen for Fastholdelse og Rekruttering Når anmeldelse om manglende indberetning eller indbetaling er modtaget af FerieKonto eller Styrelsen for Fastholdelse og Rekruttering, og der opstår uenighed mellem politidirektøren og den anmelder om tiltalespørgsmålet eller væsentlig uenighed om subsumption og bødestørrelse, bør den anmeldende myndighed have lejlighed til at udtale sig, og sagen skal derefter forelægges for statsadvokaten.
 Fremkommer der i øvrigt under sagens behandling oplysninger, som myndigheden ikke kan antages at være bekendt med, kan dette begrunde, at der indhentes en erklæring fra myndigheden, inden der træffes afgørelse vedrørende tiltalespørgsmålet.
3.1.2. Anmeldelse modtaget af andre I sager, der er anmeldt eller i øvrigt kommet til politiets kendskab uden om FerieKonto eller Styrelsen for Fastholdelse og Rekruttering, skal der indhentes en erklæring fra FerieKonto, inden der træffes afgørelse om tiltalespørgsmålet.
4. Jura 4.1. Lønmodtagers ferierettigheder Ifølge ferielovens § 1, stk. 1, har en lønmodtager ret til ferie og feriegodtgørelse eller løn under ferie efter reglerne i loven.
 En lønmodtager er ifølge § 1, stk. 2, en person, der modtager vederlag for personligt arbejde i tjenesteforhold.
Selvstændige er således ikke omfattet.
En person, der har afgørende indflydelse på den virksomhed, som den pågældende arbejder i, anses ikke for lønmodtager, jf. § 1, stk. 3.
 En lønmodtager optjener ret til 2,08 dages betalt ferie for hver måneds ansættelse i et kalenderår, jf. § 7, stk. 1, i ferieloven.
Lønmodtageren har ret til 25 dages ferie om året, uanset om der er optjent ret til betalt ferie.
Det følger af § 8, stk. 1.
En lønmodtager, der er antaget månedsvis eller for længere perioder, og som har ret til fuld løn på søgnehelligdage og sygedage (typisk funktionæransatte) får løn under ferie.
Det følger af § 23, stk. 1. Derudover har lønmodtageren krav på et ferietillæg på 1 pct. af lønnen i optjeningsåret, jf. § 23, stk. 2.
 En lønmodtager, der ikke er omfattet af § 23, får feriegodtgørelse med 12,5 pct. af lønnen i optjeningsåret.
4.2. Arbejdsgivers forpligtelser Feriegodtgørelse og ferietillæg betales af arbejdsgiveren.
Feriegodtgørelse skal indbetales til FerieKonto, jf. § 28, stk. 1, i ferieloven.
Det kan dog ved kollektiv overenskomst aftales at fravige kravet om indbetaling til FerieKonto (feriekortordning). Det fremgår af § 31.
FerieKonto administrerer feriepenge for lønmodtagere, der ikke er omfattet af en feriekortordning.
FerieKonto hører under Feriekontoret i Styrelsen for Fastholdelse og Rekruttering.
Den daglige administration foregår hos ATP.
 Reglerne om indberetning og indbetaling til FerieKonto er senest blevet ændret ved bekendtgørelse nr. 1280 af 15. december 2011 om FerieKonto, der trådte i kraft den 1. januar 2012.
Indberetning Det følger af bekendtgørelsens § 3, stk. 1, at arbejdsgiveren en gang om måneden skal indberette oplysninger om antal optjente feriedage og optjent feriegodtgørelse efter fradrag af A-skat m.v. til indkomstregisteret, jf. § 3, stk. 1, nr. 9, i lov om et indkomstregister.
Indkomstregisteret er et fælles offentligt register med oplysninger om borgernes indkomstforhold og arbejdsomfang.
Indkomstregistret drives af SKAT.
 FerieKonto har til brug for administrationen af ferieloven adgang til oplysninger i indkomstregisteret, jf. feriebekendtgørelsens § 13, stk. 3. Arbejdsgivere, der ikke kan indberette via indkomstregisteret, skal indberette oplysningerne på en blanket til FerieKonto, jf. bekendtgørelsens § 3, stk. 2.
 En arbejdsgivers manglende indberetning til indkomstregisteret straffes med bøde, jf. bekendtgørelsens § 14, stk. 1.
Indbetaling Efter § 1, stk. 1, i bekendtgørelse om FerieKonto skal arbejdsgiveren indbetale feriegodtgørelse efter fradrag af A-skat m.v. til FerieKonto for hvert kvartal.
Beløbet forfalder til betaling henholdsvis den 1. maj, den 1. august, den 1. november og den 1. februar, med sidste rettidige betalingsdag den 7. i forfaldsmåneden.
 En arbejdsgivers manglende indbetaling til FerieKonto straffes med bøde, jf. bekendtgørelsens § 14, stk. 1.
5. Straf og andre retsfølger 5.1. Strafpåstande (manglende indbetaling) Efter § 1, stk. 1, i bekendtgørelse om FerieKonto skal en arbejdsgiver indbetale feriegodtgørelse til FerieKonto for hvert kvartal med forfaldsdatoer henholdsvis den 1. maj, den 1. august, den 1. november og den 1. februar, med sidste rettidige betalingsdag den 7. i forfaldsmåneden.
 Følgende bødetakster skal som udgangspunkt anvendes i sager om manglende indbetaling af feriegodtgørelse til FerieKonto:
  gangs tilfælde: 1000 kr. pr. 3-måneders periode, for hvilken der ikke er sket indbetaling.
  gangs tilfælde: 1.400 kr. pr. 3-måneders periode, for hvilken der ikke er sket indbetaling.
  gangs tilfælde: 1.800 kr. pr. 3-måneders periode, for hvilken der ikke er sket indbetaling.
5.2. Strafpåstande i sager, hvor arbejdsgiver har opnået/tilsigtet en betragtelig gevinst/besparelse Hvis det fremgår af anmeldelsen, at FerieKonto eller Styrelsen for Fastholdelse og Rekruttering skønner, at den gevinst eller besparelse, som arbejdsgiveren har opnået eller tilsigtet ved manglende rettidig indbetaling er væsentlig større end den bøde, som fremgår af retningslinjerne under pkt. 5.1., og FerieKonto kan henvise til oplysninger, der sandsynliggør dette, fastsættes bøden med udgangspunkt i denne gevinst eller besparelse.
Dette kan bl.a. forekomme, hvis arbejdsgiveren har opnået en besparelse ved ikke at skulle betale morarente på grund af for sen indbetaling til FerieKonto.
Det fremgår således af § 28, stk. 2, i ferieloven (lovbekendtgørelse nr. 202 af 22. februar 2013), at arbejdsgiveren skal betale renter af for sent indbetalt feriegodtgørelse med 1,5 pct. for hver påbegyndt måned fra forfaldsdagen.
Der opkræves imidlertid ikke morarente, hvis arbejdsgiveren helt undlader at betale.
 Østre Landsret har på denne baggrund i U 2005.470/2, fastsat bøden til summen af morarenter fra forfaldsdagen og indtil betaling skete til arbejdstagerne, idet arbejdsgiveren måtte antages at have opnået en besparelse svarende til dette beløb ved helt at undlade at indbetale til Feriekonto.
 Kan FerieKonto sandsynliggøre, at arbejdsgiveren som følge af manglende betaling af morarenter har opnået en besparelse, som er væsentlig større end den bøde, som fremgår af retningslinjerne under pkt. 5.1., fastsættes bødepåstanden således med udgangspunkt i besparelsen.
6. Efter dom 6.1. Underretning af FerieKonto/Styrelsen for Fastholdelse og Rekruttering Snarest muligt efter afslutningen af en sag, hvor FerieKonto eller Styrelsen for Fastholdelse og Rekruttering enten har anmeldt sagen eller i øvrigt har afgivet en udtalelse, skal der gives myndigheden underretning om sagens udfald.
 Underretningen skal ske i så god tid, at myndigheden kan få lejlighed til at tage stilling til ankespørgsmålet og skal derfor ikke afvente forkyndelse af dommen.
6.2. Underretning af statsadvokaten Afgørelser i sager, hvor spørgsmålet om tiltalerejsning har været forelagt for statsadvokaten, indsendes til statsadvokaten inden udløbet af ankefristen eller fristen for indgivelse af ansøgning om anketilladelse med indstilling om ankespørgsmålet.
6.3. Domme til Vidensbasen Det skal overvejes, om dommen er egnet til at indgå i anklagemyndighedens Vidensbase.
En dom kan være egnet til Vidensbasen, hvis den belyser strafniveauet eller praksis for rettighedsfrakendelse m.v. inden for et sagsområde, eller hvis dommen belyser problemstillinger af generel/principiel betydning for retstilstanden.
Samtidig kan en dom være egnet, hvis den vedrører et område, som ikke allerede er dækket på Vidensbasen.
 Kun endelige domme må indsendes til Vidensbasen.
 Skemaer til indsendelse af domme til Vidensbasen findes i Vidensbasen på AnklagerNet.
