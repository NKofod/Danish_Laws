Fremsat den 31. marts 2017 af Alex Ahrendtsen (DF), Pernille Bendixen (DF), Jens Henrik Thulesen Dahl (DF), Kristian Thulesen Dahl (DF),  Søren Espersen (DF), Marlene Harpsøe (DF), Marie Krarup (DF), Peter Skaarup (DF) og Dorthe Ullemose (DF) Forslag til folketingsbeslutning om nedsættelse af en karakterkommission, der skal undersøge 7-trinsskalaen i det danske uddannelsessystem med henblik på en modernisering Folketinget pålægger regeringen at nedsætte en kommission, der skal analysere 7-trinsskalaen og komme med forslag til en modernisering af karakterskalaen.
Bemærkninger til forslaget 7-trinskalaen er siden skoleåret 2006/07 blevet brugt til at måle og angive elevers præstationer i det danske uddannelsessystem.
Den består af syv karakterer fra -3 til 12.
Det er Dansk Folkepartis opfattelse, at 7-trinsskalen trænger til et grundigt eftersyn.
Skalaen blev indført i skoleåret 2006/07 for bl.a. at gøre danske karakterer mere sammenlignelige med udenlandske karakterer.
Dengang var målsætningen, at 10 pct. af eleverne skulle tildeles et 12-tal.
På både folkeskoler, ungdomsuddannelser og videregående uddannelser tildeles der dog langt flere 12-taller, end hvad der var hensigten med indførelsen af den nu 10 år gamle 7-trinsskala.
Samtidig synes tildelingen af -3 og 0 næsten at være ikkeeksisterende, og tallene tyder på, at udviklingen fortsætter.
En opgørelse, som Berlingske har foretaget, viser, at karakteren 12 uddeles oftere end ved hver syvende beståede eksamen, svarende til 16 pct. af ca. en halv million beståede eksamener i skoleåret 2014/15. Undersøgelsen er lavet på baggrund af syv universiteters karakterfordelingstal fra 2007 til i dag, jf. artiklen »Universiteterne giver for mange 12-taller« bragt på www.b.dk den 29. marts 2016.
Dansk Folkeparti mener, at den overdrevne brug af 12-tallet i det danske uddannelsessystem udvander topkarakteren, som derfor ikke længere repræsenterer en udmærkelse for den ekstraordinære præstation.
Karakterinflationen bevirker, at hverken studerende eller arbejdsgivere kan bruge karakterskalaen til at se, hvem de allerdygtigste er.
Dansk Folkeparti er også bekymrede over den udvikling, som ses blandt især unge gymnasieelever, hvor eleverne føler et stort pres for at opnå topkarakterer, bl.a. fordi karakteren 12 er blevet en ordinær karakter, som de studerende føler de burde kunne opnå ved hver karaktergivning.
Forslagsstillerne mener derfor, at karakterskalaen skal moderniseres, og at der skal stilles nye krav, som gør det muligt i højere grad at differentiere mellem eleverne/de studerende.
For at der bliver gjort et grundigt stykke forarbejde, som Folketinget kan træffe beslutning på baggrund af, ønsker Dansk Folkeparti, at regeringen nedsætter en karakterkommission, som skal udarbejde en analyse med fokus på udfordringerne ved den nuværende 7-trinsskala og derudover komme med forslag en ny karakterskala, der tager højde for de identificerede udfordringer.
Skriftlig fremsættelse Alex Ahrendtsen (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om nedsættelse af en karakterkommission, der skal undersøge 7-trinsskalaen i det danske uddannelsessystem med henblik på en modernisering.
(Beslutningsforslag nr.
B 116) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
