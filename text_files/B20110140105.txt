Bekendtgørelse om kommunernes indberetning af oplysninger om vurderinger og afgørelser om rådighed, konsekvenser og sanktioner til det fælles datagrundlag I medfør af § 66 i lov om ansvaret for og styringen af den aktive beskæftigelsesindsats, jf. lovbekendtgørelse nr. 731 af 15. juni 2010, som ændret ved lov nr. 1596 af 22. december 2010, fastsættes:
Formål § 1. Bekendtgørelsen skal sikre, at kommunerne registrerer og indberetter oplysninger om administrationen af reglerne om rådighed, konsekvenser og sanktioner for ansøgere og modtagere af kontanthjælp.
De leverede data skal anvendes til statistiske og analytiske formål samt skabe grundlag for udtræk af sager til Arbejdsdirektoratets kommunale rådighedstilsyn.
Anvendelsesområde § 2. Bekendtgørelsen gælder for kommunens administration af reglerne om rådighed, konsekvenser og sanktioner for en person, der ansøger om eller modtager kontanthjælp efter lov om aktiv socialpolitik, §§ 13  13 c, §§ 36-43 og § 93 a.
 Stk. 2. Bekendtgørelsen gælder også for data om personens ægtefælle i det omfang, ægtefællen også rammes af en konsekvens eller sanktion på baggrund af kommunens afgørelse efter reglerne som nævnt i stk. 1 og 2.
Indhold og levering af data § 3. Kommunen skal indberette følgende oplysninger fra de administrative systemer i jobcenteret:
1) Kommunenummer, 2) cpr-nummer på personen, som ansøger om eller modtager ydelsen, 3) årsagen til, at kommunen har vurderet personens rådighed, 4) dato for hændelsen, 5) resultatet af kommunens rådighedsvurdering, herunder afgørelsen om, at personen ikke skal have en konsekvens eller sanktion, og 6) dato for resultatet af rådighedsvurderingen.
 Stk. 2. Oplysningerne skal indberettes elektronisk én gang månedligt i en it-funktionalitet, der stilles til rådighed af Arbejdsmarkedsstyrelsen.
 Stk. 3. Indhold af data samt leveringen af data skal følge de retningslinjer, der fastsættes i en særskilt vejledning herom.
 § 4. Kommunen skal indberette følgende oplysninger fra udbetalingssystemerne:
1) Kommunenummer, 2) cpr-nummer på den person, som afgørelsen angår, 3) hvilken afgørelse, der er truffet, 4) årsagen til, at kommunen har truffet afgørelsen, 5) dato for afgørelsen, 6) kommunens afgørelse vedrørende en eventuel ægtefælle, og 7) hvilken periode konsekvensen eller sanktionen vedrører.
 Stk. 2. Data skal leveres elektronisk til Arbejdsmarkedsstyrelsen i et format, der er defineret af Arbejdsmarkedsstyrelsen.
Ikrafttræden § 5. Bekendtgørelsen træder i kraft den 2. januar 2012.1) Stk. 2. Bekendtgørelse nr. 1090 af 19. november 2008 kommunernes indberetning af oplysninger om vurderinger og afgørelser om rådighed, konsekvenser og sanktioner til det fælles datagrundlag ophæves.
Arbejdsmarkedsstyrelsen, den 21. december 2011 Marie Hansen / Klaus Henrik Langager 1) Der udarbejdes en vejledning til bekendtgørelsen.
