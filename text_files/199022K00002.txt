Nr LSF 2 Forslag til Lov om forlængelse af Landsoverenskomst om almen lægegerning  

 mellem Sygesikringens Forhandlingsudvalg og Praktiserende Lægers Organisation Fremsat af sundhedsministeren (Ester Larsen) den 27. december 1990 § 1. Landsoverenskomsten om almen lægegerning af 30. marts 1976  

 med senere ændringer, der er indgået mellem Sygesikringens Forhandlingsudvalg og Praktiserende Lægers Organisation i henhold til § 26, stk. 2, i lov om offentlig sygesikring, forlænges til og med den 31. marts 1991.
 Stk. 2. Stk. 1 finder ligeledes anvendelse på aftaler, som  

 parterne har indgået i henhold til overenskomsten.
 § 2. Lovforslaget kan stadfæstes straks efter vedtagelsen.
 § 3. Loven træder i kraft ved bekendtgørelsen i Lovtidende og har  

 virkning fra og med den 1. januar 1991.
Bemærkninger til lovforslaget Praktiserende Lægers Organisation (PLO) meddelte med skrivelse af 21. maj  

 1990 Sygesikringens Forhandlingsudvalg (SFU) opsigelse af Landsoverenskomsten  

 om almen lægegerning med virkning fra og med den 1. januar 1991. I  

 forhandlingerne mellem SFU og PLO er det ikke lykkedes at nå til enighed om  

 en ny overenskomst.
 På et møde i SFU den 21. december 1990 blev der forelagt en aftale mellem  

 SFU og PLO om forlængelse af den gældende overenskomst om almen lægegerning  

 indtil den 1. juli 1991. Aftalen ville bl.a. indebære følgende:
 - Forhøjelse pr. 1. januar 1991 af de praktiserende lægers basishonorar  

 pr. tilmeldt gruppe 1-sikret med 2,37 kr. til 43,34 kr. pr. kvartal  

 (grundhonorar).
 - Forhøjelse pr. 1. januar 1991 af konsultationshonoraret med 0,71 kr.  

 (grundhonorar).
 - Aftale om finansiering af uddannelsesamanuensisstillinger.
Aftalen ville for perioden fra 1. januar-1. juli 1991 forøge de  

 praktiserende lægers indkomst med ca. 30 mio. kr., svarende til en  

 indtægtsfremgang på ca. 2 pct.
Hertil kommer de øgede udgifter til  

 uddannelsesstillinger, og de samlede amtskommunale udgifter ville på årsbasis  

 blive forøget med ca. 70 mio. kr., svarende til en stigning på knap 2,5 pct.  

 i de amtskommunale sygesikringsudgifter til almen lægehjælp.
Regeringen har den 21. december 1990 meddelt, at aftalen mellem SFU og PLO  

 ikke kan godkendes i henhold til § 26, stk. 2, i lov om offentlig  

 sygesikring.
Begrundelsen herfor er, at hensynet til samfundsøkonomien  

 tilsiger, at lønstigninger i både den private og den offentlige sektor bliver  

 mindst mulige.
Regeringen finder det ikke acceptabelt, at praktiserende  

 læger, der i forvejen har relativt høje indkomster, sikres en  

 indtægtsfremgang af den nævnte størrelse forud for indgåelse af en egentlig  

 overenskomstaftale.
Hertil kommer, at aftalen ikke rummer forbedringer til  

 fordel for patienterne.
 Regeringen må herefter konstatere, at der med virkning fra den 1. januar  

 1991 ikke vil gælde overenskomstmæssige vilkår for almen lægehjælp efter  

 sygesikringsloven, medmindre der lovgives herom.
Regeringen finder af flere grunde en sådan lovgivning nødvendig.
Det  

 afgørende er, at borgerne kun er sikret gratis lægehjælp hos alment  

 praktiserende læge, hvis der er en gældende overenskomst om vilkårene herfor,  

 jf. § 12, stk. 1 og 3, i lov om offentlig sygesikring.
Når regeringen foreslår en uændret forlængelse af den gældende  

 overenskomst med 3 måneder, skyldes det bl.a., at der tilsyneladende er  

 enighed mellem overenskomstens parter om behovet for en gennemgribende  

 modernisering af de overenskomstmæssige vilkår for almen lægepraksis.  

 Regeringen kan tilslutte sig dette synspunkt, og forlængelsen af  

 overenskomsten vil da også give tid til at færdiggøre forhandlingerne mellem  

 parterne.
Regeringen forventer således, at der også efter den 1. april 1991  

 vil være en overenskomst om almen lægehjælp efter sygesikringsloven.
Som grundlag for fortsatte forhandlinger foreligger dels SFU's forslag til  

 et fælles grundlag for afslutning af overenskomstforhandlingerne (udkast af  

 8. november 1990 til slutseddel til en ny overenskomst om almen lægegerning),  

 dels PLO's formulerede krav til en ny overenskomst.
Endvidere foreligger der  

 redegørelser fra 3 udvalg, som overenskomstparterne har haft nedsat til  

 belysning af nogle centrale spørgsmål i relation til en ny overenskomst.
Der er således gennemført et omfattende analysearbejde til forberedelse af  

 forhandlingerne, og der er i det foreliggende materiale meget, som efter  

 regeringens opfattelse lægger op til den ønskede modernisering af de alment  

 praktiserende lægers overenskomst.
Der kan bl.a. peges på følgende:
- En forenkling af reglerne for honoreringen af de alment praktiserende  

 læger samtidig med en forbedring af konsultationshonoraret.
Overenskomsten  

 skulle dermed blive lettere at administrere for både lægerne og  

 amtskommunerne, hvilket bl.a. giver mulighed for at reducere  

 administrationsomkostningerne.
- En tilskyndelse til overgang til edb-afregning.
Dette giver både  

 mulighed for besparelser i administrationsudgifterne og en lettere adgang til  

 indførelse af en udbygget og mere tidssvarende registrering af aktiviteten i  

 almen praksis.
Regeringen må i denne forbindelse tillægge det stor betydning,  

 at en udbygget aktivitetsregistrering kan give grundlag for et væsentlig  

 bedre informationssystem vedrørende almen praksis.
Dette vil være til gavn  

 for den enkelte læge, og det vil forbedre mulighederne for en samlet  

 tilrettelæggelse af sundhedsvæsenet.
Udformningen af nye regler for  

 aktivitetsregistrering m.v. i almen praksis skal også sigte mod  

 tilvejebringelse af oplysninger, der kan danne grundlag for en fortsat dialog  

 om udviklingen og tilrettelæggelsen af almen praksis.
 - Der lægges op til en gennemgribende omlægning af lægevagtsordningen,  

 bl.a. ved øget brug af visitationsvagtordninger.
- Forenklingen af honorarsystemet vil samtidig fjerne grundlaget for en  

 del af de bestemmelser om kontrol m.v., som er indeholdt i den gældende  

 overenskomst.
I lyset heraf finder regeringen det væsentligt, at der i en ny  

 overenskomst fastsættes regler, der forpligter overenskomstparterne til at  

 medvirke til overholdelse af aftalte økonomiske rammer.
Dette er på linie  

 med, hvad der i de senere år er aftalt i andre overenskomster om ydelser  

 efter sygesikringsloven.
 - Der er lagt op til en styrkelse af forskningen i almen praksis, og der  

 er ligeledes forslag om sikring af finansieringen af uddannelsesstillinger i  

 almen praksis.
Der er i de senere år gennemført væsentlige moderniseringer af  

 overenskomsterne om ydelser efter sygesikringsloven, senest de meget  

 omfattende ændringer af overenskomsterne om speciallægehjælp.
Opnås der  

 enighed om en ny overenskomst om almen lægehjælp efter de skitserede  

 principper, vil der således være et godt grundlag for en fortsat udvikling af  

 hele praksissektoren.
