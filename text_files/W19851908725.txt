 Tilbagebetalingspligten indtræder først ved uddannelsens afslutning,  

 uanset om der er ydet støtte helt fremt til dette tidspunkt.
 REDEGØRELSE FOR SAGEN:
 En ansøger havde på grund af fødevareallergi modtaget hjælp efter  

 tidligere revalideringslovs § 6 og bistandslovens § 42 med henblik på  

 opnåelse af senest magisterkonferens i perioden 1. december 1968 til 1. april  

 1977.
Den 30. august 1972 underskrev ansøgeren lånedeklaration vedrørende hjælp  

 efter revalideringsloven.
Herefter ville lånet være at betale på den måde,  

 revalideringscentret måtte bestemme og meddele pågældende umiddelbart efter  

 uddannelsens afslutning.
 Ifølge en opgørelse fra oktober 1979 var der ydet ansøgeren lån efter  

 revalideringslovens § 6 med 36.260,35 kr. og lån efter bistandslovens § 42  

 med 12.357,45 kr., i alt 48.617,80 kr.
Opgørelsen blev sendt til ansøgerens daværende opholdskommune med  

 anmodning om, at der blev underskrevet gældsbreve og  

 tilbagebetalingserklæring.
Da ansøgerens studier endnu ikke var afsluttede,  

 men forventedes genoptaget januar 1982 med afslutning februar 1983, foretog  

 kommunen ikke videre.
I forbindelse med at ansøgerens daværende opholdskommune modregnede  

 overskydende skat for 1981 som afdrag på uddannelsesgælden, klagede ansøgeren  

 til amtsankenævnet.
Ansøgeren gjorde gældende, at uddannelsesgælden var  

 forældet pr. 1. april 1982, idet § 42- udbetalingen ophørte pr. 1. april  

 1977.
 Det sociale udvalg i ansøgerens daværende opholdskommune oplyste den 1.  

 oktober 1982 til amtsankenævnet, at udvalget ikke havde optaget forhandling  

 med ansøgeren om tilbagebetaling af lån, da pågældende ikke havde afsluttet  

 uddannelsen endnu, og lånet ikke fandtes forældet.
 AFGØRELSEN, DER KLAGES OVER:
 Amtsankenævnet ophævede kommunens afgørelse om tilbagebetalingskravet mod  

 ansøgeren, idet dette, i medfør af revalideringslovens § 6 og bistandslovens  

 § 42, ansås for bortfaldet.
Amtsankenævnet lagde vægt på, at hjælpen ophørte i maj 1977, og at  

 kommunen først i februar 1982 i form af modregning i overskydende skat  

 kontaktede ansøgeren vedrørende tilbagebetaling af den ydede  

 uddannelseshjælp.
Da der således ikke tidligere var truffet foranstaltninger  

 til fastsættelse af en betalingsordning, fandt nævnet, at dette måtte  

 sidestilles med, at det sociale udvalg ikke havde fundet grundlag for en  

 betalingsordning.
Under hensyn til, at hjælpen ophørte før 1. januar 1978,  

 nemlig i maj 1977, var det den tidligere gældende bortfaldsregel på 3 år, der  

 skulle finde anvendelse i den foreliggende sag.
Tilbagebetalingskravet ansås  

 således for bortfaldet på tidspunktet for udbetaling af overskydende skat.
 Amtsankenævnet bemærkede sluttelig, at kommunen, da der var tale om  

 tilbagebetaling af hjælp ydet efter bistandsloven, ikke ville kunne foretage  

 modregning i overskydende skat.
 KLAGEN TIL ANKESTYRELSEN:
Sagen blev anket af social- og sundhedsforvaltningen, der bl.a. anførte,  

 at tilbagebetalingspligtens indtræden af forvaltningen var udskudt til  

 uddannelsens endelige afslutning.
Kravet fandtes ikke at være bortfaldet,  

 idet tilbagebetalingspligten endnu ikke sås at være indtrådt.
 Modregningsspørgsmålet blev ikke indanket for ankestyrelsen.
 SUPPLERENDE OPLYSNINGER EFTER ANKEN:
 Ankestyrelsen indhentede oplysninger, hvoraf det fremgik, at ansøgeren var  

 blevet færdiguddannet den 28. februar 1984.
 ANKESTYRELSENS AFGØRELSE:
 Ankestyrelsen finder, at tilbagebetalingspligten først indtræder ved  

 uddannelsens afslutning uden hensyn til, om der er ydet støtte helt frem til  

 dette tidspunkt.
 Ankestyrelsen har ved afgørelsen lagt vægt på, at det generelt må  

 formodes, at lånmodtageren tidligst vil være i stand til at påbegynde  

 tilbagebetalingen af lånet efter dette tidspunkt, samt på, at ansøgeren  

 ifølge lånedeklarationen af 30. august 1972 først kunne forvente, at  

 tilbagebetalingskravet blev rejst efter uddannelsens afslutning.
 Ankestyrelsen ændrer således amtsankenævnets afgørelse.
