Fremsat den 12. november 2009 af miljøministeren (Troels Lund Poulsen) Forslag til Lov om ændring af lov om vandsektorens organisering og økonomiske forhold og forskellige andre love (Udskydelse af prisloftreguleringen til 2011 m.v.) § 1 I lov nr. 469 af 12. juni 2009 om vandsektorens organisering og økonomiske forhold foretages følgende ændringer:
 1. § 21, stk. 4, 1. og 2. pkt., affattes således:
»Stk. 4. Fondens midler udgøres af indbetalinger fra vandselskaberne.
I perioden 2011-13 indbetaler miljøministeren et beløb svarende til de indbetalinger, der er modtaget fra selskaberne.« 2. § 36 affattes således:
»§ 36. Bestemmelserne om prisloftreguleringen i kapitel 3 finder anvendelse for prisfastsættelsen fra 2011.« § 2 I lov nr. 460 af 12. juni 2009 om ændring af lov om miljøbeskyttelse, lov om vandforsyning, lov om betalingsregler for spildevandsanlæg m.v. og forskellige andre love foretages følgende ændringer:
 1. § 2, nr. 7, ophæves.
 2. § 3, nr. 3, ophæves.
§ 3 I lov om vandforsyning m.v., jf. lovbekendtgørelse nr. 935 af 24. september 2009, foretages følgende ændringer:
 1. § 52 a, stk. 1, affattes således:
»Ved levering af vand fra et alment vandforsyningsanlæg kan der under overholdelse af det prisloft, som måtte være fastsat for forsyningen i medfør af § 6 i lov om vandsektorens organisering og økonomiske forhold, i prisen indregnes de i denne bestemmelse anførte udgifter, jf. dog stk. 3 og 4. Udgifterne omfatter 1) nødvendige omkostninger til indvinding og distribution af vand, 2) lønninger og andre driftsomkostninger, 3) administration, 4) bidrag til dækning af udgifter til det forsyningssekretariat, der er oprettet i medfør af kapitel 4 i lov om vandsektorens organisering og økonomiske forhold, 5) driftsmæssige afskrivninger, 6) forrentning af fremmedkapital, 7) underskud fra tidligere perioder opstået i forbindelse med etablering og væsentlig udbygning af forsyningssystemerne, 8) henlæggelser til nyinvesteringer, 9) udgifter til rådgivning af vandforsyningens kunder om vandbesparelser, finansiering af vandbesparende foranstaltninger og deltagelse i vandværkssamarbejder og lign., 10) udgifter til kortlægning, overvågning og beskyttelse af de vandressourcer, som anlægget indvinder fra eller i fremtiden kan forventes at indvinde fra, i det omfang en sådan supplerende overvågning og beskyttelse ud over den offentlige kortlægning, overvågning og beskyttelse er nødvendig eller hensigtsmæssig for vandforsyningsanlægget, 11) udgifter til dækning af afgifter, jf. §§ 24 a, 24 b og 35 i lov om miljømål m.v. for vandforekomster og internationale naturbeskyttelsesområder, og 12) bidrag til dækning af udgifter til opgaver, der falder ind under Vandsektorens Teknologiudviklingsfond, jf. kapitel 7 i lov om vandsektorens organisering og økonomiske forhold.« 2. I § 52 a indsættes efter stk. 1 som nyt stykke:
»Stk. 2. Hel eller delvis overdragelse af et alment vandforsyningsanlæg må hverken direkte eller indirekte føre til højere priser for ydelser fra det pågældende anlæg, herunder som følge af indregning af forøgede udgifter til finansiering med fremmed kapital, driftsmæssige afskrivninger eller forrentning af indskudskapital.« 3. I § 52 a, stk. 2, der bliver stk. 3, indsættes efter »Stk. 1«: »og 2«.
§ 4 I lov om betalingsregler for spildevandsanlæg m.v., jf. lovbekendtgørelse nr. 281 af 22. marts 2007, som ændret ved § 22 i lov nr. 1336 af 19. december 2008, foretages følgende ændringer:
 1. § 1, stk. 1, ophæves og i stedet indsættes:
»Loven har til formål at sikre hensynet til princippet om omkostningsdækning, herunder dækning af miljømæssige og ressourcerelaterede omkostninger, og prissætning med tilskyndelsesvirkning.
Derudover skal der tages hensyn til, at de forskellige vandanvendelsessektorer yder et passende bidrag, og til princippet om, at forurener betaler.
 Stk. 2. I denne lov forstås ved spildevandsforsyningsselskaber, medmindre andet er angivet, sådanne spildevandsforsyningsselskaber, der er omfattet af § 2, stk. 1, i lov om vandsektorens organisering og økonomiske forhold.
Stk. 3. Loven fastsætter regler om betaling for afledning til spildevandsforsyningsselskabers spildevandsanlæg.
Loven finder endvidere anvendelse på betaling for afledning til spildevandsanlæg etableret efter § 7 a og for betaling til fælles, obligatoriske ordninger for tømning og bortskaffelse af humane affaldsprodukter, slam og spildevand fra samletanke og bundfældningstanke.« 2. I § 1, stk. 2, der bliver stk. 4, ændres »offentlige spildevandsanlæg« til: »spildevandsforsyningsselskabers spildevandsanlæg«, »de offentlige spildevandsanlæg« til: »spildevandsforsyningsselskabers spildevandsanlæg« og »kloakforsyningen« til: »spildevandsforsyningsselskabet«.
 3. I § 1, stk. 2, der bliver stk. 4, indsættes som 2. pkt.:
»I bidraget efter 1. pkt. kan indregnes spildevandsforsyningsselskabets bidrag til dækning af udgifter til opgaver, der falder ind under Vandsektorens Teknologiudviklingsfond, jf. kapitel 7 i lov om vandsektorens organisering og økonomiske forhold.« 4. I § 2 b, stk. 2, ændres »det offentlige spildevandsanlæg« til: »spildevandsforsyningsselskabets spildevandsanlæg«.
 5. I § 7 a, stk. 1, ændres »§ 30, stk. 4« til: »§ 30, stk. 1«.
§ 5 Stk. 1. Loven træder i kraft den 1. januar 2010, jf. dog stk. 2.
 Stk. 2. § 52 a, stk. 1-3, i lov om vandforsyning m.v., som affattet ved denne lovs § 3, nr. 1, og § 1, stk. 1 og stk. 4, § 2 b, stk. 2, og § 7 a, stk. 1, i lov om betalingsregler for spildevand m.v., som affattet ved denne lovs § 4, nr. 3, træder i kraft den 1. januar 2011.
§ 6 Stk. 1. Udover de omkostninger, der kan indregnes i prisen ved levering af vand fra et alment vandforsyningsanlæg og mellem almene vandforsyningsanlæg efter § 52 a, stk. 1 og 2, i lov om vandforsyning m.v., kan der i 2010 indregnes bidrag til dækning af udgifter til Forsyningssekretariatets drift og opgavevaretagelse.
Bemærkninger til lovforslaget 1. Indledning Lov nr. 469 af 12. juni 2009 om vandsektorens organisering og økonomiske forhold er baseret på en bred politisk aftale fra 1. februar 2007 mellem en stor del af Folketingets partier om en mere effektiv sektor.
Det betyder bl.a., at vand- og spildevandsforsyningsvirksomhederne skal være selskabsgjorte med regnskabsmæssig virkning fra 1. januar 2010.
I forbindelse med høring af et udkast til bekendtgørelse om prisloftreguleringen, som er et af de centrale elementer i loven, modtog Miljøministeriet mange kritiske høringssvar.
Det blev kritiseret, at prisloftreguleringen, benchmarkingen og den reguleringsmæssige åbningsbalance ikke var sendt i samlet høring.
Høringsparterne anførte på den baggrund, at det ikke er muligt at opnå et tilstrækkeligt overblik over den samlede regulering, og dermed kunne der ikke afgives fyldestgørende høringssvar.
 Regeringen ønsker at sikre den bedst mulige start for de nye vandselskaber i det omfang, det samtidig er i overensstemmelse med vandsektorlovens intentioner i øvrigt.
Det foreslås derfor, at prisloftreguleringen udskydes fra 2010 til 2011. Forslaget indebærer, at prisfastsættelsen for levering af vand og afledning af spildevand i 2010 fastsættes efter de hidtil gældende regler i hhv. vandforsyningsloven og spildevandsbetalingsloven.
Samtidig foreslås for 2010 mindre ændringer i vandforsyningsloven og spildevandsbetalingsloven, som har sammenhæng med prisloftreguleringen.
 Lovforslaget indebærer endvidere, at Vandsektorens Teknologiudviklingsfond, jf. vandsektorlovens kapitel 7, først forventes etableret i 2010 og ikke som forudsat i bemærkningerne til loven i 2009. Fondens formål er at yde støtte til, at der udvikles teknologier, metoder, ledelsesformer, ledelsessystemer og viden, der kan forbedre vandsektorens effektivitet og kvalitet i bred forstand, således at den danske vandsektors høje kvalitet kan fastholdes og udvikles til gavn for forbrugerne i form af bedre vandkvalitet, større forsyningssikkerhed og større effektivitet.
 Efter lovforslaget vil vandselskabernes indbetalinger til fonden først kunne begynde i 2011. Det skal ses i sammenhæng med, at det med vedtagelsen af lov om vandsektorens organisering og økonomiske forhold er forudsat, at vandselskabernes bidrag til fonden vil kunne finansieres af den effektiviseringsgevinst, som vandselskaberne vil opnå under prisloftreguleringen.
 Fondens forventede tidspunkt for egentlig projektaktivitet udskydes dermed tidsmæssigt på samme måde som udskydelsen af prisloftreguleringen.
Efter vandsektorloven kan fonden modtage gaver og tilskud.
Der er således ikke noget til hinder for, at f.eks. en brancheorganisation indbetaler midler til fonden i 2010, så der kan igangsættes projekter i 2010, uanset at vandselskaberne og dermed heller ikke miljøministeren, jf. vandsektorlovens § 21, stk. 4, ikke foretager indbetalinger til fonden før tidligst i 2011.
 Den øvrige del af vandsektorloven fastholdes uændret.
2. Lovforslagets indhold Lovforslaget indeholder regler om udskydelse af prisloftreguleringen og de dertil knyttede ændringer af bestemmelser om prisfastsættelsen i vandforsyningsloven og spildevandsbetalingsloven til 2011, samt regler om prisfastsættelsen for 2010. De mindre vandselskaber, der ikke er omfattet af vandsektorlovens § 2, stk. 1, nr. 2, vil være omfattet af de foreslåede bestemmelser i vandforsyningsloven om prisfastsættelsen vedrørende indregning af betaling til Forsyningssekretariatet, hvis de frivilligt har tilmeldt sig den resultatorienterede benchmarking efter vandsektorlovens § 4. De kan dermed indregne betalingen til Forsyningssekretariatet i prisen for levering af vand, jf. vandsektorlovens § 10. I 2010 vil den økonomiske regulering af vandsektoren efter lovforslaget alene være baseret på prisfastsættelsesprincippet i lov om vandforsyning og lov om spildevandsbetalingsregler, som det er tilfældet i dag.
Lovforslaget medfører, at prisfastsættelsesprincippet i sektorlovene fra 2011 vil skulle kombineres med prisloftreguleringen.
2.1. Gældende ret 2.1.1. Prisloftreguleringen Efter lov nr. 469 af 12. juni 2009 om vandsektorens organisering og økonomiske forhold skal de enkelte vandselskaber fastsætte prisloftet for 2010 efter regler, som miljøministeren udsteder efter lovens § 8. I lovens forarbejder er det forudsat, at prisloftet skal fastsættes på baggrund af taksterne for perioden 2003-2005 korrigeret for vandmængder.
Prisloftet bestemmer den maksimale pris omregnet til en m3-pris, som et vandselskab kan opkræve for vand eller spildevand.
Videre skal prisloftreguleringen kombineres med prisfastsættelsen i sektorlovene.
Forsyningssekretariatet kan efter ansøgning fastsætte driftsbetingede tillæg til et vandselskabs prisloft i 2010.
2.1.2. Sektorlovgivningen Den økonomiske regulering af vand- og spildevandsforsyningsaktiviteter vil efter ikrafttræden af de ændringer, der blev vedtaget ved lov nr. 460 af 12. juni 2009 som konsekvens af lov om vandsektorens organisering og økonomiske forhold, være baseret på »hvile i sig selv-princippet« kombineret med prisloftreguleringen fra 2010. »Hvile i sig selv-princippet« medfører, at indtægter og udgifter forbundet med vand- eller spildevandsforsyningsaktiviteter skal balancere over en årrække, og at midlerne i forsyningsvirksomheden ikke kan anvendes til aktiviteter, som ligger uden for forsyningsvirksomhedens område.
Princippet indebærer videre, at der er fuld brugerfinansiering, således at forsyningsvirksomheden eller vandselskabets nødvendige udgifter til etablering og drift skal dækkes fuldt ud af bidrag fra brugerne.
2.2. Lovforslaget 2.2.1. Prisloftreguleringen De foreslåede regler betyder, at prisloftreguleringen efter vandsektorloven udskydes til 2011. Vandselskaberne skal dermed ikke fastsætte et prisloft for 2010, og Forsyningssekretariatet vil ikke skulle fastsætte tillæg til prislofterne for 2010. Forsyningssekretariatet vil fastsætte prisloftet fra 2011 og frem efter de regler, der udmøntes i en bekendtgørelse om prisloftreguleringen.
2.2.2. Sektorlovgivningen Det foreslås, at vandselskabernes bidrag til Teknologiudviklingsfonden først kan indregnes i priserne for 2011, da det forudsættes, at selskabernes bidrag skal finansieres gennem effektiviseringsgevinster.
Herved vil den økonomiske regulering af vandsektoren fortsætte stort set uændret, indtil prisloftreguleringen træder i kraft i 2011. Det vil sige, at »hvile i sig selv-princippet«, som medfører, at indtægter og udgifter forbundet med vand- eller spildevandsforsyningsaktiviteter, skal balancere over en årrække, fortsætter i 2010.
 Dog foreslås en overgangsbestemmelse for prisfastsættelsen efter vandforsyningsloven, der indebærer, at vandforsyningsselskaber kan indregne betalingen til Forsyningssekretariatet i prisen for 2010. For så vidt angår spildevandsforsyningsselskaber er der allerede på nuværende tidspunkt tilstrækkelig hjemmel i lov om spildevandsbetalingsregler til at indregne betalingen til Forsyningssekretariatet i prisen, da betalingen er et lovkrav.
3. Økonomiske og administrative konsekvenser for det offentlige Lovforslaget har ingen økonomiske konsekvenser for hverken staten, regionerne eller kommunerne.
Der vil være en administrativ lettelse for de kommunalt ejede forsyninger, idet de ikke selv skal fastsætte prisloftet for overgangsåret 2010. Dette beregnes og fastsættes af Forsyningssekretariatet på grundlag af indberetninger fra forsyningsselskaberne.
Betalingen til Forsyningssekretariatet er derfor uforandret.
Sekretariatet skal som hidtil forudsat allerede fra 2009 udarbejde vejledninger til selskaberne som grundlag for indberetning af oplysninger til brug for beregninger af prisloftet for 2011 på et uændret grundlag.
Teknologiudviklingsfonden forudsættes etableret i 2010, men uden egentlig projektaktivitet.
Derfor kan selskaberne ikke indregne bidrag til fonden i priserne for levering af vand og afledning af spildevand før i 2011.
4. Økonomiske og administrative konsekvenser for erhvervslivet Lovforslaget har umiddelbart hverken økonomiske eller administrative konsekvenser for erhvervslivet, idet udskydelsen af prisloftet i 2010 bevirker, at den økonomiske regulering, som også er gældende i dag, fortsættes endnu et år.
Det betyder, at »hvile i sig selv-princippet«, hvorefter udgifter til etablering og drift af selskaberne skal balancere med selskabets indtægter fra den samme drift over en årrække, også gælder for prisfastsættelsen i 2010. I det omfang et selskabs indtægter og udgifter ikke balancerer i 2010, vil prisloftreguleringen for 2011 og fremover korrigere for dette.
 Det er en administrativ lettelse for de private forsyninger, at de ikke selv skal fastsætte prisloftet for overgangsåret 2010.
Forslaget har været sendt til Erhvervs- og Selskabsstyrelsens Center for Kvalitet i ErhvervsRegulering (CKR) med henblik på en vurdering af, om forslaget skal forelægges Økonomi- og Erhvervsministeriets virksomhedspanel.
CKR vurderede ikke, at forslaget indeholder administrative konsekvenser.
Forslaget bør derfor ikke forelægges for virksomhedspanelet.
5. Administrative konsekvenser for borgerne Lovforslaget har ikke administrative konsekvenser for borgerne.
6. Miljømæssige konsekvenser Lovforslaget har ikke miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
8. Hørte organisationer Lovforslaget har været i høring hos:
 Advokatsamfundet, Danmarks Naturfredningsforening, Danske Regioner, Dansk Energi, Dansk Industri, Dansk Miljøteknologi, Dansk Ornitologisk Forening, DANVA (Dansk Vand- og Spildevandsforsyning), Envina, Forbrugerrådet, Foreningen af Registrerede Revisorer, Foreningen af Rådgivende Ingeniører, Foreningen af Statsautoriserede Revisorer, Foreningen af Vandværker i Danmark, KL, Kommunalteknisk Chefforening, Kommunekredit, Spildevandsteknisk Forening og Vattenfall.
9. Vurdering af konsekvenserne af lovforslaget Bemærkninger til lovforslagets enkelte bestemmelser Til § 1 Til nr. 1 Forslaget, der delvis er af lovteknisk karakter, er en konsekvens af forslaget om at udskyde prisloftreguleringen til 2011. Det er forudsat i vandsektorloven, at vandselskabernes indbetalinger til Vandsektorens Teknologiudviklingsfond finansieres af effektiviseringsgevinster opnået under prisloftreguleringen, der jf. nedenfor til nr. 2 forslås udskudt fra 2010 til 2011. Det præciseres derfor, at miljøministerens bidrag til fonden først kan ske fra 2011.
Til nr. 2 Det foreslås at udskyde prisloftreguleringen fra 2010 til 2011. Det indebærer, at prisfastsættelsesprincipperne i vandforsyningsloven og spildevandsbetalingsloven (»hvile i sig selv-princip«) fortsat vil være gældende i 2010.
Til § 2 Til nr. 1 Med forslaget ophæves den affattelse af vandforsyningslovens § 52 a, som blev vedtaget med konsekvensændringsloven som følge af vandsektorloven.
Den foreslåede ophævelse af bestemmelsen skal ses i sammenhæng med de foreslåede bestemmelser i §§ 3 og 6. Der henvises til bemærkningerne til disse bestemmelser.
Til nr. 2 Med forslaget ophæves den affattelse af spildevandsbetalingslovens § 1, som blev vedtaget med konsekvensændringsloven som følge af vandsektorloven.
Den forslåede ophævelse af bestemmelsen skal ses i sammenhæng med de foreslåede bestemmelser i § 4, nr.1-3. Der henvises til bemærkningerne til disse bestemmelser.
Til § 3 Til nr. 1 Den foreslåede formulering af § 52 a, stk. 1, gør det klart, at det prisloft, der måtte gælde for det almene vandforsyningsanlæg, danner overgrænse for de udgifter, der kan indregnes i priserne efter § 52 a, stk. 1.
 Det følger af vandsektorlovens § 10, at almene vandforsyningsanlæg omfattet af lovens § 2, stk. 1, der er underlagt bestemmelser om obligatorisk benchmarking og prisloftsregulering, har pligt til at betale bidrag til dækning af Forsyningssekretariatets udgifter, mens de mindre almene vandforsyningsanlæg alene skal betale til Forsyningssekretariatet, såfremt de frivilligt tilmelder sig benchmarkingordningen.
 Til opregningen af udgifter, der kan indregnes i priserne, er indføjet det bidrag til dækning af Forsyningssekretariatets udgifter, som efter vandsektorlovens § 10 er pligtmæssigt for almene vandforsyningsanlæg omfattet af § 2, stk. 1, i den nævnte lov og for de mindre almene vandforsyningsanlæg, der frivilligt tilmelder sig benchmarkingordningen.
 Endvidere indebærer forslaget, at der i prisen for levering af vand fra et alment vandforsyningsanlæg kan fastsættes betaling for det bidrag, som vandforsyningsanlægget betaler til Vandsektorens Teknologiudviklingsfond, der oprettes med hjemmel i vandsektorloven.
Der foreslås derudover ikke nogen ændring af, hvilke omkostninger der er nødvendige og dermed kan indregnes i priserne, som ikke bør være højere, end hvad en effektiv drift af virksomheden tilsiger.
Til de nødvendige omkostninger henregnes således fortsat forrentning af fremmedkapital, som optages med henblik på en effektiv kapitalstruktur, herunder en hensigtsmæssig fordeling af egenkapital og fremmedkapital.
Renter og afdrag på fremmedkapital, som ikke er nødvendig for en effektiv virksomhedsdrift, kan således fortsat ikke indregnes i priserne.
Som eksempel kan nævnes stiftertilgodehavender eller gæld optaget til indfrielse af sådanne tilgodehavender, som er opstået ved indskud af vandforsyningsaktiver i et kapitalselskab til værdier, som overstiger den værdi, hvortil aktiverne er nedskrevet over priserne.
Renter og afdrag på bl.a. sådanne tilgodehavender eller gældsforhold er åbenbart unødvendige omkostninger.
Indregning af sådanne omkostninger i priserne ville have den uacceptable konsekvens, at vandforbrugerne kom til at betale omkostningerne flere gange.
 Det foreslås, at den nye formulering af § 52 a, stk. 1, først træder i kraft 1. januar 2011, jf. lovforslagets § 5, stk. 2. Det indebærer, at den foreslåede bestemmelse i § 6 i dette lovforslag og den nugældende § 52 a i lov om vandforsyning vil være gældende for prisfastsættelsen i 2010.
Til nr. 2 Det følger af vandforsyningslovens § 52 a, stk. 1, og dette lovforslags § 6, at et alment vandforsyningsanlæg alene må indregne udgifter til bl.a. forrentning af fremmedkapital i vandpriserne, hvis de er nødvendige for vandforsyningsanlæggets etablering og drift, se bemærkningerne ovenfor.
Med beslutningen om at overføre kommunale vandforsyningsanlæg til kapitalselskaber er det anset for relevant at præcisere i stk. 2, at kapitaldispositioner i de almene vandforsyningsanlæg fortsat ikke i sig selv kan begrunde højere vandpriser.
Tilsvarende bestemmelse findes i øvrigt i elforsyningslovens § 69, stk. 1, og varmeforsyningslovens § 20, stk. 7.
Til nr. 3 Bestemmelsen i den gældende § 52 a, stk. 2, herefter stk. 3, forslås ændret således, at det fremgår, at kapitaldispositioner i de almene vandforsyningsanlæg ikke i sig selv kan begrunde højere priser, uanset om der er tale om salg til forbrugere eller andre almene vandforsyningsanlæg, se i øvrigt bemærkningerne til nr. 1 og 2.
På nuværende tidspunkt er der ikke adgang til at indregne indskudskapitalforrentning i vandpriserne.
Da det hidtidige stk. 3, herefter stk. 4, giver miljøministeren hjemmel til at etablere adgang til indregning af indskudskapital, er det anset for relevant at præcisere, at en overdragelse af et alment vandforsyningsanlæg ikke kan medføre, at vandpriserne belastes med forøgede udgifter til indskudskapitalforrentning.
Til § 4 Til nr. 1 Forslaget indfører en egentlig formålsbestemmelse i spildevandsbetalingsloven.
Bestemmelsen indebærer bl.a., at der ikke fra kommunal eller statslig side må ydes tilskud med henblik på en reduktion af betalingen for afledning af spildevand.
Den foreslåede stk. 2 vedrører anvendelsesområdet for vandsektorloven i forhold til spildevandsbetalingsloven.
Under den nye regulering omhandler spildevandsbetalingsloven både større spildevandsforsyningsselskaber, der er omfattet af vandsektorlovens § 2, stk. 1, og mindre spildevandsanlæg, der ikke er omfattet af denne bestemmelse.
Idet hovedparten af reglerne i spildevandsbetalingsloven vedrører de store forsyninger, er det i det nye stk. 2, fastslået, at begrebet »spildevandsforsyningsselskab« som udgangspunkt henviser til sådanne.
I de bestemmelser i loven, der regulerer mindre forsyninger, er dette udtrykkeligt præciseret.
Dermed undgås henvisninger til vandsektorloven i flertallet af bestemmelserne.
Til nr. 2 Der er tale om sproglige konsekvensændringer som følge af udskillelsen af spildevandsvirksomheden fra den kommunale forvaltning.
Herved bringes terminologien i overensstemmelse med terminologien i vandsektorloven.
Til nr. 3 Med bestemmelsen fastsættes en hjemmel til, at der i betalingen for afledning af spildevand fra et spildevandsforsyningsselskab kan ske indregning af bidrag til Vandsektorens Teknologifond, der oprettes med hjemmel i vandsektorloven.
 Det foreslås, at bestemmelsen først træder i kraft 1. januar 2011, jf. lovforslagets § 5, stk. 2. Det indebærer, at den foreslåede bestemmelse i nr. 1 træder i kraft 1. januar 2010 og dermed finder anvendelse for prisfastsættelsen i 2010, jf. § 5.
Til nr. 4 Der er tale om en sproglig konsekvensændring, der ved en fejl ikke er medtaget i vandsektorloven. Ændringen er en konsekvens af, at der pr. 1. januar 2010 ikke længere sondres mellem private og offentlige spildevandsanlæg som følge af lov om vandsektorens organisering og økonomiske forhold.
Til nr. 5 I den gældende spildevandsbetalingslov er der i § 7 a en forkert henvisning til lovens § 30, stk. 4. Det skal korrekt være § 30, stk. 1. Forslaget er en afhjælpning af denne fejl.
Til § 5 Til stk. 1 Loven foreslås at træde i kraft 1. januar 2010.
Til stk. 2 Det foreslås, at § 3, nr. 1, og § 4, nr. 3, træder i kraft den 1. januar 2011. Dermed opretholdes de gældende prisfastsættelsesregler i hhv. vandforsyningsloven og spildevandsbetalingsloven i 2010, for vandforsyningslovens vedkommende suppleret med § 6 i dette lovforslag.
Til § 6 Den foreslåede bestemmelse er en overgangsbestemmelse, der angår prisfastsættelsen ved levering af vand fra et alment vandforsyningsanlæg og ved levering af vand mellem almene vandforsyningsanlæg alene gældende for 2010. Udover hvad der følger af vandforsyningslovens § 52 a, stk. 1 og 2, foreslås det, at et alment vandforsyningsanlæg i prisen kan indregne bidrag til dækningen af udgifter til Forsyningssekretariatet.
 Der vil ikke være hjemmel til at indregne bidrag til Teknologiudviklingsfond i priserne for 2010, da indbetalingerne forudsættes finansieret af effektiviseringsgevinster opnået under prisloftreguleringen.
