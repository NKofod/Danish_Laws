Skriftlig fremsættelse (19. november 2019) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om social pension og forskellige andre love (Indførelse af seniorpension) (Lovforslag nr.
L 67) Lovforslaget indfører en ny og lempeligere, helbredsbetinget tilbagetrækningsordning for seniorer med langvarig beskæftigelse; seniorpension.
 Lovforslaget udmønter således en del af Aftale om ret til seniorpension for nedslidte indgået i maj 2019 af den daværende regering (Venstre, Liberal Alliance og Det Konservative Folkeparti), Dansk Folkeparti og Radikale Venstre, og siden tiltrådt af regeringen (Socialdemokratiet).
 Med lovforslaget indføres en ny form for pension, seniorpension, og de gældende regler om seniorførtidspension ophæves.
 Man har ret til seniorpension, hvis følgende krav er opfyldt:
- 6 år eller mindre til folkepensionsalderen - Langvarig tilknytning til arbejdsmarkedet - Arbejdsevne på 15 timer eller mindre i seneste job, uanset branche Forud for afgørelsen om tilkendelse eller afslag på seniorpension skal der foretages en individuel konkret vurdering af borgerens aktuelle arbejdsevne i forhold til seneste job, primært på baggrund af helbredsmæssige oplysninger.
Det betyder bl.a., at der ikke skal iværksættes beskæftigelsesrettede indsatser for at udvikle arbejdsevnen.
Kommunerne får midlertidigt ansvaret for at administrere reglerne om seniorpension og herunder træffe afgørelse om, hvem der skal have seniorpension.
Dette er en midlertidig ordning, indtil opgaven overgår til en central myndighed i statsligt regi, som skal etableres så hurtigt som muligt.
 Hvis en borger får afslag på seniorpension i den midlertidige periode, hvor reglerne administreres af kommunen, kan borgeren få genoptaget deres sag af den centrale myndighed, når denne er etableret.
 Personer, der tilkendes seniorpension, modtager en ydelse, der svarer til satsen for førtidspension frem til folkepensionsalderen.
 Seniorpension tilkendelse på grundlag af lempeligere kriterier end førtidspension, men de regler der gælder for førtidspension om henholdsvis indfødsret, bopæl, optjening, beregning, indtægtsregulering, udbetaling, betaling til arbejdsmarkedets tillægspension, betaling til supplerende arbejdsmarkedspension og indbetaling til obligatorisk pensionsordning, finder tilsvarende anvendelse for seniorpension.
 De økonomiske og administrative konsekvenser af lovforslaget skal forhandles med de kommunale parter.
 Lovforslaget sendes i høring samtidig med, at det fremsættes, da aftaleparterne ønsker, at loven skal træde i kraft fra 1. januar 2020. Der er frist for svar på høringen den 25. november 2019.
 Det foreslås, at loven træder i kraft den 1. januar 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
