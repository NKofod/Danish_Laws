En hypnotisør rejste spørgsmål, om der skal beregnes moms af  

 hypnosebehandlinger af personer i Norge.
Hypnotisøren udfører behandlingerne  

 pr telefon fra sit kontor (sin bopæl) her i landet.
Der blev henvist til § 1, stk 1, punkt c, i bekendtgørelsen om  

 merværdiafgift af visse ydelser, der sælges til udlandet eller indkøbes i  

 udlandet.
Ifølge denne bestemmelse - sammenholdt med § 1, stk 3 - skal der ikke betales moms af ydelser fra  

 rådgivningsvirksomheder, ingeniører, projekteringsvirksomheder mv ved salg  

 til aftagere uden for EF-medlemslande, medmindre ydelsen udnyttes inden for  

 EF-medlemslande.
 Det blev bl a gjort gældende, at hypnotisørens virksomhed er  

 rådgivningsvirksomhed som nævnt i bekendtgørelsens § 1, stk 1, punkt c, da  

 der ikke er nogen væsentlig forskel mellem den rådgivning, som fx en ingeniør  

 yder pr telefon, og den tjenesteydelse hypnotisøren leverer pr telefon.
 Direktoratet traf afgørelse om, at hypnosebehandlingerne ikke kan anses  

 for at være rådgivende virksomhed af den art, der er omfattet af  

 bekendtgørelsens § 1, stk 1, punkt c, og at der skal beregnes moms af  

 hypnosebehandlingerne, uanset hvem modtageren er.
 Skatteministeriet fastholdt direktoratets afgørelse.
 Som begrundelse for afgørelsen oplyste ministeriet følgende:
 Hypnosebehandling er omfattet af momspligten efter momslovens § 2, stk 2,  

 og ministeriet er enig med direktoratet i, at ydelsen efter sin art ikke kan  

 sidestilles med den nævnte rådgivningsvirksomhed udført af ingeniører mv.
 Den tjenesteydelse hypnotisøren udfører, er således ikke omfattet af  

 reglerne i bekendtgørelsen.
 At der skal betales moms af ydelsen her i landet (uanset hvem modtageren  

 er) følger af en bestemmelse i EF's 6. momsdirektiv, artikel 9, stk 1,  

 hvorefter leveringsstedet (beskatningsstedet) for en tjenesteydelse er det  

 sted, hvor den, der yder tjenesten, har etableret enten hjemstedet for sin  

 økonomiske virksomhed eller et fast forretningssted eller tjenesteyderens  

 bopæl eller sædvanlige opholdssted.
 Det tilføjes, at bekendtgørelsen fra 1985 er udstedt til gennemførelse af  

 nogle undtagelsesbestemmelser i 6. momsdirektiv, artikel 9, stk 2 og 3, og at  

 formålet med reglerne i direktivets artikel 9 er at undgå, at momspligtige  

 tjenesteydelser, som afsættes over landegrænserne, enten ikke momses eller  

 bliver genstand for dobbelt moms.
