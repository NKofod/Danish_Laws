 I medfør af lov nr. 224 af 28. maj 1982 om mærkning og oplysningspligt  

 vedrørende forbrug af energi og til gennemførelse af rådsdirektiv af 14. maj  

 1979 (79/531/EØF) fastsættes:
 § 1.  Denne bekendtgørelse omfatter mærkning med  

 oplysning om energiforbrug samt andre supplerende oplysninger.
 Stk. 2.  Bekendtgørelsen gælder for elektriske ovne til  

 husholdningsbrug (el-bageovne) bortset fra mikrobølgeovne eller ovne, hvor  

 ventilator anvendes til andet end bortledning af spildvarme.
 Stk. 3.  Bekendtgørelsen omfatter ikke salg af brugte  

 varer.
 Stk. 4.  Bekendtgørelsen finder ikke anvendelse på  

 oplysninger, som af sikkerhedsgrunde er anbragt på de husholdningsapparater,  

 der er nævnt i stk. 2.
 § 2.  Elektriske ovne, jfr. § 1, må af  

 erhvervsdrivende kun sælges eller udbydes til salg til forbrugerne, hvis  

 ovnene eller disses emballering er forsynet med en etiket, som opfylder  

 forskrifterne i § 3.
§ 3.  Den etiket, der er omtalt i § 2, skal have et  

 udseende og indhold, der er i overensstemmelse med de normer og metoder, der  

 er fastsat i bilag I-IV.
Etiketten skal være affattet på dansk og skal  

 placeres på et iøjnefaldende sted på ovnen eller dennes emballering.
 § 4.  De ovne, der er omfattet af denne  

 bekendtgørelse, herunder ovnenes emballering, må ikke forsynes med mærker,  

 symboler eller påskrifter om energiforbrug m.v., der kan forveksles med den  

 etiket, der er omtalt i § 2, jfr. § 3.
 § 5.  Energistyrelsen fører tilsyn med, at de ved  

 denne bekendtgørelse fastsatte regler overholdes.
§ 6.  Energistyrelsen kan bestemme, at  

 erhvervsdrivende, der udbyder de af bekendtgørelsen omfattede elektriske ovne  

 til forbrugerne, skal indlevere prøver til undersøgelse på et af Statens  

 Tekniske Prøvenævn autoriseret prøvningssted efter de i § 7 anførte  

 kontrolmetoder.
For eksemplarer indleveret af detailhandlere betaler  

 energistyrelsen forhandlerens indkøbspris.
 Stk. 2.  Hvis resultatet af energimålingen af et  

 indleveret eksemplar afviger mere end +/- 10 pct. fra oplysningerne på  

 etiketten, skal den erhvervsdrivende afholde udgifterne ved energimålingen.
§ 7.  Resultatet af målingen af en ovn, der er i  

 overensstemmelse med fabrikationsspecifikationerne, og som udvælges  

 tilfældigt blandt apparaterne af samme type, må ikke afvige mere end +/- 15  

 pct. fra oplysningerne på etiketten.
I modsat fald skal der foretages en ny  

 kontrol af tre ovne, der er i overensstemmelse med  

 fabrikationsspecifikationerne, og som udvælges tilfældigt blandt ovne af  

 samme type.
 Stk. 2.  Hvis gennemsnittet af kontrollen af den i stk.  

 1 nævnte nye kontrol af tre ovne afviger mere end +/- 10 pct. i forhold til  

 oplysningerne på etiketten, skal den erhvervsdrivende anvende ændrede  

 etiketter, medmindre nye målinger, der er foranlediget på den  

 erhvervsdrivendes anmodning på et af Statens Tekniske Prøvenævn autoriseret  

 prøvningssted viser et gennemsnit, som ikke afviger mere end +/- 10 pct. fra  

 oplysningerne på etiketten.
 § 8.  Såfremt en erhvervsdrivende foranlediger  

 energimålinger iværksat, jfr. § 7, stk. 2, skal den erhvervsdrivende selv  

 afholde de dermed forbundne udgifter.
 § 9.  Hvor forholdene taler herfor, kan  

 energistyrelsen med vedkommende erhvervsdrivende eller dennes  

 brancheorganisation aftale anden tilrettelæggelse af tilsynet med  

 bekendtgørelsen.
§ 10.  Energistyrelsens afgørelser i henhold til  

 bekendtgørelsen kan inden 4 uger fra afgørelsens dato indbringes for  

 energiministeren, for så vidt angår spørgsmål om forståelsen af de  

 bestemmelser, som afgørelserne er begrundet med.
Klagen har ikke opsættende  

 virkning.
 § 11.  Overtrædelse af § 2 og § 4 samt overtrædelse af  

 pålæg i medfør af § 6 straffes med bøde.
 Stk. 2.  Er overtrædelsen begået af et aktieselskab,  

 anpartsselskab, andelsselskab eller lignende, kan der pålægges selskabet som  

 sådant bødeansvar.
 § 12.  Bekendtgørelsen træder i kraft den 1. januar  

 1983.
 Stk. 2.  Energiministeriets bekendtgørelse nr. 528 af  

 26. oktober 1981 om mærkning af elektriske ovne til husholdningsbrug med  

 oplysning om energiforbrug m.v. ophæves den 1. januar 1983.
