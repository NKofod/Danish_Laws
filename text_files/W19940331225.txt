 Medlemmet arbejdede efter overgang til efterløn som vurderingsmand for  

 et forsikringsselskab og modtog et honorar, der på timebasis udgjorde samme  

 beløb, som han modtog for tilsvarende arbejde før overgang til efterløn.  

 Medlemmet opgjorde sit timeforbrug og indsendte rapport for hver enkelt  

 arbejdsopgave til arbejdsgiveren.
 Ankenævnet fandt, at arbejdstiden kunne anses for kontrollerbar,  

 hvorfor der ikke skulle ske omregning.
 Medlemmet overgik til efterløn den 1. januar 1990 fra en stilling som  

 assurancekonsulent for et forsikringsselskab.
På efterlønserklæring oplyste medlemmet, at han havde haft  

 konsulenthonorar i løbet af 1990 for ialt 200 arbejdstimer.
Arbejdet var  

 udført for hans tidligere arbejdsgiver.
Forsikringsselskabet bekræftede, at medlemmet var timelønnet i selskabet  

 med en timeløn på 200 kr., hvilket var samme timeløn som før hans overgang  

 til efterløn.
Arbejdet bestod i besigtigelse af huse med henblik på at  

 vurdere deres forsikringsegnethed.
Arbejdet blev udført fra hjemmet efter  

 tilsendelse af de nødvendige papirer fra selskabet.
 Medlemmet oplyste, at selskabet af den vedhæftede timeseddel på hver  

 enkelt sag og på rapportens omfang kunne se, om der var et fornuftigt  

 timeforbrug.
Medlemmet var personligt mødt i afdelingen, hvor han havde fået gennemgået  

 klausulerne og fået oplyst, at han fortsat kunne have den samme timeløn som  

 før overgang til efterløn.
Problemet var opstået, da medlemmet fejlagtigt  

 havde skrevet honorar i stedet for timeløn på efterlønserklæringen, fordi  

 dette udtryk var blevet anvendt i medlemmets aktive arbejdstid.
 Afdelingen oplyste, at der efter undersøgelse af ansættelsesforholdet var  

 truffet afgørelse om, at timelønnede arbejdstimer måtte betragtes som  

 kontrollabel arbejdstid, hvorfor udbetaling af efterløn kunne fortsætte.
 Afdelingen fandt det fortsat rimeligt og korrekt at betragte forholdet som  

 kontrollabel arbejdstid på baggrund af den uændrede timeløn fra før overgang  

 til efterløn samt det faktum, at medlemmet rent faktisk afleverede  

 timerapport til sin arbejdsgiver, som herefter kunne sammenligne/vurdere  

 timeforbruget i forhold til den udarbejdede rapports omfang.
 Da medlemmet havde angivet indtægten som honorar, bad direktoratet kassen  

 om at oplyse, hvorfor indtægten ikke var blevet omregnet til timer ved brug  

 af omregningssatsen på tidspunktet for arbejdets udførelse.
Hovedkontoret meddelte, at kassen ikke havde foretaget omregning af  

 indtægten for 1990, da medlemmets arbejde som vurderingsmand var  

 kontrollerbar, og lønnen var sædvanlig for tilsvarende arbejde.
Dette  

 støttedes af, at timelønnen var uændret fra tiden før overgang til efterløn.
Kassen henviste til, at medlemmet blev aflønnet på grundlag af aflevering  

 af timerapport, og at arbejdsgiveren havde mulighed for at vurdere  

 timeforbruget i forhold til rapportens omfang.
Dette var bekræftet af  

 medlemmet og arbejdsgiveren.
Direktoratet fandt, at arbejdstiden ikke kunne kontrolleres, uanset at der  

 var aftalt timeløn.
Indtægten skulle derfor omregnes til timer.
Kassen blev  

 bedt om at træffe afgørelse i sagen.
 Kassen fastholdt, at der var tale om kontrollerbar arbejdstid, og at  

 lønnen var sædvanlig for tilsvarende arbejde.
 Kassen fandt således, at der ikke var begået fejl i sagen og havde derfor  

 ikke foretaget sig mere.
 Direktoratet meddelte, at medlemmets arbejdstimer som honorarlønnet  

 vurderingsmand skulle have været fastsat ved omregning, idet arbejdstiden  

 hverken var direkte kontrollerbar eller efterfølgende kunne kontrolleres.
 Det var lagt til grund, at arbejde blev udført fra hjemmet, og at  

 aflønningen tog udgangspunkt i medlemmets egen opgørelse af timeforbrug.
 Direktoratet fandt samtidig kassen eneansvarlig for tilbagebetalingen af  

 den med urette udbetalte efterløn, idet kassen på grund af medlemmets  

 oplysninger på efterlønserklæring for 1990 var vidende om, at medlemmet var  

 honorarlønnet og på trods af dette undlod at foretage omregning af indtægten  

 i overensstemmelse med de gældende regler.
Medlemmet oplyste, at han ved personligt fremmøde i afdelingen havde fået  

 gennemgået betingelserne for, hvilken timeløn han måtte oppebære efter  

 overgang til efterløn.
Resultatet var, at han fortsat kunne have samme  

 timeløn som hidtil.
Der kunne fremlægges dokumentation for de ejendomme, medlemmet havde  

 besigtiget, og de skader, han havde takseret.
Der var nøjagtig samme kontrol  

 for dette arbejde som under ansættelsen inden overgang til efterløn.
 Kassen anførte, at det afgørende måtte være, om arbejdet i det konkrete  

 tilfælde var kontrollerbart.
Kassen fastholdt, at medlemmet fik løn efter sit timeforbrug.
Han  

 udarbejdede timerapporter til arbejdsgiveren, der udbetalte løn for det  

 forbrugte antal timer.
Timeforbruget ved selve synet af en ejendom kunne  

 arbejdsgiveren kontrollere ved at tage kontakt med kunden.
Timeforbruget ved  

 udarbejdelse af vurderingsrapporten kunne arbejdsgiveren vurdere i forhold  

 til rapportens omfang og vurderingsmandens erfaring inden for området.
Til medlemmets klage bemærkede direktoratet, at det ikke havde betydning,  

 at medlemmet før overgangen til efterløn havde samme timeløn som efter  

 overgangen.
Arbejdstiden måtte anses for ukontrollerbar, idet aflønningen tog  

 udgangspunkt i medlemmets egen opgørelse af tidsforbruget ved arbejdets  

 udførelse uden egentlig mulighed for, at arbejdsgiveren kunne registrere  

 tidsforbruget.
 Kassen anførte, at der ikke var tale om, at der skulle ske en faktisk  

 kontrol af arbejdstiden i hvert enkelt tilfælde, men blot at muligheden  

 skulle foreligge.
 Vurderingsarbejde foregik i sagens natur uden for arbejdsgiverens  

 kontorlokaler, idet en bygningstaksator nødvendigvis måtte møde op ved  

 bygningen for at vurdere den.
Kassen henviste til et notat fra et andet forsikringsselskab om  

 tilsvarende arbejde.
Heraf fremgik, at der kunne ske kontrol af arbejdstid  

 også for opgaveansatte, idet arbejdsgiveren havde mulighed for at kontrollere  

 den faktisk forbrugte tid på vurderingsstedet ved kontakt med kunden, medens  

 kørsel og kontorarbejde var meget præcist fastlagt ved hjælp af  

 normtidssystemet, baseret på faktiske tidsstudier.
 Kassen fandt, at medlemmets arbejdstid kunne anses for kontrollerbar, idet  

 arbejdsgiveren uden større vanskelighed ville kunne foretage kontrol af  

 arbejdstiden, uanset at det faktisk ikke var sket i det konkrete tilfælde.
 Kassen mente derfor at have udøvet et forsvarligt skøn ved at lægge  

 medlemmets oplysninger om arbejdstiden til grund ved vurderingen af det  

 samlede årlige arbejdstimetal.
 Ankenævnet fandt, at medlemmets arbejdstid som honorarlønnet  

 vurderingsmand har kunnet anses for kontrollerbar.
Ankenævnet lagde vægt på, at medlemmet for sit arbejde modtog et honorar,  

 der på timebasis udgjorde det samme beløb, som han modtog for tilsvarende  

 arbejde, før han gik på efterløn.
Ankenævnet lagde endvidere vægt på, at  

 medlemmet opgjorde sit timeforbrug og indsendte rapport for hver enkelt  

 arbejdsopgave til arbejdsgiveren.
