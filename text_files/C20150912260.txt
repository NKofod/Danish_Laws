Vejledning om smittebeskyttelsesforanstaltninger for personer, der i udlandet har haft kontakt med klovbærende dyr For at minimere overførsel af smitte til danske husdyr via personer, der har haft kontakt med klovbærende dyr i forbindelse med arbejde eller ophold af anden årsag i udlandet, har Fødevarestyrelsen udarbejdet følgende retningslinjer vedrørende smittebeskyttelsesforanstaltninger.
1) Forbered om muligt hjemrejsen fra udlandet, inden udrejsen finder sted fra Danmark.
Denne forberedelse bør tage sigte på, at værktøj, måleinstrumenter, tøj m.v., der forventes anvendt i en besætning, kan efterlades på stedet.
2) Anvend engangsovertrækstøj og -fodtøj under besøg på ejendomme med husdyr og efterlad dette på ejendommen så vidt, det er muligt.
Hvis det er nødvendigt at anvende vaskbart overtrækstøj og støvler, skal dette rengøres og desinficeres omhyggeligt, inden ejendommen forlades.
3) Rengør og desinficer omhyggeligt alt, som har været i direkte eller indirekte kontakt med dyr, og som nødvendigvis skal med til Danmark.
Vejledning om håndtering af udtagne prøver, som ønskes bragt til Danmark, findes på Fødevarestyrelsens hjemmeside.
 4) Drøft evt. rengøring og desinfektion ved besætningsbesøg med Fødevarestyrelsen eller anden veterinær bistand, som måtte være til rådighed.
 5) Undlad enhver direkte og indirekte kontakt til danske klovbærende dyr inden for de første 48 timer efter ankomsten til Danmark.
6) Forekommer der under et besætningsbesøg i udlandet udbrud af en alvorlig smitsom husdyrsygdom i det besøgte land, bør dette meddeles til firmaets eventuelle ledelse i Danmark.
Ledelsen kan dernæst, såfremt det skønnes nødvendigt, indhente oplysninger i Fødevarestyrelsen om evt. særlige smittebeskyttelsesforanstaltninger vedrørende den forekommende sygdom.
 De ovennævnte retningslinjer er udarbejdet med henblik på at hindre indførsel af mund- og klovesyge, svinepest og andre tabsvoldende husdyrsygdomme.
Rengøring og desinfektion af tøj m.m. forud for hjemrejse til Danmark efter ophold i udlandet, hvor der har været kontakt med klovbærende dyr 1) Tøj og fodtøj Tøj og fodtøj rengøres omhyggeligt; tøj fx ved vask ved 60 °C.
 Desinfektion kan ske med følgende:
a) alkaliske desinfektionsmidler (pH højere end 10), b) aldehydholdige desinfektionsmidler, c) citronsyre (0,1 %), eller d) oxiderende midler.
2) Værktøj og måleinstrumenter Rengjort værktøj og måleapparatur desinficeres med:
a) alkaliske desinfektionsmidler, b) aldehydholdige desinfektionsmidler, c) citronsyre (0,1 %), eller d) oxiderende midler.
3) Papir, dokumenter Varmebehandles ved 60 °C i 30 min. eller desinficeres med et aldehydholdigt desinfektionsmiddel i en lukket beholder (plastpose) i 4-6 timer.
 Information om egnede desinfektionsmidler og deres anvendelse findes på Fødevarestyrelsens hjemmeside i "Tværgående beredskabsplan ved udbrud af alvorlige husdyrsygdomme".
