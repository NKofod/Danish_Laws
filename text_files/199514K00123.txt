Nr BTL 123 Betænkning over Forslag til lov om ændring af lov om kommunal  

 indkomstskat, selskabsskatteloven, fondsbeskatningsloven og lov om  

 beskatningen af pensionsordninger m.v. (Statens afregning af selskabsskat  

 m.v. til kommunerne)   

 Nr L 123 1995-96, 1. samling Afgivet af Kommunaludvalget Afgivet: 19951208 Udvalget har behandlet lovforslaget i et møde.
I forbindelse med  

 udvalgsbehandlingen har udvalget stillet spørgsmål til indenrigsministeren.
 Herefter indstiller et flertal (Socialdemokratiets, Det  

 Konservative Folkepartis og Det Radikale Venstres medlemmer af udvalget)  

 lovforslaget til vedtagelse uændret.
 Et mindretal (Venstres, Socialistisk Folkepartis og Dansk  

 Folkepartis medlemmer af udvalget) indstiller lovforslaget til  

forkastelse ved 3. behandling.
 Udvalget anmoder om, at lovforslaget henvises til fornyet behandling i  

 udvalget efter 2. behandling.
Klaus Hækkerup (S) fmd.
Erling Christensen (S) Poul Erik Dyrlund (S)  

 Holger Graversen (S) Ole Stavad (S) Kristen Touborg (SF) Vibeke Peschardt  

 (RV) Dorte Bennedsen (S) Villy Søvndal (SF) Else Winther Andersen (V) Helge  

 Sander (V) Mariann Fischer Boel (V) Jens Vibjerg (V) Pia Christmas-Møller  

 (KF) Torben Rechendorff (KF) Henriette Kjær (KF) Poul Nødgaard (DF) nfmd.
 Fremskridtspartiet, Enhedslisten og Centrum-Demokraterne havde ikke  

 medlemmer i udvalget.
Tillægsbetænkning Udvalget har, efter at lovforslaget ved 2. behandling blev henvist til  

 fornyet udvalgsbehandling, behandlet dette i to møder.
I udvalgsbehandlingen er indgået indenrigsministerens svar på to  

 spørgsmål, som udvalget har stillet i forbindelse med lovforslaget.
Et af  

 disse svar er optrykt som bilag til tillægsbetænkningen sammen med et  

 høringssvar fra Kommunernes Landsforening, som indenrigsministeren har  

 fremsendt til udvalget efter anmodning fra dette.
 Der er af indenrigsministeren stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis og Det Radikale Venstres medlemmer af udvalget)  

 lovforslaget til vedtagelse med de stillede ændringsforslag.
Et mindretal (Venstres medlemmer af udvalget) indstiller  

 lovforslaget til forkastelse, idet der er tale om budgetteknik uden  

 reelle besparelser på finansloven.
Endvidere ligger det efter Venstres  

 opfattelse uden for aftalen med kommunerne om den kommunale økonomi.  

 Mindretallet vil stemme hverken for eller imod ændringsforslagene.
Kommer kommunerne i 1996 til at stå med et overskud i forhold til  

 budgetterne på disse 1,3 mia. kr., burde disse midler bruges til enten at  

 tilbagebetale gæld og dermed at nedbringe rentebyrden eller til at sænke  

 kommuneskatterne.
Netop i et konjunkturopsving som nu er det vigtigt, at  

 kommunerne såvel som staten benytter chancen til at få nedbragt den tyngende  

 gæld og rentebyrde.
Denne mulighed fratages nu kommunerne på grund af, at  

 regeringen og Det Konservative Folkeparti ikke selv har været i stand til at  

 gennemføre de fornødne besparelser på statsbudgettet i ellers gunstige tider.
Endvidere er der det problem, at mange kommuner i modsætning til staten  

 budgetterer forsigtigt med hensyn til indtægterne fra selskabsskatterne, for  

 at de ikke skal komme i uføre, men i stedet sikrer sig lidt spillerum.
Dette  

 spillerum fratager regeringen dem nu uden varsel, hvilket kan medføre  

 betydelige uforskyldte problemer for kommunerne.
En sådan situation kan man  

 ikke tillade sig at bringe kommunerne i for at få statens budget til at gå op  

 i en højere enhed.
Vedtages dette lovforslag, er der tale om brud på de  

 spilleregler, der gælder mellem stat og kommuner.
Et andet mindretal (Socialistisk Folkepartis medlemmer af udvalget)  

 indstiller lovforslaget til forkastelse, idet der er tale om  

 budgetteknik, der ikke de facto forbedrer statsfinanserne.
Derudover mener  

 Socialistisk Folkeparti ikke, det er rimeligt at ændre på forudsætningerne  

 for den kommunale økonomi efter indgåelsen af økonomiaftalen med regeringen  

 og vedtagelsen af de kommunale budgetter.
 Kommunerne har i øvrigt rigeligt brug for deres midler, hvis de skal leve  

 op til Folketingets krav og forventninger på bl.a. børne- og ungeområdet,  

 ældreplejen og skoleområdet.
 Et tredje mindretal (Dansk Folkepartis medlem af udvalget)  

 indstiller lovforslaget til forkastelse.
 ÆndringsforslagAf indenrigsministeren , tiltrådt af et  

flertal (S, KF og RV):
 Til titlen 1) Titlen affattes således:
»Forslag til Lov om ændring af lov om kommunal indkomstskat, selskabsskatteloven,  

 fondsbeskatningsloven, lov om beskatningen af pensionsordninger m.v. og  

 ligningsloven (Statens afregning af selskabsskat m.v. til kommunerne)».
 Til § 1 2) I det under nr. 5 foreslåede § 17 a, stk. 1,  

 nr. 2, indsættes efter »lov om beskatningen af pensionsordninger  

 m.v.«: »samt afgifter efter ligningslovens § 7 N og § 14 C.«.
 3) I den under nr. 5 foreslåede § 17 c indsættes  

 efter stk. 2 som nyt stykke:
»Stk. 3. De andele af skat af aktieselskaber m.v. efter  

 selskabsskatteloven og af fonde efter fondsbeskatningsloven, som staten  

 udbetaler til kommunerne vedrørende indkomståret 1994, fordeles ikke efter  

 reglerne i § 11.« Ny paragraf 4) Efter § 4 indsættes som ny paragraf:
 »§ 01 I lov om påligningen af indkomst- og formueskat til  

 staten (ligningsloven), jf. lovbekendtgørelse nr. 869 af 15. november 1995,  

 foretages følgende ændringer:
 1. I § 7 N, stk. 3, indsættes som 3. pkt.:
»Den kommunale andel af afgiften afregnes efter lov om kommunal  

 indkomstskat.« 2. I § 14 E, stk. 1, indsættes som 2. pkt.:
»Den kommunale andel af afgiften afregnes efter lov om kommunal  

 indkomstskat.«» Bemærkninger Til nr. 1 og 4 Der er tale om redaktionelle ændringer som følge af  

 ændringsforslag nr. 2.
 Til nr. 2 Den i lovforslagets § 1, nr. 5, foreslåede affattelse af § 17 a,  

 stk. 1, nr. 2, i lov om kommunal indkomstskat vedrører afregning fra staten  

 til kommunerne af kommunernes andel af afgifter af pensionsordninger m.v.
 Det er foreslået, at afregningen - ligesom for selskabsskatternes  

 vedkommende - sker på den måde, at kommunerne i budgetåret får udbetalt deres  

 budgetterede indtægter fra afgiften med efterregulering i året to år efter  

 budgetåret ud fra de senere opgjorte, faktiske indtægter.
 Ændringsforslaget går ud på, at dette afregningssystem af praktiske grunde  

 også kommer til at omfatte to andre - provenumæssigt relativt underordnede -  

 afgifter, som kommunerne får andel af.
 Det drejer sig om afgift efter ligningslovens § 7 N (afgift af  

 medarbejderobligationer) og afgift efter ligningslovens § 14 C (afgift af  

 nogle nærmere bestemte udbetalinger i henhold til boligreguleringsloven).
Til nr. 3 I lovforslagets bemærkninger til det i § 1, nr. 5, foreslåede §  

 17 c, stk. 2, i lov om kommunal indkomstskat er det angivet, at der ved  

 overgangen fra det hidtidige til det foreslåede system bliver tale om et år,  

 hvor der ikke skal fordeles beløb vedrørende selskabsskat m.v. fra  

 hjemstedskommunen til andre kommuner.
Det er i lovbemærkningerne angivet, at  

 dette år vil være indkomståret 1995. Kommunernes Landsforening har i sit  

 høringssvar peget på, at det kunne være den kommunale andel af  

 selskabsskatten for indkomståret 1994 frem for 1995, som ikke viderefordeles.  

 Der henvises i den forbindelse til, at der for indkomståret 1995, baseret på  

 lovforslagets provenumæssige forudsætninger, er skønnet at blive tale om  

 forholdsvis store selskabsskatter og følgelig forholdsvis store beløb til  

 viderefordeling fra hjemstedskommunen til øvrige kommuner.  

 Indenrigsministeriet kan tilslutte sig, at det i stedet for de kommunale  

 selskabsskatter vedrørende indkomståret 1995 bliver skatterne vedrørende  

 1994, som ikke viderefordeles.
Efterreguleringen i 1998 af 1996-budgettet for  

 den enkelte kommune af selskabsskatteindtægter vil herefter blive baseret på  

 de opgjorte indtægter vedrørende indkomståret 1995 såvel for indtægterne som  

 hjemstedskommune som for de beløb, der skal viderefordeles mellem kommunerne.
 Skatteandele vedrørende indkomståret 1994 er afregnet af Told- og  

 Skattestyrelsen til kommunerne den 1. december 1995. Viderefordelingen mellem  

 kommunerne vil normalt blive foretaget i løbet af første kvartal 1996. Skulle  

 der rent undtagelsesvis være kommuner, der har foretaget fordelingen inden  

 den 1. januar 1996, vil de kunne kræve afregnede beløb tilbagebetalt fra de  

 modtagende kommuner efter den 31. december, jf. at lovforslagets  

 ikrafttrædelsesdato er den 1. januar 1996.
Klaus Hækkerup (S) fmd.
Erling Christensen (S) Poul Erik Dyrlund (S)  

 Holger Graversen (S) Ole Stavad (S) Kristen Touborg (SF) Vibeke Peschardt  

 (RV) Dorte Bennedsen (S) Villy Søvndal (SF) Else Winther Andersen (V) Helge  

 Sander (V) Mariann Fischer Boel (V) Jens Vibjerg (V) Pia Christmas-Møller  

 (KF) Torben Rechendorff (KF) Henriette Kjær (KF) Poul Nødgaard (DF) nfmd.  

 Fremskridtspartiet, Enhedslisten og Centrum-Demokraterne havde ikke medlemmer  

 i udvalget.
Bilag Et af udvalgets spørgsmål til indenrigsministeren og dennes svar herpå Spørgsmål 1:
Kan finansministeren garantere for, at de i L 123 indefrosne midler på 1,3  

 mia. kr. vil komme til udbetaling i fuldt omfang til kommunerne i 1998? Svar:
 Ifølge lovforslaget skal staten i 1998 til kommunerne afregne et beløb,  

 der svarer til forskellen mellem de indtægter af selskabsskat m.v.,  

 kommunerne har budgetteret med i 1996, og de senere opgjorte faktiske  

 indtægter.
 Dette forskelsbeløb er, jf. bemærkningerne til lovforslag L 123, efter det  

 nu foreliggende skønnet at udgøre 1,3 mia. kr.
 Såfremt dette skøn holder stik, indebærer lovforslaget således, at  

 kommunerne skal have udbetalt et beløb på 1,3 mia.kr. i 1998.
 Det tilføjes, at lovforslagets system for afregning af selskabsskat fra  

 staten til kommunerne svarer til det system, der allerede gælder for statens  

 afregning af den kommunale indkomstskat til kommunerne, dvs. udbetaling til  

 kommunerne i budgetåret på grundlag af de af kommunerne budgetterede  

 indtægter og efterregulering i året to år efter budgetåret ud fra de  

 opgjorte, faktiske kommunale indtægter fra indkomstskatten.
 Når regeringen fremlægger et lovforslag, som indeholder efterregulering,  

 har regeringen selvsagt tænkt sig at leve op til det system, den selv  

 foreslår.
Høringssvar fra Kommunernes Landsforening KOMMUNERNES LANDSFORENINGDen 12. december 1995 Gyldenløvsgade 11 DK 1600 København V Indenrigsministeriet Christiansborg Slotsplads 1 1218 København K Vedr. forslaget om ændret afregning af kommunernes andele af  

 selskabsskat og af afgifter på pensionsordninger Indenrigsministeriet har den 5. december 1995 (sagsnr. 1400-36/1995)  

 fremsendt et udkast til forslag til lov om ændring af kommunal indkomstskat,  

 lov om indkomstbeskatning af aktieselskaber m.v., lov om beskatning af fonde  

 og lov om beskatningen af pensionsordninger (Statens afregning af  

 selskabsskat m.v. til kommunerne) med en anmodning om, at Landsforeningens  

 eventuelle bemærkninger fremsendes snarest muligt.
Udkastet er den 6.  

 december fremsat i Folketinget (lovforslag nr.
L 123).
Ifølge forslaget udskydes afregningen af selskabsskat og pensionsafgifter  

 med 2 år, idet kommunerne fremover vil modtage et forskudsbeløb af  

 selskabsskat samt afgifter af pensionsordninger m.v. svarende til det  

 budgetterede provenu.
Af bemærkningerne til lovforslaget fremgår, at  

 omlægningen vil indebære fuld budgetsikkerhed for kommunerne, idet kommunerne  

 selv kan fastsætte det budgetterede provenu, ligesom kommunerne ved den  

 endelige opgørelse vil kende størrelsen af efterreguleringen.
Det fremgår  

 endvidere, at der i 1996 skønnes en mindreudbetaling fra staten til  

 kommunerne, da det seneste statslige provenuskøn overstiger det af kommunerne  

 budgetterede provenu med ca. 1,3 mia. kr.
Landsforeningen skal hertil bemærke, at der ikke fra kommunal side har  

 været ønske om en sådan omlægning.
Der er på en række områder på såvel  

 indtægts- som udgiftssiden ikke fuldt kendskab på budgetlægningstidspunktet  

 til den faktiske udvikling.
Dette er imidlertid i praksis ikke noget problem,  

 da merudgifter på nogle områder ofte helt eller delvis modsvares af  

 mindreudgifter på andre områder.
Det er Landsforeningens generelle synspunkt,  

 at det kommunale skatteprovenu skal svare til de skatter, som borgere og  

 virksomheder rent faktisk betaler.
 Selv om balancen i de vedtagne budgetter for 1996 ikke ændres med  

 forslaget, finder Landsforeningen det ikke rimeligt, at man uden forudgående  

 drøftelser med Landsforeningen i så væsentlig grad ændrer vilkårene og  

 regelgrundlaget for kommunernes økonomi.
Som en særregel vedrørende afgifter af ophævede eller udbetalte  

 pensionsordninger i 1996 foreslås det, at kommunerne ved den endelige  

 opgørelse til afregning i 1998 kun får udbetalt 12/14 af deres andel og ikke  

 den fulde andel.
Denne særregel begrundes med afkortningen af kredittiden med  

 2 måneder for afregningen af den samlede afgift mellem pengeinstitutter m.fl.  

 og Told- og Skattestyrelsen, jf. skatteministerens lovforslag nr.
L 113, der  

 indebærer, at der i 1996 indbetales et provenu vedr. 14 måneder og ikke som  

 normalt 12 måneder.
Landsforeningen skal hertil bemærke, at der ifølge de gældende regler ikke  

 ydes kompensation til kommunerne ved provenuændringer, som skyldes ændringer  

 i skattelovgivningen eller ændringer i  

 betalingsterminer/likviditetsforskydninger.
Det er derfor helt urimeligt, at  

 der lægges op til, at kommunernes andel for afgiftsåret 1996 reduceres med  

 denne begrundelse.
 Det fremgår af bemærkningerne til § 1, nr. 5, at der ikke skal foretages  

 mellemkommunal fordeling af selskabsskat vedrørende indkomståret 1995. Det er  

 efter Landsforeningens opfattelse ikke hensigtsmæssigt.
Hvis de provenumæssige forudsætninger i lovforslaget holder stik, vil  

 kommunerne modtage et meget betydeligt provenu vedrørende indkomståret 1995,  

 der afregnes endeligt til hjemstedskommunerne i 1998. Såfremt en  

 viderefordeling undlades, vil det derfor kunne være forbundet med store, men  

 på nuværende tidspunkt ukendte byrdefordelingsmæssige forskydninger.
Det er  

 Landsforeningens opfattelse, at større ændringer i byrdefordelingen mellem  

 kommunerne bør foretages i åbenhed og på et kendt grundlag og ikke som her  

 indirekte.
Det vil derfor være naturligt, at der ved den endelige afregning af  

 selskabsskat i 1998 vedrørende indkomståret 1995 også foretages en  

 mellemkommunal fordeling.
På denne måde vil der allerede fra og med  

 indkomståret 1995 være sikret en sammenhæng mellem modtagelse af provenu og  

 den mellemkommunale afregning.
Det kan imidlertid betyde, at nogle kommuner  

 vil skulle afregne store beløb både vedrørende indkomståret 1994 og 1995 ved  

 den endelige fordeling i 1998. Dette kunne tale for, at indkomståret 1994 i  

 stedet gøres afregningsfrit.
Da det samlede skatteprovenu vedrørende dette år  

 er noget mindre end regeringens skøn for 1995, må de byrdefordelingsmæssige  

 konsekvenser alt andet lige formodes at være mindre.
