I følge en bestemmelse i en overenskomst mellem KTAS Forlag (K) og FTF  

 omfattede overenskomsten ikke sælgere, der altovervejende var beskæftiget med  

 »opsøgende salg« (»marksælgere«). FTF varslede i  

 overenskomstperioden blokade mod K til støtte for et krav om overenskomst for  

 »marksælgere«.
K indbragte lovligheden heraf for Arbejdsretten, som  

 fandt, at blokadevarslet ikke kunne anses som et forsøg på at få den  

 bestående overenskomst ændret.
Det var endvidere ikke godtgjort, at FTF  

 skulle have afskåret sig fra at aktionere i overenskomstperioden for at  

 forsøge at opnå overenskomst for »marksælgere«.
Således som sagen  

 var procederet for Arbejdsretten, fandtes der herefter ikke grundlag for at  

 kende den varslede blokade ulovlig.
 Under denne sag har KTAS Forlag A/S nedlagt påstand om, at en af  

 Funktionærforeningen ved KTAS den 26. februar 1992 varslet blokade over for  

 forlaget med ikrafttræden den 1. april 1992 kendes ulovlig.
 Indklagede, der har erklæret sig indforstået med, at blokaden ikke træder  

 i kraft, før Arbejdsretten har truffet afgørelse i sagen, har påstået  

 frifindelse.
 SAGSFREMSTILLING:
 Den 26. februar 1992 skrev indklagede således til klageren:
 »Meddelelse om blokade.
Da KTAS Forlag A/S i skrivelse af 6. februar d.å. afviser at oprette  

 overenskomst med Funktionærforeningen for det arbejdsområde, som udgøres af  

 sælgere, der som »marksælgere« (rejsende konsulenter) er  

 beskæftiget med altovervejende opsøgende salg, skal vi hermed meddele, at  

 vores kompetente forsamling nu har besluttet at iværksætte blokade i relation  

 til alle nyansættelser indenfor dette arbejdsområde.
Blokaden træder i kraft  

 den 1. april 1992 ved normal arbejdstids begyndelse.' I skrivelse af 28. februar 1992 til indklagede rejste klageren indsigelse  

 imod lovligheden af den varslede blokade.
Som begrundelse for indsigelsen  

 henvistes til, at det i § 1, stk. 2, i den gældende overenskomst mellem  

 parterne, der tidligst kan opsiges til ophør pr. 31. marts 1993, hedder:
»Overenskomsten omfatter ikke sælgere, der altovervejende er  

 beskæftiget ved opsøgende salg.« I skrivelsen anførte klageren, at et krav om oprettelse af overenskomst  

 for den kategori af medarbejdere, der er omfattet af overenskomstens § 1,  

 stk. 2, er i strid med overenskomsten, og at en effektuering af  

 blokadevarslet vil være et brud på den fredspligt, der følger af de bestående  

 kollektive aftaler.
 På et fællesmøde den 3. marts 1992 kunne der ikke opnås enighed mellem  

 parterne.
Der har været overenskomst mellem parterne siden 1. februar 1990. Ifølge §  

 1, stk. 1, omfatter overenskomsten administrativt personale. § 1 i den  

 gældende overenskomst er videreført uændret fra 1990 overenskomsten.
I  

 tilknytning til overenskomstafslutningen i 1990 blev der udarbejdet følgende  

 særskilte protokollat (8) til § 1:
»Der er ikke på overførelsestidspunktet pr. 1. juli 1990 nogen under  

 Funktionærforeningens forhandlingsområde, som ikke er omfattet af § 1.1,  

 herunder gruppeledere og telefonsælgere.« Der har ikke på noget tidspunkt været indgået overenskomst for den i § 1,  

 stk. 2, nævnte personalegruppe, kaldet »marksælgere«, heller ikke  

 mens KTAS Forlag var en del af KTAS A/S.
 FORKLARINGER:
Administrerende direktør hos klageren, Keld Holland, har bl.a. forklaret,  

 at »marksælgerne« i næsten fuldt omfang arbejder uden for deres  

 hjem for at opsøge kunder til annoncer i telefonbøgerne.
Derved adskiller de  

 sig fra telefonsælgere, der hører til det administrative personale.
Der er  

 ca. 25 »marksælgere«, der tidligere var ansat i KTAS's  

 forlagsdivision med samme arbejde.
De er ansat ved individuelle  

 ansættelsesaftaler med en præstationsbetinget aflønning på grund af arbejdets  

 særlige karakter, der efter klagerens opfattelse gør det uhensigtsmæssigt at  

 lade dem være omfattet af en overenskomst.
Det er sædvanligt, at sælgere, der  

 arbejder på denne måde, ikke har kollektiv overenskomst, men vidnet er dog  

 bekendt med, at et andet telefonselskab har indgået overenskomst med deres  

 sælgere.
Protokollatet i forbindelse med 1990 overenskomsten har efter  

 vidnets opfattelse intet at gøre med »marksælgere«.
Det blev  

 udarbejdet, fordi indklagede ville sikre sig, at det personale, der havde  

 været omfattet af overenskomsten med KTAS A/S, ikke fik ændret status ved  

 forlagets overgang til A/S.
Spørgsmålet om overenskomstdækning af »marksælgere« blev gjort  

 til genstand for forhandling både i 1990 og 1991, men indklagedes krav om  

 dækning blev hver gang afvist af klageren.
Funktionærforeningen har ikke over  

 for ham erklæret sig enig i, at overenskomsten skulle indebære en fredspligt,  

 og han husker ikke, om han selv direkte har sagt dette.
Carsten Nielsen, der har været formand for Funktionærforeningen siden  

 1989, har bl.a. forklaret, at protokollatet fra 1990 blev udarbejdet for at  

 klargøre afgrænsningen af det personale, der er omfattet af overenskomsten.  

 Keld Holland har ikke på noget tidspunkt sagt, at overenskomsten indebar en  

 fredspligt, og Funktionærforeningen har heller ikke selv været af denne  

 opfattelse.
Tværtimod har Keld Holland flere gange sagt, at hvis man ønsker  

 at opnå en overenskomst, må man kæmpe for den.
Funktionærforeningen har både  

 under og efter overenskomstforhandlingerne klart taget forbehold om at  

 benytte sig af denne mulighed også inden næste overenskomstforhandlinger.  

 Ingen af de ca. 25 »marksælgere«, der for tiden er ansat i  

 forlaget, er medlemmer af Funktionærforeningen.
De fleste er vist nok  

 medlemmer af Foreningen af Aktive Handelsrejsende.
 PARTERNES ARGUMENTER.
Klageren, der ikke har bestridt, at indklagede kan have en faglig  

 interesse i at aktionere for at opnå overenskomstdækning af  

 »marksælgere«, har anført, at bestemmelsen i overenskomstens § 1,  

 stk. 2, skal ses på baggrund af, at indklagede både i 1990 og 1991 uden held  

 havde krævet, at »marksælgerne« skulle være omfattet af  

 overenskomsten.
Ud fra sædvanlige fagretlige fortolkningsprincipper er dette  

 spørgsmål derfor afgjort indtil næste overenskomstforhandlinger.
Indklagede  

 kan ikke nu kræve overenskomsten ændret og har ved at indgå på bestemmelsen  

 og ved ikke klart at tilkendegive det modsatte givet afkald på i  

 overenskomstperioden at benytte konfliktmidler til at søge sit krav om  

 særskilt overenskomst for denne persongruppe fremmet.
Indklagede har anført, at foreningen har en klar faglig interesse i at  

 aktionere nu for at opnå overenskomstdækning for »marksælgere«.  

 Overenskomstens § 1, stk. 2, sammenholdt med § 1, stk. 1, og med  

 protokollatet, er alene en præcisering af dækningsområdet for parternes  

 overenskomstforhold.
Konfliktvarslet er et forsøg på at få oprettet en  

 overenskomst på et frit område, hvor en restgruppe er uden dækning, og er  

 ikke et forsøg på at få ændret den bestående overenskomst.
Denne indebærer  

 ikke nogen fredspligt, og noget sådant er da heller ikke under eller efter  

 overenskomstforhandlingerne blevet tilkendegivet fra klagers side.
Tværtimod  

 har direktør Holland med sine udtalelser om, at der måtte kæmpes for at opnå  

 en overenskomst, givet udtryk for, at konfliktmidler ville være den eneste  

 vej.
Indgåelsen af en overenskomst for »marksælgere« kan ske, uden  

 at den bestående overenskomst skal ændres på et eneste punkt.
 ARBEJDSRETTEN SKAL UDTALE:
Bestemmelsen i overenskomstens § 1, sammenholdt med protokollatet fra  

 1990, præciserer, hvem der er omfattet af overenskomsten.
Ifølge stk. 2, er  

 »marksælgere« ikke omfattet, og indklagedes blokadevarsel, der har  

 til formål at få oprettet en overenskomst for denne gruppe, der ikke er  

 dækket af nogen overenskomst, kan derfor ikke anses som et forsøg på at få  

 den bestående overenskomst ændret.
Efter formuleringen af bestemmelsen og  

 efter vidneforklaringerne er det ikke godtgjort, at indklagede skulle have  

 afskåret sig fra at aktionere i overenskomstperioden for at forsøge at opnå  

 overenskomst for »marksælgere«.
Således som sagen er procederet for Arbejdsretten, findes der herefter  

 ikke grundlag for at kende den varslede blokade ulovlig.
Indklagedes påstand  

 tages derfor til følge.
 T h i k e n d e s f o r r e t :
 Indklagede, Funktionærernes og Tjenestemændenes Fællesråd for  

 Funktionærforeningen ved KTAS, frifindes.
 I sagsomkostninger skal klageren, KTAS Forlag A/S, betale 2.000 kr. til  

 Arbejdsretten.
 (* 1) Henvisninger: Per Jacobsen s. 97 ff.
