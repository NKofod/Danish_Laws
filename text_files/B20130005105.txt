Bekendtgørelse om krydsoverensstemmelse1) I medfør af § 1, stk. 1 og 2, og § 4, stk. 1, i lov om administration af Det Europæiske Fællesskabs forordninger om ordninger under Den Fælles Landbrugspolitik finansieret af Den Europæiske Garantifond for Landbruget m.v. (landbrugsstøtteloven), jf. lovbekendtgørelse nr. 445 af 23. april 2010, og § 3, nr. 2 og 3, jf. § 2, nr. 4, litra a-d, og § 11, stk. 4, i lov nr. 316 af 31. marts 2007 om udvikling af landdistrikterne (landdistriktsloven), fastsættes efter bemyndigelse:
Anvendelsesområde § 1. Bekendtgørelsen fastlægger de krav, der er omfattet af reglerne om krydsoverensstemmelse i forbindelse med støtteordninger til landbrugere, samt kontrol heraf.
Stk. 2. De krav, der indgår i krydsoverensstemmelse, fremgår af bilag 1 til denne bekendtgørelse.
Kravene i bilag 1 til denne bekendtgørelse følger af de lovbestemte forvaltningskrav, der er nævnt i bilag II til Rådets forordning (EF) nr. 73/2009 af 19. januar 2009, og de normer, som fremgår af artikel 6 og bilag III til samme forordning, samt de minimumskrav, der er følger af artikel 51, stk. 1, jf. artikel 39, stk. 3, i Rådets forordning (EF) nr. 1698/2005 af 20. september 2005 og bilag II, afsnit 5.3.2.1 i Kommissionens forordning (EF) nr. 1974/2006 af 15. december 2006.
Definitioner § 2. Hvor der i det følgende henvises til overtrædelse, forstås enhver tilsidesættelse af krydsoverensstemmelseskravene i bilag 1 til denne bekendtgørelse.
 Stk. 2. Hvor der i det følgende henvises til en mindre overtrædelse, forstås en overtrædelse af et krydsoverensstemmelseskrav, der på grund af dens alvor, omfang og varighed kan betragtes som mindre betydelig, og som bedømmes med en samlet karakter på højest 5, jf. § 9, stk. 3.
 Stk. 3. Hvor der i det følgende henvises til støtte, forstås støtte efter enkeltbetalingsordningen og andre direkte betalinger, jf. bilag I til Rådets forordning (EF) nr. 73/2009 af 19. januar 2009, og støtte vedrørende foranstaltninger for bæredygtig anvendelse af landbrugsarealer og skovbrugsarealer, jf. artikel 36, litra a, nr. i-v og litra b, nr. i, iv og v, jf. artikel 51, stk. 1, i Rådets forordning (EF) nr. 1698/2005 af 20. september 2005.
 Stk. 4. Hvor der i det følgende henvises til direkte støtte, forstås støtte efter enkeltbetalingsordningen og andre direkte betalinger, jf. bilag 1 til Rådets forordning (EF) nr. 73/2009 af 19. januar 2009.
 Stk. 5. Hvor der i det følgende henvises til landdistriktsstøtte, forstås støtte vedrørende foranstaltninger for bæredygtig anvendelse af landbrugsarealer og skovbrugsarealer, jf. artikel 36, litra a, nr. i-v og litra b, nr. i, iv og v, i Rådets forordning (EF) nr. 1698/2005 af 20. september 2005.
 Stk. 6. Hvor der i det følgende henvises til støtteordning, forstås de støtteordninger, der er nævnt i bilag I til Rådets forordning (EF) nr. 73/2009 af 19. januar 2009, samt de støtteordninger, der er nævnt i artikel 51, stk. 1, i Rådets forordning (EF) nr. 1698/2005 af 20. september 2005.
 Stk. 7. Hvor der i det følgende henvises til ansøgning om støtte, forstås de ansøgninger, der indgives med henblik på udbetaling af støtte efter enkeltbetalingsordningen og andre direkte betalinger, jf. bilag I til Rådets forordning (EF) nr. 73/2009 af 19. januar 2009, samt de betalingsanmodninger, der indsendes for at få udbetalt støtte i henhold til artikel 36, litra a, nr. i-v og litra b, nr. i, iv og v, i Rådets forordning (EF) nr. 1698/2005 af 20. september 2005.
 Stk. 8. Hvor der i det følgende henvises til landbrugere, forstås alle, der kan ansøge om støtte, jf. stk. 3.
Almindelige bestemmelser om krydsoverensstemmelse § 3. Landbrugere, der modtager støtte, skal sikre overholdelse af kravene i bilag 1 til denne bekendtgørelse på bedriften i hele kalenderåret.
Minimumskrav vedrørende plantebeskyttelsesmidler skal dog kun overholdes af landbrugere, der har tilsagn om tilskud i henhold til artikel 36, litra a, nr. iv, i Rådets forordning (EF) nr. 1698/2005 af 20. september 2005, eller som modtager særlig støtte, jf. artikel 68 i Rådets forordning (EF) nr. 73/2009 af 19. januar 2009, til ekstensivt landbrug eller til pleje af støtteberettigede græsarealer under enkeltbetalingsordningen eller flere af de nævnte ordninger.
 Stk. 2. Kontrollen med overholdelse af kravene i bilag 1 til denne bekendtgørelse foretages af de kontrolmyndigheder, der efter gældende regler er udpeget hertil, jf. bilag 2 til denne bekendtgørelse.
 Stk. 3. Ressortmyndigheden for de love og bekendtgørelser, der danner hjemmel for krydsoverensstemmelseskravene, fremgår af bilag 2 til denne bekendtgørelse.
 Stk. 4. Kontrolmyndigheden kan føre kontrol på enhver bedrift, som er omfattet af støtteansøgning.
§ 4. De i § 3, stk. 2, nævnte kontrolmyndigheder indberetter overtrædelse af kravene i bilag 1 til denne bekendtgørelse til NaturErhvervstyrelsen.
Nedsættelse eller udelukkelse af den direkte støtte finder kun anvendelse, hvis overtrædelsen vedrører en landbrugsaktivitet eller er foregået på et landbrugsareal.
For modtagere af landdistriktsstøtte finder forpligtelsen til at overholde kravene i bilag 1 til denne bekendtgørelse ikke anvendelse for ikke-landbrugsaktiviteter på en bedrift og ikke-landbrugsarealer for hvilke, der ikke er søgt landdistriktsstøtte.
Stk. 2. Overtrædelse af kravene i bilag 1 til denne bekendtgørelse, bortset fra minimumskrav vedrørende plantebeskyttelsesmidler, kan føre til en procentvis nedsættelse af støtten i det kalenderår, hvor støtteansøgningen eller betalingsanmodningen modtages og i hvilket, overtrædelsen konstateres.
Overtrædelse af minimumskrav vedrørende plantebeskyttelsesmidler i bilag 1 kan føre til en procentvis nedsættelse af landdistriktsstøtte og en procentvis nedsættelse af særlig støtte til ekstensivt landbrug og pleje af støtteberettigede græsarealer under enkeltbetalingsordningen, jf. artikel 68 i Rådets forordning (EF) nr. 73/2009 af 19. januar 2009, i det kalenderår, hvor støtteansøgningen eller betalingsanmodningen modtages og i hvilket, overtrædelsen konstateres.
NaturErhvervstyrelsen træffer i overensstemmelse med fællesskabets bestemmelser herom afgørelse om størrelsen af nedsættelsen.
Stk. 3. Hvis overtrædelsen er forsætlig, kan NaturErhvervstyrelsen træffe afgørelse om bortfald af støtten i det kalenderår, hvor støtteansøgningen eller betalingsanmodningen modtages og i hvilket, overtrædelsen konstateres.
Vedrører den forsætlige overtrædelse en bestemt støtteordning, kan NaturErhvervstyrelsen træffe afgørelse om at udelukke landbrugeren fra denne støtteordning i det pågældende kalenderår.
I tilfælde af meget alvorlig, omfattende, varig eller hyppig, forsætlig overtrædelse, kan NaturErhvervstyrelsen desuden træffe afgørelse om at udelukke landbrugeren fra støtteordningen i det følgende kalenderår.
Stk. 4. Flere overtrædelser af samme krav inden for en sammenhængende periode på tre kalenderår betragtes som gentagen overtrædelse ved NaturErhvervstyrelsens afgørelse om nedsættelse af støtten.
Ved fastlæggelsen af, hvorvidt der foreligger gentagen overtrædelse, medtages kun overtrædelser, der i sig selv fører til nedsættelse af støtten.
Stk. 5. I tilfælde af gentagen overtrædelse beregnes nedsættelsesprocenten første gang som nedsættelsesprocenten for den foreliggende overtrædelse ganget med tre.
Ved efterfølgende gentagen overtrædelse beregnes nedsættelsesprocenten som den foregående nedsættelsesprocent ganget med tre.
 Stk. 6. Det påhviler landbrugeren at yde den nødvendige bistand ved kontrolbesøg, så kontrollen kan gennemføres i overensstemmelse med denne bekendtgørelse, herunder at anvise kontrolmyndigheden beliggenheden af alle bedriftens landbrugs-, skovbrugs- og naturarealer.
 § 5. Kontrollen gennemføres i perioden fra den 1. januar til den 31. december.
Kontrol Kontroludtagning § 6. Hvor kommunalbestyrelsen, Naturstyrelsen eller NaturErhvervstyrelsen er kontrolmyndighed, udtager NaturErhvervstyrelsen årligt på baggrund af en risikoanalyse, jf. bilag 3 til denne bekendtgørelse, mindst én procent af alle bedrifter, for hvilke der forventes indgivet ansøgning om direkte støtte, til kontrol med krydsoverensstemmelse.
NaturErhvervstyrelsen meddeler kontrolmyndigheden senest den 31. januar i kontrolåret hvilke bedrifter, der er udtaget til kontrol, jf. § 5.
Stk. 2. Fødevarestyrelsen udtager årligt på baggrund af en risikoanalyse, jf. bilag 3 til denne bekendtgørelse, mindst én procent af alle bedrifter, for hvilke der forventes indgivet ansøgning om direkte støtte, til kontrol med krydsoverensstemmelse.
Udtagningen sker på basis af de bedrifter, som NaturErhvervstyrelsen stiller oplysninger til rådighed om fra 1. januar.
 Stk. 3. NaturErhvervstyrelsen udtager årligt på baggrund af en risikoanalyse, jf. bilag 3 til denne bekendtgørelse, mindst én procent af alle modtagere, der har indsendt betalingsanmodninger vedrørende landdistriktsstøtte, til kontrol med krydsoverensstemmelse.
Stk. 4. NaturErhvervstyrelsen og Fødevarestyrelsen kan i stedet vælge årligt at udtage til krydsoverensstemmelseskontrol én procent af de bedrifter, for hvilke der forventes indgivet ansøgning om direkte støtte, og som allerede er udvalgt til kontrol i henhold til artikel 30 og 31 i Kommissionens forordning (EF) nr. 1122/2009 af 30. november 2009, og som de pågældende krav gælder for.
Udtagningen skal ske på baggrund af en risikoanalyse, jf. bilag 3 til denne bekendtgørelse.
 Stk. 5. Kontrolfrekvensen efter stk. 1-4 anvendes ikke, hvor en anden minimumskontrolprocent fremgår af eksisterende lovgivning i øvrigt.
 Stk. 6. De bedrifter, for hvilke der er indgivet ansøgning om direkte støtte, og som NaturErhvervstyrelsen stiller oplysninger til rådighed om efter stk. 2, fastlægges endeligt efter udløbet af fristen for indgivelse af ansøgninger om direkte støtte, jf. § 2, stk. 4.
 Stk. 7. Når alle relevante ansøgninger om støtte er indkommet, skal NaturErhvervstyrelsen og Fødevarestyrelsen på baggrund af en risikoanalyse, jf. bilag 3 til denne bekendtgørelse, fuldstændiggøre den population, som er udvalgt til kontrol efter stk. 1-4. NaturErhvervstyrelsen og Fødevarestyrelsen kan i særlige tilfælde ved udtagning til kontrol efter stk. 1-4 foretage udskiftninger i de bedrifter, der er udtaget til kontrol, såfremt de nye bedrifter opfylder kriterierne i risikoanalysen, og der foreligger behørig begrundelse.
 Stk. 8. Fødevarestyrelsen skal hvert år senest den 15. maj meddele NaturErhvervstyrelsen, hvilke bedrifter kontrolmyndigheden foreløbigt har udtaget til kontrol.
 Stk. 9. NaturErhvervstyrelsen meddeler Fødevarestyrelsen minimumskontrolprocenten for hvert kalenderår.
 Stk. 10. Opfølgende kontrol i forbindelse med en mindre overtrædelse medregnes ikke ved opfyldelsen af minimumskontrolprocenten, jf. § 9, stk. 4 og 5.
Gennemførelse af kontrollen § 7. For bedrifter, der er udtaget til kontrol efter § 6, skal kontrolmyndigheden gennemføre kontrol af samtlige krydsoverensstemmelseskrav, som kontrolmyndigheden er udpeget til at kontrollere, og som kan kontrolleres på den udtagne bedrift.
Kontrol efter denne bekendtgørelse og anden lovgivning i henhold til andre EF-bestemmelser foretages samtidigt, hvor dette er hensigtsmæssigt.
Stk. 2. Kommuner, der som kontrolmyndighed bliver opmærksom på, at bedriften omfatter produktionsenheder beliggende uden for kommunens geografiske område, orienterer NaturErhvervstyrelsen herom.
NaturErhvervstyrelsen pålægger herefter den eller de andre kommuner, hvor produktionsenhederne er beliggende, at gennemføre kontrol i forhold til disse produktionsenheder.
 Stk. 3. Ved valg af kontroltidspunkt skal der tages hensyn til, at der er mulighed for at kontrollere flest mulige af de krav, som kontrolmyndigheden er ansvarlig for.
Stk. 4. Kontrolbesøg kan varsles, såfremt formålet med kontrollen ikke bringes i fare.
Et sådant varsel skal begrænses til det absolutte minimum og må ikke overstige 14 dage.
 Stk. 5. Ved kontrolbesøg skal hele bedriftens areal kontrolleres for krydsoverensstemmelse.
Stk. 6. Kontrollen med overholdelsen af krav kan begrænses til en repræsentativ stikprøve af de sager, der skal kontrolleres, hvis det er tilladt ifølge den eksisterende lovgivning i øvrigt.
Endvidere kan kontrol på bedriftsniveau erstattes med administrativ kontrol eller kontrol på virksomhedsniveau, såfremt det kan garanteres, at kontrollen er mindst lige så effektiv som ved et kontrolbesøg.
 Stk. 7. Ved anvendelse af fremgangsmåderne i stk. 6 skal kontrollen godkendes af NaturErhvervstyrelsen, forinden kontrollen gennemføres.
 § 8. NaturErhvervstyrelsen udarbejder i samarbejde med kontrol- og ressortmyndighederne en vejledning til landbrugerne, der beskriver de krav, der er omfattet af krydsoverensstemmelse.
Bedømmelse af kontrolresultater § 9. For at sikre en ensartet kontrol af krydsoverensstemmelseskravene og en ensartet vurdering af eventuel overtrædelse heraf udarbejder NaturErhvervstyrelsen i samarbejde med kontrol- og ressortmyndighederne en vejledning til kontrolmyndighederne om bedømmelse af kontrolresultater, herunder vurdering af overtrædelsen.
Stk. 2. Kontrolmyndigheden anvender for hvert af de tre kriterier alvor, omfang og varighed karaktererne efter stk. 3 ved bedømmelse af de konstaterede forhold.
Ved bedømmelsen af kontrolresultaterne anvender kontrolmyndigheden den i stk. 1 nævnte vejledning om kontrol med krydsoverensstemmelse.
 Stk. 3. De tre kriterier alvor, omfang og varighed bliver bedømt af kontrolmyndigheden efter følgende 4 trins skala:
 1) Karakteren 1: Anvendes, hvor det vurderes, at overtrædelsen af et krav kun har meget lille betydning i forhold til formålet med det pågældende krav.
 2) Karakteren 2: Anvendes, hvor det vurderes, at overtrædelsen af et krav kun har mindre betydning i forhold til formålet med det pågældende krav.
 3) Karakteren 3: Anvendes, hvor det vurderes, at overtrædelsen af et krav har væsentlig betydning i forhold til formålet med det pågældende krav.
 4) Karakteren 4: Anvendes, hvor det vurderes, at overtrædelsen af et krav har meget stor betydning i forhold til formålet med det pågældende krav.
Stk. 4. Konstateres en mindre overtrædelse, jf. § 2, stk. 2, kan landbrugeren under kontrolbesøget træffe afhjælpende foranstaltninger, der bringer den konstaterede overtrædelse til umiddelbar ophør.
Bringes den mindre overtrædelse ikke til ophør under kontrolbesøget, skal kontrolmyndigheden inden tre måneder fra kontrollens afslutning meddele landbrugeren, at denne skal afhjælpe den konstaterede mindre overtrædelse senest seks måneder efter kontrollens afslutning.
Stk. 5. Såfremt landbrugeren afhjælper den mindre overtrædelse senest seks måneder efter kontrollens afslutning, vil overtrædelsen ikke medføre en nedsættelse af støtten.
Hvis landbrugeren ikke har afhjulpet den mindre overtrædelse senest seks måneder efter kontrollens afslutning, finder en nedsættelse på mindst 1 % anvendelse.
Kontrolmyndigheden skal seks måneder efter kontrollens afslutning følge op på, hvorvidt der er rettet op på den mindre overtrædelse, medmindre overtrædelsen ved kontrol er konstateret afhjulpet senest seks måneder efter kontrollens afslutning eller ikke kan afhjælpes.
§ 10. Kontrolresultatet skal fremgå af en kontrolrapport vedlagt relevant dokumentation.
Kontrolrapporten skal indeholde de oplysninger, der fremgår af bilag 4 til denne bekendtgørelse.
 Stk. 2. Kommunalbestyrelsen anvender den af NaturErhvervstyrelsen udarbejdede standardkontrolrapport ved udførelsen af kontrollen.
Stk. 3. Kontrolrapporten skal færdiggøres senest en måned efter kontrollen på stedet.
Denne frist kan dog forlænges til tre måneder under behørigt begrundede omstændigheder, særlig hvis en kemisk eller fysisk analyse nødvendiggør det.
Stk. 4. Forud for indberetningen foretager kontrolmyndigheden høring af landbrugeren om resultaterne af kontrollen, herunder bedømmelsen i henhold til § 9 samt dokumentationen for den enkelte overtrædelse.
Kontrolmyndigheden oplyser endvidere i høringsskrivelsen landbrugeren om, at alle oplysninger fremkommet i forbindelse med kontrollen, herunder landbrugerens eventuelle høringssvar, vil blive indberettet til NaturErhvervstyrelsen og indgå ved NaturErhvervstyrelsens vurdering af støttenedsættelsen.
Før kontrolresultatet indberettes til NaturErhvervstyrelsen, korrigerer kontrolmyndigheden, under hensynstagen til høringssvaret, i relevant omfang kontrolresultatet, og orienterer landbruger herom.
 Stk. 5. Landbrugeren skal underrettes om kontrollens resultat senest tre måneder efter kontrollens afslutning.
Indberetning af kontrolresultater § 11. Kontrolmyndigheden indberetter kontrolresultater for alle krydsoverensstemmelseskrav, den er kontrolmyndighed for, til NaturErhvervstyrelsen.
 Stk. 2. Hvor bedriften er udtaget til kontrol efter § 6, indberetter kontrolmyndigheden alle resultater af kontrollen til NaturErhvervstyrelsen, også i de tilfælde hvor kravene er overholdt.
 Stk. 3. Hvor kontrolmyndigheden i forbindelse med anden kontrol end kontrol efter § 6, bliver bekendt med overtrædelse af krav, der indgår i krydsoverensstemmelse, indberetter kontrolmyndigheden alene overtrædelsen til NaturErhvervstyrelsen.
Stk. 4. Kontrolresultater indberettes på KO-Web: tastselv.ferv.fvm.dk/KO.
Kontrolmyndigheden skal indsende kontrolrapporten til NaturErhvervstyrelsen senest en måned efter færdiggørelsen.
For kontroller udført i henhold til § 6 gælder dette tillige, hvis der ved kontrollen ikke er konstateret overtrædelse af krydsoverensstemmelse.
Høringssvar fra landbrugeren, jf. § 10, stk. 4, skal indsendes til NaturErhvervstyrelsen i forbindelse med indberetningen.
 Stk. 5. Kontrolmyndighederne skal opbevare kontrolrapporter udarbejdet efter den 28. marts 2010 i mindst fem år efter kontrolrapportens udarbejdelse.
 Stk. 6. Hvis kontrolmyndigheden er blevet nægtet adgang til kontrol vedrørende krydsoverensstemmelse, meddeler kontrolmyndigheden umiddelbart dette til NaturErhvervstyrelsen.
Kvalitetssikring § 12. Kontrolmyndigheden skal have et kvalitetssikringssystem for kontrollen med krydsoverensstemmelse.
Kvalitetssikringssystemet skal opfylde kravene, der fremgår af bilag 5 til denne bekendtgørelse.
 Stk. 2. Dokumentation for kontrolmyndighedens kvalitetssikringssystem skal forelægges NaturErhvervstyrelsen, såfremt NaturErhvervstyrelsen anmoder herom.
Ikrafttræden og ophør § 13. Bekendtgørelsen træder i kraft den 1. februar 2013 og finder anvendelse på overtrædelser, der er finder sted den 1. februar 2013 eller senere.
Stk. 2. Bekendtgørelse nr. 57 af 26. januar 2012 om krydsoverensstemmelse ophæves.
Bekendtgørelsen finder dog fortsat anvendelse på overtrædelser i perioden 1. februar 2012 til og med 31. januar 2013.
NaturErhvervstyrelsen, den 23. januar 2013 Pernille Andersen / Steen Bonde Bilag 1 Oversigt over krav der indgår i krydsoverensstemmelse Krydsoverensstemmelsesområde 2: Folkesundhed, dyresundhed og plantesundhed Krydsoverensstemmelsesområde 3: Dyrevelfærd Krydsoverensstemmelsesområde 4: God landbrugs- og miljømæssig stand Bilag 2 Oversigt over ressortmyndigheder og kontroludøvere for krydsoverensstemmelseskrav * Ressortmyndigheden er også kontrolansvarlig, men kontrollen er ved aftale overført til NaturErhvervstyrelsen.
Bilag 3 Risikoanalyse Udvælgelsen af landbrugerne til kontrol skal foretages ud fra en risikoanalyse.
 Der stilles følgende krav til kontrolmyndighedens risikoanalyse:
1) Risikoanalysen skal udarbejdes ud fra gældende lovgivning, såfremt dette er relevant, alternativt ud fra de pågældende krav.
Såfremt risikoanalysen udarbejdes ud fra de relevante krav, kan risikoanalysen basere sig på de enkelte bedrifter eller på bedriftskategorier eller geografiske områder.
For støtte efter enkeltbetalingsordningen og andre direkte betalinger, jf. bilag I til Rådets forordning (EF) nr. 73/2009 af 19. januar 2009 gælder, at hvis kontrolmyndigheden vurderer, det er mere effektivt, kan risikoanalysen foretages for virksomheder, særligt slagterier, handlende eller leverandører i stedet for på bedriftsbasis.
I forbindelse med risikoanalysen kan der tages hensyn til a) landbrugerens deltagelse i den bedriftsrådgivningsordning, der er fastsat i artikel 12 i Rådets forordning (EF) nr. 73/2009 og eller b) landbrugerens deltagelse i en certificeringsordning, der er relevant for de krav, der er tale om.
 2) 20  25 % af de producenter, der skal kontrolleres på stedet, skal udvælges tilfældigt.
 3) Risikoanalysen skal være dokumenteret.
 4) Risikoanalysen skal opbevares hos kontrolmyndigheden i minimum 5 år.
 Risikoanalysen skal forelægges NaturErhvervstyrelsen, såfremt NaturErhvervstyrelsen anmoder herom.
Bilag 4 Kontrolrapporten Kontrolrapporten skal indeholde følgende oplysninger:
Bilag 5 Kvalitetssikringssystem Kontrolmyndighederne har det fulde ansvar for gennemførelsen af deres eget kvalitetssikringssystem for kontrollen med krydsoverensstemmelse, jf. § 12 i denne bekendtgørelse.
Kvalitetssikringssystemet skal dokumentere:
A) Vedr. kontrolmyndighedens kompetencer 1) Hvem der er ansvarlig for kontrollen med krydsoverensstemmelse, herunder hvilke(n) afdeling(er) i kontrolmyndigheden.
2) Der foreligger en kontrolaftale, hvis kontrollen med krydsoverensstemmelse er uddelegeret til andre organer.
Kontrolaftalen skal som minimum indeholde følgende:
  Formål med kontrollen.
  Begrundelse for hvorfor kontrollen udføres af en anden kontrolmyndighed/virksomhed.
  Ansvarsfordeling, herunder hvem der bedømmer overtrædelsen og indberetter til NaturErhvervstyrelsen.
  Kontrollens tilrettelæggelse, herunder tidsplanen for udførelsen af kontrollen.
  Kontrolinstrukser, herunder retningslinjerne for gennemførelsen af kontrolbesøg, varsling, høring, opfølgning mv.
 3) Hvem der er ansvarlig for at kvalitetssikre kontrollen med krydsoverensstemmelse, herunder hvilke(n) afdeling(er) i kontrolmyndigheden.
 4) At kontrollørerne er kompetente, herunder at de har en gennemført en relevant uddannelse eller har deltaget i kompetencegivende kurser og har kendskab til relevant lovgivning.
B) Vedr. kontrolmyndighedens sagsbehandling 1) Hvis kontrolmyndigheden udarbejder risikoanalysen skal denne leve op til kravene i denne bekendtgørelse.
 2) At kontrollen med krydsoverensstemmelse opfylder kravene i denne bekendtgørelse.
 3) At indberetningen af kontrollen med krydsoverensstemmelse opfylder kravene i denne bekendtgørelse herunder, at kontrollerne indberettes indenfor to måneder efter afslutningen af kontrolbesøget.
4) At der årligt gennemgås et relevant antal sager (se nedenfor) med henblik på at identificere fejl og beskrivelse af karakteren af fejlene (væsentlige-/formfejl) samt en beskrivelse af korrigerende handlinger.
Gennemgangen foretages af en uvildig person.
  Ved op til 10 sager, udtages en tilfældig stikprøve på en sag.
  Ved 10-50 sager, udtages en tilfældig stikprøve på to sager.
  Ved over 50-100 sager, udtages en tilfældig stikprøve på tre sager.
  Ved mere end 100 sager, udtages en tilfældig stikprøve på fire sager.
 5) At kontrollerne gennemføres på baggrund af egen udarbejdet kontrolinstruks (foruden Vejledning om kontrol med krydsoverensstemmelse).
 6) At kontrolinstruksen, jf. pkt. 5, revideres efter behov.
 7) At dokumentation for gennemførsel af eget kvalitetssikringssystem opbevares i min. fem år.
C) Vedr.
IT-system 1) At kontrollen med krydsoverensstemmelse kan gennemføres, og at resultaterne kan indberettes til NaturErhvervstyrelsen.
 Såfremt kontrolmyndigheden allerede har et kvalitetssikringssystem, der på tilfredsstillende vis kan bringes i anvendelse vil dette kunne erstatte det beskrevne system.
 1) Bekendtgørelsen indeholder bestemmelser, som er nødvendige for anvendelsen af følgende forordninger: Rådets forordning nr. 73/2009/EF af 19. januar 2009 om fælles regler for den fælles landbrugspolitiks ordninger for direkte støtte til landbrugere og om fastlæggelse af visse støtteordninger for landbrugere, om ændring af forordning (EF) nr. 1290/2005, (EF) nr. 247/2006, (EF) nr. 378/2007 og om ophævelse af forordning (EF) nr. 1782/2003, som senest ændret ved Europa-Parlamentets og Rådets forordning nr. 671/2012/EU af 11. juli 2012, Kommissionens forordning nr. 1122/2009/EF af 30. november 2009 om gennemførelsesbestemmelser til Rådets forordning (EF) nr. 73/2009 for så vidt angår krydsoverensstemmelse, graduering og det integrerede forvaltnings- og kontrolsystem inden for rammerne af de ordninger for direkte støtte til landbrugerne, som er omhandlet i nævnte forordning, og om gennemførelsesbestemmelser til Rådets forordning (EF) nr. 1234/2007 for så vidt angår krydsoverensstemmelse inden for rammerne af støtteordningen for vin, som senest ændret ved Kommissionens gennemførelsesforordning nr. 666/2012/EU af 20. juli 2012, Rådets forordning nr. 1698/2005/EF af 20. september 2005 om støtte til udvikling af landdistrikterne fra den Europæiske Landbrugsfond for Udvikling af Landdistrikterne (ELFUL), som senest ændret ved Europa-Parlamentets og Rådets forordning nr. 1312/2011/EU af 19. december 2011, og Kommissionens forordning nr. 65/2011/EU af 27. januar 2011 om gennemførelsesbestemmelser til Rådets forordning (EF) nr. 1698/2005 for så vidt angår kontrol og krydsoverensstemmelse i forbindelse med støtteforanstaltninger til udvikling af landdistrikterne, som ændret ved Kommissionens gennemførelsesforordning nr. 147/2012/EU af 20. februar 2012. Ifølge artikel 288 i EUF-Traktaten gælder en forordning umiddelbart i hver medlemsstat.
