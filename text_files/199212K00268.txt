Nr LSF 268 Forslag til Lov om ændring af lov om social bistand (Ændring af regler om  

 plejehjem og beskyttede boliger) Fremsat af Kirsten Jacobsen (FP) Kim Behnke (FP) Tom Behnke (FP) Aage  

 Brusgaard (FP) Jan Køpke Christensen (FP) Pia Kjærsgaard (FP) den 20. april 1993 § 1 I lov om social bistand, jf. lovbekendtgørelse nr. 829 af 1. oktober 1992,  

 som ændret senest ved lov nr. 152 af 31. marts 1993, foretages følgende  

 ændring:
 § 81 affattes således:
» § 81. Plejehjem og beskyttede boliger kan oprettes, ombygges  

 og drives efter denne lov.« § 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Den 25. april 1991 var der i Folketinget en forespørgselsdebat om  

 serviceforringelser over for ældre og handicappede, F 17 (se  

 Folketingstidende 1990-91, forhandlingerne sp. 3802 ff, sp. 4074 ff og sp.  

 5104 ff). Der blev her fremsat en dagsorden af Socialdemokratiet, SF,  

 Fremskridtspartiet, CD og Kristeligt Folkeparti.
 Denne dagsorden blev enstemmigt vedtaget af hele Folketinget.
I dagsordenen hed det blandt andet, at »Folketinget opfordrer regeringen til (. . .) - at sikre det nødvendige antal plejehjemspladser til de svageste grupper  

 i stedet for de dyre hospitalspladser. . .« Siden denne debat er der ikke sket noget for at opfylde dette punkt i  

 dagsordenen.
 Det er efter forslagsstillernes mening ikke acceptabelt, at kommunerne på  

 grund af økonomiske fordele har ombygget eksisterende plejehjem til  

 ældreboliger med den konsekvens, at de svage plejehjemsbeboere har mistet det  

 faste, normerede personale, og at de er overgået til en usikker tilværelse  

 som lejere.
Der bliver flere og flere ældre over 80 år.
Mange af disse personer er så  

 svage både fysisk og psykisk, at de ikke har nogen glæde af eller behov for  

 store moderne lejligheder, hvorimod der er et stærkt behov for tryghed og  

 pleje i rolige og stabile omgivelser med et fast personale, de ældre er  

 trygge ved.
Nærværende lovforslag vil ophæve de forbud, der har været mod at opføre  

 rigtige plejehjem.
Lovforslaget vil også betyde, at ombygning og  

 modernisering af eksisterende plejehjem ikke behøver at medføre, at  

 plejehjemmet skifter status til ældreboliger.
Efter 2. behandling den 15. juni 1993 § 1 I lov om social bistand, jf. lovbekendtgørelse nr. 829 af 1. oktober 1992,  

 som ændret senest ved lov nr. 279 af 6. maj 1993, foretages følgende ændring:
 § 81 affattes således:
» § 81. Plejehjem og beskyttede boliger kan ombygges,  

 moderniseres og drives efter denne lov.« § 2 Loven træder i kraft dagen efter bekendtgørelsen i Lovtidende.
