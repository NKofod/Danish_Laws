Arkivering af sundhedsvidenskabelige  

 forskningsregistre ERAS - Enheden for Registrering og Arkivering af  

 Sundhedsvidenskabelige data - rettede henvendelse til Registertilsynet  

 vedrørende arkivering af datamateriale i personhenførbar form  

 fra offentlige og private forskningsprojekter på det  

 sundhedsvidenskabelige område.
ERAS blev ultimo 1996 oprettet ved Dansk  

 Data Arkiv (DDA) i Odense.
DDA er i dag en del af Statens Arkiver.
 Formålet med at arkivere projekterne var at kunne  

 tilbyde de pågældende forskere mulighed for på et senere  

 tidspunkt at anvende og supplere egne data, samt tillige at kunne stille data  

 fra arkiverede projekter til rådighed for nutidig forskning, dog kun i  

 form af anonyme data.
Registertilsynet havde ikke indvendinger imod, at  

 offentlige sundhedsvidenskabelige forskningsregistre afleveres til arkivering  

 i ERAS efter registerlovens og arkivlovens almindelige bestemmelser.
Tilsynet  

 havde heller ikke indvendinger imod, at private forskningsregistre arkiveres  

 i ERAS efter arkivlovens almindelige bestemmelser, således at de  

 pågældende forskere gives adgang til egne data med henblik  

 på en videreførelse eller udvidelse af det oprindelige  

 projekt.
 Registertilsynet havde herudover ingen indvendinger imod,  

 at ERAS giver andre forskere adgang til anonyme datasæt fra de  

 arkiverede projekter til brug i nutidig forskning.
Tilsynet påpegede samtidig, at arkivering af  

 projekter, hvortil der allerede er indhentet samtykke til deltagelse under  

 forudsætning af, at oplysningerne vil blive slettet eller anonymiseret,  

 ikke kan finde sted uden de registreredes samtykke hertil.
Kliniske  

 undersøgelser m.v. kan således kun arkiveres, hvis de  

 registrerede er gjort bekendt med, at oplysningerne vil kunne arkiveres.
Tilsynet ville ikke på forhånd afvise, at der  

 i helt særlige tilfælde vil kunne gives andre forskere adgang til  

 personhenførbare data i arkiverede forskningsprojekter inden  

 tilgængelighedsfristens udløb.
Det forudsættes imidlertid,  

 at en sådan tilladelse kun gives efter forud indhentet samtykke fra  

 Registertilsynet i det konkrete tilfælde.
 Registertilsynet forudsatte endelig, at ønske om  

 arkivering af igangværende forskningsprojekter, for hvilke de fastsatte  

 vilkår ikke åbner mulighed for arkivering, forelægges  

 tilsynet.
