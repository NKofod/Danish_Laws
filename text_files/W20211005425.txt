Ligebehandlingsnævnets afgørelse om køn - adgangsforhold - sport - ej medhold J.nr. 21-41861 En mand klagede over forskelsbehandling på grund af køn i forbindelse med, at det indklagede træningscenter havde én cirkel til cirkeltræning forbeholdt kvinder, og én cirkel for både mænd og kvinder.
Som mand kunne klager derfor kun lave cirkeltræning i den fælles cirkel.
Efter § 6 i bekendtgørelse om initiativer til fremme af ligestilling er det tilladt at etablere hold og undervisning mv. for det ene køn inden for idræt.
Nævnet vurderede, at indklagedes opdeling i en fælles cirkel og en cirkel kun for kvinder, faldt inden for anvendelsesområdet af bestemmelsen.
 Indklagede havde derfor ikke handlet i strid med ligestillingsloven.
 Afgørelsen blev truffet af nævnets formand.
 Klagen angår påstået forskelsbehandling på grund af køn i forbindelse med, at et fitnesscenter havde tilrettelagt medlemmernes mulighed for cirkeltræning således, at der var en fælles cirkel for både mænd og kvinder og en cirkel kun for kvinder.
Ligebehandlingsnævnets afgørelse Det var ikke i strid med ligestillingsloven, at det indklagede fitnesscenter tilbød en træningscirkel kun for kvinder.
Sagens behandling Afgørelsen er truffet af Ligebehandlingsnævnets formand.
Sagsfremstilling Klager, der er mand, har oplyst, at det indklagede fitnesscenter har to cirkler til cirkeltræning.
Den ene cirkel er kun for kvinder, mens den anden cirkel er fælles for både kvinder og mænd.
 Klagen blev modtaget i Ligebehandlingsnævnet den 16. september 2021.
 Ligebehandlingsnævnet har ikke foretaget høring af indklagede.
Parternes bemærkninger Klager gør gældende, at der er sket forskelsbehandling på grund af køn.
Det indklagede fitnesscenter har to primære træningscirkler med 16 maskiner i hver.
Den ene cirkel er markeret Kun for kvinder, mens den anden cirkel er åben for alle.
Det betyder, at kvindecirklen ofte er tom, mens den fælles cirkel er optaget, herunder af trænende kvinder.
Klager har påpeget dette over for personalet, som påstod, at opdelingen ikke var kønsdiskriminerende.
Personalet oplyste klager, at opdelingen skyldtes, at kvinder ofte bruger lettere vægte end mænd, og at det derfor ville tage for lang tid, hvis de skulle skifte maskinernes vægte.
Hvis dette var den reelle årsag til opdelingen, kunne indklagede i stedet have sat skilte op med Primært høj belastning og Primært lav belastning.
Det er klagers opfattelse, at den reelle årsag til opdelingen er, at kvinder skal kunne træne i fred.
Indklagede kunne alternativt lave én cirkel til mænd og én cirkel til kvinder.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn uden for arbejdsmarkedet efter lov om ligestilling af kvinder og mænd (ligestillingsloven).
Det fremgår af ligestillingsloven, at ingen må udsætte en anden person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Der foreligger direkte forskelsbehandling, når en person på grund af køn behandles ringere, end en anden bliver, er blevet eller ville blive behandlet i en tilsvarende situation.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
Efter det af klager oplyste har indklagede to cirkler til cirkeltræning med hver 16 maskiner.
Den ene cirkel er forbeholdt kvinder, mens den anden cirkel er fælles for kvinder og mænd.
 Klager, der er mand, har kun mulighed for at lave cirkeltræning i den fælles cirkel.
 Det følger af § 6 i bekendtgørelse om initiativer til fremme af ligestilling, der er udstedt i medfør af ligestillings- og ligebehandlingsloven, at det er tilladt at etablere hold og undervisning mv. for det ene køn inden for idræt.
 Nævnet vurderer, at indklagedes opdeling i en fælles cirkel og en cirkel kun for kvinder falder ind under anvendelsesområdet for bestemmelsen i bekendtgørelsens § 6.
 Indklagede har herefter ikke handlet i strid med ligestillingsloven.
 Der henvises herved til nævnets faste praksis i sagsnr. 18-6910 og 18-8286.
Retsregler Afgørelsen er truffet efter følgende bestemmelser:
