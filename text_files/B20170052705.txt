Bekendtgørelse om regulering af vederlag for ministre I medfør af § 1, stk. 3, i lov om vederlag og pension m.v. for ministre, jf. lovbekendtgørelse nr. 273 af 20. april 2004, som ændret ved lov nr. 492 af 22. maj 2017, fastsættes:
 § 1. Vederlag for ministre reguleres en gang årligt pr. 1. april på baggrund af den faktiske lønudvikling i den offentlige sektor som et uvægtet gennemsnit af den statslige og den kommunale og regionale lønudvikling.
 § 2. Reguleringsprocenten beregnes på grundlag af Danmarks Statistiks Lønindeks for henholdsvis den statslige sektor (ILON22 Erhverv i alt) og den kommunale og regionale sektor (ILON32 Erhverv i alt). Der beregnes et uvægtet gennemsnit af stigningerne i de i 1. pkt. nævnte lønindekser fra 4. kvartal 2 år før reguleringsåret til 4. kvartal i året før reguleringsåret.
 § 3. Den årlige reguleringsprocent beregnes hvert år senest med udgangen af marts og offentliggøres på Moderniseringsstyrelsens hjemmeside.
 § 4. Bekendtgørelsen træder i kraft 1. juni 2017 og har virkning fra den 1. april 2017.
