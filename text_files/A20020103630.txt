Lov om ændring af lov om en aktiv  

 arbejdsmarkedspolitik (Individuelt kontaktforløb, minimumskrav m.v.) VI MARGRETHE DEN ANDEN, af Guds Nåde Danmarks Dronning,  

 gør vitterligt:  

 Folketinget har vedtaget og Vi ved Vort samtykke stadfæstet  

 følgende lov:
§ 1 I lov om en aktiv arbejdsmarkedspolitik, jf. lovbekendtgørelse nr.  

 54 af 29. januar 2001, som ændret ved § 1 i lov nr. 145 af 25.  

 marts 2002, § 3 i lov nr. 249 af 8. maj 2002 og § 3 i lov nr. 434  

 af 10. juni 2002, foretages følgende ændringer:
 1. Overalt i loven ændres »arbejdsministeren« til:  

 »beskæftigelsesministeren« og »Arbejdsministeriet« til:  

 »Beskæftigelsesministeriet«.
 2. Overskriften til kapitel 2 affattes således:
 »Tilmelding og formidling«.
 3. Efter § 3 indsættes i kapitel 2:
 »§ 3 a.  

 Arbejdssøgende kan blive tilmeldt arbejdsformidlingen.
 Stk. 2. Ledige medlemmer af en arbejdsløshedskasse, som  

 ønsker at modtage dagpenge eller er berettiget til  

 dagpengegodtgørelse for 1. og 2. ledighedsdag, skal på den  

 første ledighedsdag tilmelde sig arbejdsformidlingen.
 Stk. 3. Kontanthjælpsmodtagere, der efter kommunens  

 vurdering modtager kontanthjælp alene på grund af ledighed, skal  

 tilmelde sig arbejdsformidlingen.
Stk. 4. Beskæftigelsesministeren fastsætter  

 nærmere regler om tilmelding på og afmelding fra  

 arbejdsformidlingen.« 4. § 8 affattes således:
»§ 8.  

Beskæftigelsesministeren fastsætter regler om formidling af  

 arbejde, herunder om formidling til tilbud efter kapitel 3-10, om  

 særlige formidlingsaktiviteter og om støtte til  

 arbejdssøgende, der skifter bopæl i forbindelse med overtagelse  

 af arbejde.« 5. Efter § 10 indsættes:
»Kapitel 3 a Kontaktforløbet Formidlingsrelevante oplysninger (CV) § 10 a.
Ledige, der er tilmeldt arbejdsformidlingen, jf.  

 § 3 a, stk. 2 og 3, skal give arbejdsformidlingen  

 fyldestgørende og korrekte oplysninger om tidligere  

 beskæftigelse, uddannelse, kvalifikationer og øvrige forhold af  

 betydning for formidlingen af arbejde.
 Stk. 2. Oplysninger om job og om arbejdssøgendes  

 arbejds- og uddannelsesmæssige baggrund m.v. (CVer)  

 indlægges i Beskæftigelsesministeriets database (Job- og  

 CV-banken).
Stk. 3. Den ledige skal hurtigst muligt og senest 1  

 måned efter tilmelding indlægge oplysninger som nævnt i  

 stk. 1 i Job- og CV-banken.
Den ledige skal løbende  

 ajourføre formidlingsrelevante oplysninger i Job- og CV-banken.
Stk. 4. Arbejdsformidlingen og kommunerne skal yde bistand til  

 ledige i forbindelse med indlæggelse af oplysninger i Job- og  

 CV-banken, hvis den ledige anmoder herom.
Samme forpligtelse har  

 arbejdsløshedskasserne over for egne medlemmer.
 Stk. 5. Arbejdsformidlingen, kommunen,  

 arbejdsløshedskassen eller en anden, der varetager indsatsen over for  

 den ledige, har adgang til de oplysninger, som den ledige har indlagt i Job-  

 og CV-banken.
§ 10 b.
Der skal senest 1 måned efter den lediges  

 tilmelding, jf. § 3 a, stk. 2 og 3, afholdes en samtale med den  

 ledige, hvor det sikres, at de oplysninger, som den ledige indlægger i  

 Job- og CV-banken, er fyldestgørende.
I samtalen skal det aftales,  

 hvordan den lediges jobsøgning kan understøttes.
 Stk. 2. Der skal dog ikke afholdes en samtale efter  

 stk. 1 med den ledige, hvis der inden for de seneste 3 måneder  

 før tilmelding har været afholdt en samtale om den lediges  

 CV.
 Stk. 3. Samtalen efter stk. 1 afholdes af  

 arbejdsformidlingen, kommunen, arbejdsløshedskassen eller en anden,  

 der varetager indsatsen over for den ledige.
 Stk. 4. Beskæftigelsesministeren kan fastsætte  

 regler om, hvem der afholder samtalen efter stk. 1 og for hvilke  

 ledige.
Individuelt kontaktforløb § 10 c.
Arbejdsformidlingen skal sikre, at der under  

 hensyn til den lediges ønsker og arbejdsmarkedets behov  

 tilrettelægges et individuelt og fleksibelt kontaktforløb for  

 ledige dagpengemodtagere med henblik på, at den ledige hurtigst og  

 bedst muligt opnår ordinær beskæftigelse.
Stk. 2. Der skal afholdes en individuel samtale med ledige  

 dagpengemodtagere, senest hver gang den ledige har modtaget offentlige  

 forsørgelsesydelser eller har deltaget i tilbud efter kapitlerne 3-10  

 i sammenlagt 3 måneder.
Første samtale skal afholdes senest,  

 når den ledige har modtaget offentlige forsørgelsesydelser i  

 sammenlagt 3 måneder efter tilmelding.
Har den ledige kvalifikationer  

 inden for erhvervsområder, hvor der er mangel på arbejdskraft, er  

 der tvivl om den lediges rådighed, eller er der risiko for, at den  

 ledige ikke selv kan finde beskæftigelse, skal kontakten ske  

 hyppigere.
 Stk. 3. Samtalen afholdes med henblik på at følge  

 op på den lediges jobsøgning og vurdere, hvilke aktiviteter  

 eller tilbud den ledige skal have, samt at fastlægge, hvilket  

 kontaktforløb der skal være for den ledige.
 Stk. 4. I kontaktforløbet kan bl.a. indgå  

 følgende aktiviteter:
1)	Afklaringssamtale om den lediges kvalifikationer og  

 jobmuligheder, 2)	støtte til udformning af ansøgninger, 3)	formidling til job, 4)	kurser i jobsøgning, 5)	besøg på arbejdspladser med henblik på afklaring  

 af jobønsker, 6)	vejledning i brug af selvbetjeningsredskaber eller 7)	samtale om individuel handlingsplan, jf. kapitel 4.
 Stk. 5. I kontaktforløbet med den ledige skal det  

 løbende påses, at de oplysninger, som den ledige har indlagt i  

 Job- og CV-banken, er fyldestgørende, ligesom der skal foretages en  

 vurdering efter stk. 3.
 Stk. 6. Beskæftigelsesministeren fastsætter regler  

 om opgørelse af perioden på sammenlagt 3 måneder med  

 offentlige forsørgelsesydelser og deltagelse i tilbud, jf.  

 stk. 2, herunder om, hvilke ydelser der medregnes i opgørelsen af  

 perioder med offentlige forsørgelsesydelser.
Stk. 7. Beskæftigelsesministeren kan fastsætte  

 regler om den lediges kontakt med arbejdsformidlingen og om, hvordan  

 vurderingen efter stk. 3 skal foretages.« 6. I § 11, stk. 3, indsættes efter  

 »arbejdsformidlingen«: »eller en anden, der varetager indsatsen over for den  

 ledige, jf. stk. 5«.
 7. I § 11, stk. 4, ændres »kapitlerne 5-11,  

 § 32 b, § 32 c, kapitel 12 og 12 a, jf. dog stk. 5« til:  

 »§ 9, stk. 2, kapitlerne 5-10, §§ 32 b og 32 c samt kapitel  

 12, jf. dog stk. 6«.
 8. I § 11 indsættes efter stk. 4 som nyt  

 stykke:
»Stk. 5. En individuel handlingsplan kan udarbejdes af  

 arbejdsformidlingen eller af en anden, der varetager indsatsen over for den  

 ledige.
Hvis en handlingsplan udarbejdes af en anden end arbejdsformidlingen,  

 skal handlingsplanen godkendes af arbejdsformidlingen.« Stk. 5 bliver herefter stk. 6.
 9. § 13 affattes således:
 »§ 13. Ved  

 ansættelse i jobtræning skal lønnen svare til den  

 overenskomstmæssige eller den for tilsvarende arbejde sædvanligt  

 gældende.
 Stk. 2. Tilbud om ansættelse i jobtræning hos  

 private arbejdsgivere kan gives til ledige dagpengemodtagere, som anses at  

 have særlig risiko for langvarig ledighed, eller som har været  

 ledige i sammenlagt mere end 12 måneder.
 Stk. 3. Ved ansættelse i jobtræning hos offentlige  

 arbejdsgivere kan lønnen højst udgøre 81 kr. pr. time  

 ekskl. feriepenge m.v., jf. dog stk. 5. Den maksimale timeløn  

 reguleres procentuelt i overensstemmelse med den gennemsnitlige regulering af  

 de offentlige lønskalaer.
 Stk. 4. Ved ansættelse af dagpengemodtagere hos en  

 offentlig arbejdsgiver skal lønnen til den ledige efter fradrag af  

 arbejdsmarkedsbidrag ligge på niveau med den lediges individuelle  

 dagpenge efter lov om arbejdsløshedsforsikring m.v., dog mindst  

 udgøre 82 pct. af højeste dagpenge for henholdsvis fuldtids- og  

 deltidsforsikrede.
Stk. 5. Den offentlige arbejdsgiver fastsætter  

 arbejdstiden i det enkelte tilbud under hensyn til lønnen, jf.  

 stk. 4, samt under hensyn til timeløn og tillæg m.v.  

 Antallet af arbejdstimer rundes op til nærmeste hele antal timer.
Ved  

 ansættelsesforholdets påbegyndelse fastsættes arbejdstiden  

 og den gennemsnitlige timeløn for hele ansættelsesperioden, idet  

 der tages højde for kendte reguleringer i timelønnen.
Den  

 gennemsnitlige timeløn forhøjes, hvis der sker reguleringer i  

 den individuelle dagpengesats i ansættelsesperioden.
 Stk. 6. Ved ansættelse i jobtræning skal  

 arbejdsvilkårene i øvrigt svare til de overenskomstmæssige  

 eller de for tilsvarende arbejde sædvanligt gældende.
 Stk. 7. Personer i jobtræning er i øvrigt  

 omfattet af den lovgivning, som gælder for lønmodtagere.
 Stk. 8. Beskæftigelsesministeren kan fastsætte  

 regler om, at lønnen og arbejdstiden, jf. stk. 4 og 5,  

 nedsættes, hvis den ledige har ordinær beskæftigelse.
Stk. 9. Beskæftigelsesministeren kan fastsætte  

 nødvendige undtagelser fra stk. 7.« 10. § 14, stk. 3, affattes således:
»Stk. 3. Støtteperiodens længde fastsættes  

 ved aftale med arbejdsgiveren.
For ledige med mere end sammenlagt 12  

 måneders ledighed kan støtteperioden i det enkelte  

 ansættelsesforhold hos private arbejdsgivere maksimalt aftales til 6  

 måneder.« 11. § 15 ophæves.
 12. Efter § 16 indsættes:
»§ 16 a.
Ledige  

 dagpengemodtagere under 25 år kan inden for de første 6  

 måneders sammenlagt ledighed få tilbud om uddannelse i op til i  

 alt 6 uger.
 Stk. 2. Ledige dagpengemodtagere mellem 25 og 60  

 år kan inden for de første 12 måneders sammenlagt ledighed  

 få tilbud om uddannelse i op til i alt 6 uger.
 Stk. 3. Ledige dagpengemodtagere mellem 60 og 65 år kan  

 inden for de første 6 måneders sammenlagt ledighed få  

 tilbud om uddannelse i op til i alt 6 uger.
Stk. 4. Tilbud om uddannelse, som består af  

 danskundervisning, jf. § 18, kan uanset stk. 1-3 gives i mere end 6  

 uger.« 13. § 19 a ophæves.
 14. § 20, stk. 4, 2. pkt., affattes  

 således:
»Forsøget skal sigte mod integration af ledige med  

 sammenlagt mere end 12 måneders ledighed, eller som vurderes at have  

 særlig risiko for langvarig ledighed.« 15. § 23, stk. 3, affattes således:
»Stk. 3. Arbejdstiden i individuel jobtræning  

 fastsættes således, at den samlede ydelse pr. uge efter  

 stk. 1 eller stk. 2 efter fradrag af arbejdsmarkedsbidraget og  

 bortset fra eventuelt tilskud til befordring, jf. stk. 9, er på  

 niveau med den lediges individuelle dagpenge efter lov om  

 arbejdsløshedsforsikring m.v., dog mindst udgør 82 pct. af  

 højeste dagpenge for henholdsvis fuldtids- og deltidsforsikrede.« 16. I § 23 indsættes efter stk. 3 som nye  

 stykker:
»Stk. 4. Ved fastsættelse af arbejdstiden, jf.  

 stk. 3, rundes antallet af arbejdstimer op til nærmeste hele antal  

 timer.
Ved ansættelsesforholdets påbegyndelse fastsættes  

 arbejdstiden for hele ansættelsesperioden, idet der tages højde  

 for kendte reguleringer i den individuelle dagpengesats i  

 ansættelsesperioden.
Stk. 5. Beskæftigelsesministeren kan fastsætte  

 regler om, at ydelsen og arbejdstiden, jf. stk. 3 og 4, nedsættes, hvis  

 den ledige har ordinær beskæftigelse.« Stk. 4-7 bliver herefter stk. 6-9.
 17. I § 23, stk. 6, som bliver stk. 8,  

 ændres »stk. 5« til: »stk. 7«.
 18. Kapitel 9 a ophæves.
 19. § 27, stk. 2, 2. pkt., affattes  

 således:
»Beskæftigelsesministeren kan iværksætte  

 forsøg, der kan bidrage til at fremme et sammenhængende  

 arbejdsmarkedssystem.« 20. I § 27, stk. 3, ændres » i  

 jobtræning hos en offentlig arbejdsgiver i aktivperioden eller deltager  

 i intensiv jobsøgningsindsats, en særlig formidlingsindsats  

 eller i en uddannelse efter § 19 a uden handlingsplan« til: »eller i  

 jobtræning hos en offentlig arbejdsgiver«.
 21. § 27, stk. 5, ophæves.
 22. Efter § 27 indsættes:
»§ 27 a.  

 Opgørelse af sammenlagt ledighed efter denne lov foretages i henhold  

 til lov om arbejdsløshedsforsikring m.v.« 23. § 27 b affattes således:
»§ 27 b.  

 Beskæftigelsesministeren fastsætter regler om lediges rettigheder  

 efter kapitel 11 a og 12.« 24. Overskriften til afsnit III affattes således:
 »Rettigheder, tilbud og pligter for ledige  

 dagpengemodtagere«.
 25. Overskriften til kapitel 11 affattes således:
 »Ret og pligt til tilbud«.
 26. I § 28, stk. 1, udgår »der er i  

 dagpengeperioden, jf. § 52 a, stk. 1, og § 55, stk. 1, i  

 lov om arbejdsløshedsforsikring m.v., og«.
 27. § 29 ophæves.
 28. § 30 affattes således:
 »§ 30. Ledige har pligt til  

 at tage imod arbejdsformidlingens tilbud i hele ledighedsperioden, jf.  

 § 55 i lov om arbejdsløshedsforsikring m.v.
Stk. 2. De regionale arbejdsmarkedsråd kan ud fra en  

 konkret vurdering af målgruppen og behovene på det regionale  

 arbejdsmarked fastsætte retningslinjer for fravigelse af pligten til  

 tilbud efter stk. 1 for ledige på 58 og 59 år, som vil kunne  

 opfylde betingelserne for at gå på efterløn ved det fyldte  

 60. år.
Arbejdsformidlingen foretager på baggrund af rådets  

 retningslinjer en konkret og individuel vurdering af, om pligten til tilbud  

 skal fraviges.
Stk. 3. Beskæftigelsesministeren kan fastsætte  

 regler om, at den lediges pligt til tilbud bortfalder, når den ledige  

 har ordinær beskæftigelse på mindre end fuld tid.« 29. Overskriften til kapitel 11 a affattes  

 således:
 »Ret til tilbud for ledige under 25 år«.
 30. I § 32 a, stk. 1, ændres »har i  

 aktivperioden ret og pligt til et tilbud om uddannelse på fuld tid i  

 sammenlagt 18 måneder, jf. § 52 a i lov om  

 arbejdsløshedsforsikring m.v.« til: »har efter sammenlagt 6  

 måneders ledighed ret til et tilbud om uddannelse i sammenlagt 18  

 måneder«.
 31. I § 32 b ændres »ret og pligt til tilbud«  

 til: »ret til tilbud«.
 32. I § 32 c ændres »har i aktivperioden, jf.  

 § 52 a i lov om arbejdsløshedsforsikring m.v., ret og pligt til  

 et tilbud« til: »har senest efter sammenlagt 6 måneders ledighed ret  

 til et tilbud«.
 33. Efter § 32 d indsættes i kapitel 11 a:
»§ 32 e.
Efter de 18 måneders uddannelse, jf.  

 § 32 a, har den ledige ret til at modtage et nyt tilbud, hver gang  

 den ledige har modtaget offentlige forsørgelsesydelser i sammenlagt 6  

 måneder, jf. stk. 2. Efter de 18 måneders uddannelse, jf.  

 § 32 a, har den ledige tillige ret til tilbud, hvis den ledige  

 anmoder herom.
 Stk. 2. Beskæftigelsesministeren fastsætter regler  

 om opgørelse af perioden på sammenlagt 6 måneder med  

 offentlige forsørgelsesydelser, jf. stk. 1, herunder om hvilke  

 ydelser der medregnes i opgørelsen.
§ 32 f.
Efter afslutning af et tilbud, jf. §§ 32 b  

 og 32 c, har den ledige ret til at modtage et nyt tilbud, hver gang den  

 ledige har modtaget offentlige forsørgelsesydelser i sammenlagt 6  

 måneder, jf. § 32 e, stk. 2. Hvis den ledige har  

 modtaget og afsluttet et tilbud før 6 måneders sammenlagt  

 ledighed, har den ledige dog først ret til et tilbud ved 6  

 måneders sammenlagt ledighed, hvis den ledige efter afslutning af  

 tilbuddet har modtaget offentlige forsørgelsesydelser i sammenlagt 6  

 måneder.
Efter afslutning af et tilbud efter §§ 32 b og  

 32 c har den ledige tillige ret til tilbud, hvis den ledige anmoder  

 herom.« 34. Overskriften til kapitel 12 affattes således:
 »Ret til tilbud for ledige mellem 25 og 65  

 år«.
 35. § 33, stk. 1, nr. 7 og 8,  

 ophæves.
 36. § 33, stk. 2-5, affattes således:
 »Stk. 2. Ledige dagpengemodtagere mellem 25 og 60 år har  

 ret til at modtage et tilbud, jf. stk. 1, senest efter sammenlagt  

 12 måneders ledighed.
 Stk. 3. Ledige dagpengemodtagere mellem 60 og 65 år  

 har ret til at modtage et tilbud, jf. stk. 1, senest efter  

 sammenlagt 6 måneders ledighed.
 Stk. 4. Ledige dagpengemodtagere, der modtager dagpenge efter  

 § 55, stk. 2, i lov om arbejdsløshedsforsikring m.v., har  

 fra periodens påbegyndelse ret til at modtage et tilbud.
Stk. 5. Efter afslutning af et tilbud har den ledige ret til  

 at modtage et nyt tilbud, hver gang den ledige har modtaget offentlige  

 forsørgelsesydelser i sammenlagt 6 måneder, jf.  

 § 32 e, stk. 2. Hvis den ledige har modtaget og afsluttet et  

 tilbud før 12 henholdsvis 6 måneders sammenlagt ledighed, jf.  

 stk. 2 og 3, har den ledige dog først ret til et tilbud ved 12  

 henholdsvis 6 måneders sammenlagt ledighed, hvis den ledige efter  

 afslutning af tilbuddet har modtaget offentlige forsørgelsesydelser i  

 sammenlagt 6 måneder.
Efter afslutning af et tilbud efter  

 stk. 2-4, har den ledige tillige ret til tilbud, hvis den ledige anmoder  

 herom.« 37. § 34, stk. 1 og 2, ophæves.
 Stk. 3 bliver herefter stk. 1.
38. I § 34, stk. 3, der bliver stk. 1,  

 udgår », herunder regler, der sikrer, at ledige kan påbegynde et  

 tilbud umiddelbart ved aktivperiodens begyndelse.« 39. Kapitel 12 a ophæves.
 40. § 35 affattes således:
»§ 35. Arbejdsformidlingen  

 skal underrette 1)	den lediges arbejdsløshedskasse eller kommunen, hvis den  

 ledige afslår et formidlet arbejde eller udebliver fra en  

 formidlingssamtale efter kapitel 2, 2)	den lediges arbejdsløshedskasse eller kommunen, hvis den  

 ledige udebliver fra eller ikke vil medvirke til aktiviteter efter kapitel 3  

 og 3 a, hvis arbejdsformidlingen har pålagt den ledige at møde  

 til aktiviteter efter disse kapitler, og 3)	den lediges arbejdsløshedskasse, hvis den ledige ikke vil  

 medvirke til udarbejdelse eller revision af en individuel handlingsplan eller  

 uddannelsesplan, eller hvis den ledige afslår, udebliver fra eller  

 ophører i et tilbud i henhold til en individuel handlingsplan eller  

 uddannelsesplan.
 Stk. 2. Hvis den ledige er kontanthjælpsmodtager og  

 samtidig medlem af en arbejdsløshedskasse, skal underretning efter  

 stk. 1, nr. 1 og 2, ske såvel til arbejdsløshedskassen som  

 til kommunen.
Stk. 3. Beskæftigelsesministeren fastsætter regler  

 om arbejdsformidlingens underretningspligt.« 41. § 35 a affattes således:
»§ 35 a.
Ledige, som  

 deltager i tilbud, skal være aktivt arbejdssøgende samt  

 stå til rådighed for arbejde formidlet af arbejdsformidlingen  

 eller arbejdsløshedskassen.
Beskæftigelsesministeren kan  

 fastsætte regler om, at arbejdsformidlingen kan fravige kravet i 1.  

 pkt.« 42. § 36 a ophæves.
 43. Overskriften til kapitel 15 affattes således:
 »Gennemførelse af tilbud og inddragelse af andre  

 i arbejdsmarkedsindsatsen«.
 44. § 38, stk. 2, affattes således:
»Stk. 2. Arbejdsformidlingen og (amts)kommunerne kan  

 vælge selv at gennemføre kontaktforløbet,  

 formidlingsindsatsen og aktiveringsindsatsen, som de har ansvaret for, eller  

 helt eller delvis at overlade gennemførelsen til andre, eventuelt mod  

 betaling.
Arbejdsformidlingen og (amts)kommunerne kan ikke herved fraskrive  

 sig ansvaret for arbejdsmarkedsindsatsen.« 45. I § 39 a ændres »grundregistrering, indsatsen  

 i dagpengeperioden« til: »det individuelle kontaktforløb«.
 46. Efter § 39 a indsættes i kapitel 15:
»§ 39 b.  

Beskæftigelsesministeren kan fastsætte regler om, hvorledes  

 arbejdsmarkedsindsatsen over for ledige kan varetages af andre, herunder  

 hvorledes ledige skal have mulighed for at vælge mellem flere  

 aktører.« § 39 c.
Beskæftigelsesministeren kan efter indstilling  

 fra direktørerne for Arbejdsdirektoratet og Arbejdsmarkedsstyrelsen  

 fastsætte regler om arbejdsløshedskassernes mulighed for at  

 varetage arbejdsmarkedsindsatsen efter denne lov.
§ 39 d.
Forvaltningslovens kapitel 8 om tavshedspligt og  

 videregivelse af oplysninger finder tilsvarende anvendelse på de  

 oplysninger, som en anden aktør kommer i besiddelse af i forbindelse  

 med, at den anden aktør inddrages i arbejdsmarkedsindsatsen.« 47. I § 40, stk. 1, ændres »i en intensiv  

 jobsøgningsindsats, i en særlig formidlingsindsats eller er i  

 jobtræning hos offentlige arbejdsgivere i aktivperioden« til: »eller i  

 jobtræning hos en offentlig arbejdsgiver«.
 48. § 43 affattes således:
 »§ 43. Til brug for  

 vejledningen af ledige, udarbejdelsen af en individuel handlingsplan, den  

 koordinerede indsats over for den ledige, opdateringen af  

 Beskæftigelsesministeriets it-systemer samt opgørelsen af  

 forbrug af offentlige forsørgelsesydelser kan der under iagttagelse af  

 reglerne for behandling af personoplysninger efter lov om behandling af  

 personoplysninger udveksles relevante oplysninger mellem følgende:  

 Beskæftigelsesministeriet, arbejdsformidlingen, (amts)kommunerne og  

 arbejdsløshedskasserne, Undervisningsministeriet, SU-styrelsen, Det  

 Centrale Personregister og Det Centrale Virksomhedsregister.
Stk. 2. Arbejdsformidlingen underretter den lediges  

 arbejdsløshedskasse om bl.a. indholdet af den individuelle  

 handlingsplan.« 49. Efter § 43 indsættes:
»§ 43 a.  

 Beskæftigelsesministeren kan fastsætte nærmere regler om  

 den i § 43 nævnte dataudveksling, herunder om, hvordan kommunerne  

 og andre skal levere oplysninger om personer, som er omfattet af lov om aktiv  

 socialpolitik, lov om social service, lov om dagpenge ved sygdom eller  

 fødsel eller lov om børnepasningsorlov samt andre  

 arbejdsmarkedsrettede love til Beskæftigelsesministeriets og  

 arbejdsformidlingens it-systemer.« 50. § 48 affattes således:
»§ 48.  

 Beskæftigelsesministeren kan oprette og drive it-systemer til  

 behandling af personoplysninger vedrørende  

 beskæftigelsesindsatsen.
Dette skal ske under iagttagelse af lov om  

 behandling af personoplysninger.
Stk. 2. It-systemerne kan indgå i et  

 sammenhængende system.
Dette system kan blandt andet benyttes til at  

 udarbejde arbejdsmarkedsstatistikker, at føre statens tilsyn med de  

 statsanerkendte arbejdsløshedskasser, at formidle arbejdskraft og at  

 løse opgaver, som udføres i samarbejde med  

 arbejdsløshedskasser, kommuner og uddannelsesadministration m.v.
Stk. 3. Data i Beskæftigelsesministeriets  

 it-systemer kan sammenkøres, i det omfang det tjener et administrativt  

 formål i Beskæftigelsesministeriet.
Data i  

 Beskæftigelsesministeriets it-systemer kan endvidere samkøres  

 med data i kommunernes og arbejdsløshedskassernes it-systemer, i det  

 omfang det tjener et administrativt formål i  

 Beskæftigelsesministeriet.
Samkøring af data kan endelig omfatte  

 sammenstilling og samkøring af oplysninger i kontroløjemed,  

 hvor dette er nødvendigt for at kontrollere, om der sker fejl eller  

 misbrug i forbindelse med udbetaling af ydelser.
 Stk. 4. Fra borgere, kommuner, arbejdsløshedskasser og  

 andre samarbejdspartnere kan der etableres direkte adgang til  

 Beskæftigelsesministeriets it-systemer, f.eks. via internettet, under  

 iagttagelse af lov om behandling af personoplysninger.
Stk. 5. Beskæftigelsesministeren kan fastsætte  

 regler for indhentning og behandling af oplysninger til brug for  

 it-systemerne.« 51. § 57, stk. 2, affattes således:
»Stk. 2. På finansloven afsættes bevillinger til  

 arbejdsmarkedsindsatsen.
Beskæftigelsesministeren fordeler efter  

 udtalelse fra Landsarbejdsrådet bevillingerne til  

 arbejdsmarkedsrådene og regionscheferne.
En mindre del af  

 bevillingstildelingen kan gøres resultatafhængig.« 52. § 62 affattes således:
 »§ 62. Klage over  

 arbejdsformidlingens afgørelse om tilbud efter kapitel 3-10, hvor  

 afgørelsen er begrundet i den lediges ønsker og  

 forudsætninger samt arbejdsmarkedets behov, kan inden 4 uger indbringes  

 for Arbejdsmarkedsrådet af den, som afgørelsen vedrører.  

 Det samme gælder klage over arbejdsformidlingens afgørelse efter  

 §§ 14 a og 35 a samt over arbejdsformidlingens afgørelse om, at  

 arbejdsmarkedsindsatsen for den ledige skal varetages af andre end  

 arbejdsformidlingen.
 Stk. 2. Ved klage over arbejdsformidlingens afgivelse af  

 tilbud efter kapitel 3-10 samt over arbejdsformidlingens afgørelse om,  

 at arbejdsmarkedsindsatsen for den ledige skal varetages af andre end  

 arbejdsformidlingen, træffer Arbejdsmarkedsrådet inden 4 uger fra  

 klagens modtagelse afgørelse i sagen.
 Stk. 3. Arbejdsformidlingen og (amts)kommunens  

 afgørelser i spørgsmål om konkurrenceforvridning efter  

 § 14, stk. 7, § 22, stk. 5 og 6, og § 24,  

 stk. 5, kan indbringes for Arbejdsmarkedsrådet.
Stk. 4. Arbejdsmarkedsrådets afgørelser efter  

 stk. 1 og 3 kan ikke indbringes for anden administrativ myndighed.« 53. Efter § 63 indsættes:
»§ 63 a.
Klage over den  

 offentlige arbejdsgivers beregninger efter § 13, stk. 5, kan inden  

 4 uger indbringes for arbejdsformidlingen af den, som afgørelsen  

 vedrører.« 54. I § 64, stk. 1, 1. pkt., ændres »efter  

 kapitel 11 vedrørende opgørelse af ledighed« til: »om  

 opgørelse af sammenlagt ledighed, jf. § 27 a«.
 55. I § 64, stk. 1, 1. og 2. pkt., samt i  

§ 64, stk. 2, ændres »Direktoratet for  

 Arbejdsløshedsforsikringen« til: »Arbejdsdirektoratet«.
§ 2 Loven træder i kraft den 1. januar 2003.
§ 3 Stk. 1. Ledige, som har fået tilsagn om eller har  

 påbegyndt et tilbud inden lovens ikrafttræden, kan  

 påbegynde eller gennemføre dette efter de hidtil gældende  

 regler.
Stk. 2. § 10 a, stk. 3, i lov om en aktiv  

 arbejdsmarkedspolitik som affattet ved denne lovs § 1, nr. 5, har  

 virkning for personer, der bliver ledige efter lovens ikrafttræden.
For  

 medlemmer af en arbejdsløshedskasse, der er ledige ved lovens  

 ikrafttræden, beslutter arbejdsformidlingen i forbindelse med den  

 første samtale i kontaktforløbet, hvornår den ledige skal  

 indlægge sit CV i Job- og CV-banken.
Stk. 3. I opgørelsen af sammenlagt ledighed efter  

 § 1, nr. 9, 10, 12, 14, 30, 32 og 36, medregnes ledighed forud for  

 lovens ikrafttræden.
Opgørelse af ledighed før lovens  

 ikrafttræden opgøres i henhold til § 5, stk. 3, i lov  

 om ændring af lov om arbejdsløshedsforsikring m.v., lov om  

 statens voksenuddannelsesstøtte, lov om godtgørelse ved  

 deltagelse i erhvervsrettet voksen- og efteruddannelse og lov om  

 arbejdsmarkedsuddannelser.
 Stk. 4. I opgørelsen af perioder med offentlige  

 forsørgelsesydelser efter § 1, nr. 33 og 36, medregnes perioder  

 forud for lovens ikrafttræden.
Stk. 5. I opgørelsen af perioden på sammenlagt 3  

 måneder med offentlige forsørgelsesydelser og deltagelse i  

 tilbud efter § 10 c, stk. 2, i lov om en aktiv  

 arbejdsmarkedspolitik som affattet ved denne lovs § 1, nr. 5, medregnes  

 alene perioder efter lovens ikrafttræden.
For personer, der er ledige  

 ved lovens ikrafttræden, skal det individuelle kontaktforløb  

 efter § 10 c i lov om en aktiv arbejdsmarkedspolitik som affattet ved  

 denne lovs § 1, nr. 5, være fastsat senest den 1. juli 2003.
Givet på Christiansborg Slot, den 17.  

 december 2002 Under Vor Kongelige Hånd og Segl Margrethe R.
