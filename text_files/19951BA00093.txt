Nr BSF 93 Forslag til folketingsbeslutning om sikring af vindmølleudbygningen i  

 Danmark Fremsat af Anni Svanholt (SF) Margrete Auken (SF) Steen Gade (SF) Kristen  

 Touborg (SF) den 8. februar 1996 Folketinget opfordrer regeringen til i folketingsåret 1995-96 at fremsætte lovforslag om sikring af vindmølleudbygningen i Danmark.
Hovedformålet skal være at fremme omlægningen til en bæredygtig energiforsyning gennem øget opstilling af vindmøller ud fra følgende retningslinjer:
1. Målet for den samlede vindmølleudbygning i år 2005 fastsættes til 1.500  

 MW på land og 500 MW på havet.
Det svarer til en gennemsnitlig udbygning på  

 100 MW på land og 50 MW på havet hvert år de næste 10 år.
2. Elværkerne forpligtes til at udbygge med store vindmøller, havplacerede  

 møller samt til at »fylde op«, i det omfang målet for den samlede  

 vindmølleudbygning ikke opfyldes af andre.
Der udarbejdes en forpligtende  

 udbygningsplan for havmøller på 500 MW, som skal være gennemført i år 2005.  

 Elværkerne skal udbyde opførelsen af havmøller i licitation med henblik på at  

 sikre den bedste kvalitet og billigste pris.
3. Med udgangspunkt i vindressourcerne, den eksisterende møllebestand og  

 de kommunale og amtskommunale vindmølleplaner fordeles kvoten for  

 vindmølleudbygningen på land på de enkelte amtskommuner.
Amtskommunerne  

 fordeler herefter i overensstemmelse med ovennævnte principper og i  

 samarbejde med kommunerne kvoten for vindmølleudbygning på de enkelte  

 kommuner.
 4. Kommunerne pålægges at udlægge egnede arealer til vindmølleudbygningen  

 svarende til den tildelte kvote.
5. Såfremt en kommune ikke udlægger arealer svarende til hele den tildelte  

 kvote, skal kommunen overføre den manglende kvote til opstilling af møller på  

 havet.
Kommunen skal betale meromkostningerne ved opstilling på havet.
 6. Udbygningen af vindmøller på land skal ske ved enkeltstående møller, i  

 klynger og i vindmølleparker, så der opnås størst mulig energiproduktion pr.  

 investeret krone.
 7. Der tages initiativer til at fremme opstilling af vindmøller i  

 tilknytning til tekniske anlæg som større veje, højspændingstraceer,  

 transportkorridorer, trafikhavne m.v.
 8. Der stilles krav om, at flertallet af andelshaverne skal være  

 bosiddende i lokalområdet, så det lokale engagement i den private  

 vindmølleudbygning opretholdes.
 9. Vindmøller skal kunne ejes af private, en eller flere privatejede  

 virksomheder, institutioner, kommuner eller lokale elforsyningsselskaber.  

 Vindmøller skal endvidere kunne ejes af flere af disse parter i fællesskab.
 10. En gennemsnitlig husstands forbrug af el og anden energi til  

 opvarmning, husholdning og transport uanset den aktuelle energiform lægges  

 til grund for det maksimale antal andele, der må ejes i en vindmølle.  

 Skattereglerne ændres tilsvarende.
11. Der afsættes en særlig pulje til udskiftning af gamle møller til nye  

 mere ydedygtige og støjsvage møller.
Ved udskiftning af ældre møller skal det  

 sikres, at mølleejeren kan få samme antal andele i en ny mølle.
 12. Der etableres en prisgaranti for private mølleejere, som sikrer en  

 minimumsafregning på 60 øre/kWh inkl. statstilskud.
13. Der tages initiativer til at hindre spekulation i de bedste  

 vindmølleplaceringer.
Det kan f.eks. ske gennem ekspropriation, særbeskatning  

 af særlig store fortjenester ved salg og udlejning af møllegrunde eller  

 gennem fastsættelse af overgrænsen for statstilskuddet for større enkeltejede  

 møller med meget stor produktion.
 14. Der tages initiativer til at gøre det økonomisk attraktivt for de  

 lokale elselskaber at opstille vindmøller i samarbejde med private  

 mølleejere.
Bemærkninger til forslaget Bemærkninger til beslutningsforslagets enkelte punkter Ad 1 Danmark skal frem til år 2005 reducere CO2-udslippet med 20 pct. i forhold  

 til 1988-niveauet som forudsat i »Energi 2000«.
Dette mål er der  

 lang vej til, reelt er der kun opnået en reduktion på 3-4 pct.
Tidligere  

 beslutninger i Folketinget om vindmøller er enten ikke ført ud i livet, eller  

 det er ikke gået som planlagt.
Den aktuelle udbygningstakt for vindmøller er langtfra tilstrækkelig til,  

 at den forudsatte vindkraftudbygning i »Energi 2000« kan  

 realiseres.
Der er i dag opført vindmøller med en installeret effekt på godt  

 550 MW.
I »Energi 2000« forudsættes en udbygning på 1.500 MW  

 vindkraft i år 2005.
Den private vindmølleudbygning skal ifølge »Energi 2000« være  

 dobbelt så stor, som den har været de sidste par år.
Elværkerne har ikke  

 levet op til aftalen om, at de skal installere en effekt på 200 MW.
Den  

 samlede opstilling af vindmøller har i de seneste år kun været på 30-50 MW  

 pr. år, hvilket er uacceptabelt lavt.
Samtidig betyder den negative udvikling  

 på hjemmemarkedet tab af danske arbejdspladser i vindmølleindustrien.
Det er nødvendigt, at der nu tages ekstraordinære initiativer for at nå en  

 vindmølleudbygning på 1.500 MW i år 2005. Vindkraften er i dag så udviklet,  

 at elektricitet produceret fra vindmøller placeret i de bedste vindområder i  

 mange tilfælde kan konkurrere med el produceret på kul.
Vindkraft er samtidig  

 en af de billigste måder at reducere CO2-udledningen ved elproduktion på.
Ad 2 For at sikre størst mulig CO2-reduktion er der behov for en betydelig  

 udbygning af vindmøller på havet, hvor der er store perspektiver i de  

 uudnyttede vindressourcer.
En udvikling af prisbillige og driftssikre  

 vindmøller på havet kunne give Danmark en forstærket førerstilling på  

 vindkraftområdet med hertil hørende gode eksportmuligheder.
For at kunne  

 løfte denne opgave og skabe tilstrækkelig dynamik i udbygningen kræver det  

 imidlertid, at flere får mulighed for at deltage i udbygningen.
Elværkerne skal eje hovedparten af de kommende havplacerede møller.  

 Byggeriet af vindmøllerne skal udbydes i licitation, så alle kan byde på  

 byggeriet af havmøllerne.
Formålet er at sikre, at der fortsat sker en  

 udvikling af vindmølleteknologien og en billiggørelse af el produceret af  

 havmøller.
Der skal reserveres en andel af den samlede udbygning af havmøller  

 til vindmøllelav, kommuner, amter, virksomheder og lokale  

 elforsyningsselskaber, der kan eje andele efter de fastsatte  

 forbrugskriterier.
Elektricitet fra havmøller bør afregnes med samme  

 elafregningstakst som for andre møller.
Ad 3 Kommunerne blev i starten af 1994 pålagt at fremlægge forslag til en  

 vindmølleplan inden 1. juli 1995 for at skaffe flere egnede arealer til  

 opstilling af vindmøller.
 Af Miljø- og Energiministeriets statusopgørelse over kommunernes  

 vindmølleplaner af 20. december 1995 fremgår det, at 157 kommuner har  

 vedtagne vindmølleplaner eller har offentliggjort forslag hertil, at 52  

 kommuner har meddelt, at de ikke rummer planlægningsmæssigt forsvarlige  

 vindmølleområder, samt at 66 kommuner har meddelt, at planlægningsarbejdet er  

 forsinket.
 Der er behov for, at den fremtidige vindmølleudbygning fordeles mere  

 ligeligt imellem amtskommunerne og kommunerne under hensyntagen til  

 vindressourcer, landskabsinteresser samt antallet af eksisterende vindmøller.
Hensigten er, at amtskommunerne med udgangspunkt i vindressourcerne, den  

 eksisterende møllebestand og de amtskommunale mølleplaner tildeles en kvote  

 for vindmølleudbygningen.
Amtskommunerne tildeles kvoter for f.eks. 5 års  

 udbygning.
De fordeler herefter i samarbejde med kommunerne denne kvote på  

 kommunerne efter samme objektive kriterier.
Ad 4 Kommunerne pålægges at udarbejde mølleplaner i overensstemmelse med  

 amtskommunernes planer.
Det er nødvendigt, at der foretages en opdatering af de potentielle  

 vindressourcer, så vindmølleplanlægningen kan foregå på et bedre grundlag.  

 Det skal gøres klart, at kystnærhedszonen ikke er en forbudszone for  

 vindmøller, men derimod et planlægningsområde, hvor der er gode  

 vindpotentialer for opstilling af vindmøller.
Det gælder også i forbindelse  

 med udskiftning af eksisterende møller, hvor mange amtskommuner og kommuner  

 ønsker, at vindmøller i kystnærhedszonen skal nedtages.
Ad 5 Såfremt en kommune ikke er i stand til at leve op til den tildelte kvote  

 for vindmølleudbygning, skal kommunen overføre den manglende kvote til  

 opstilling af møller på havet.
Kommunen skal i så fald betale  

 meromkostningerne pr. kW ved opstilling på havet.
Ad 6 Hvor der i henhold til vindmølleplanlægningen er plads til store møller,  

 skal det sikres, at der ikke opstilles andre møller, som kan hindre den  

 størst mulige energiproduktion pr. investeret krone.
Mindre møller, herunder  

 husstandsmøller, må således ikke kunne forhindre opstilling af større og mere  

 samfundsøkonomiske vindmøller.
Ad 7 Vindmøller bør i langt højere grad opstilles i tilknytning til tekniske  

 anlæg som større veje, transportkorridorer, trafikhavne m.v.
På grund af  

 trafikstøj og andre dominerende tekniske installationer kan det overvejes at  

 lempe afstandskravet for vindmøller i disse områder.
Ad 8 Det er vigtigt, at det lokale folkelige engagement bevares.
Det skal  

 fortsat primært være den lokale befolkning, der kan eje vindmøllerne, det vil  

 sige, at mindst 51 pct. af andelene skal ejes af lokalbefolkningen.
Ad 9 Med henblik på at sikre en højere udbygningstakt er det nødvendigt, at  

 også andre kan få adgang til at købe vindmølleandele.
Vindmøller skal kunne  

 ejes i fællesskab af private og f.eks. lokale elforsyningsselskaber.
Ad 10 Alle bør kunne eje andele svarende til en gennemsnitshusstands samlede  

 energiforbrug til opvarmning, husholdning og transport.
Elvarmekunder og  

 andre forbrugere med et stort elforbrug skal ikke favoriseres i forhold til  

 andre private mølleejere.
Desuden er det nødvendigt, at grænsen for  

 beskatning følger med op.
Ad 12 Afregningsprisen for el fra vindmøller svinger urimelig meget mellem  

 elselskaberne.
Der skal derfor fastsættes en garanti på mindst 60 øre/kWh  

 svarende til gennemsnittet, som eventuelt kan sikres via udligning mellem  

 selskaberne.
Ad 13 Vindmøller skal opstilles under gode vindforhold.
Det kan betyde, at ejere  

 af vindgode grunde eller en stor vindmølle opnår en stor fortjeneste.
Denne  

 bør komme samfundet til gode gennem beskatning eller eventuelt ekspropriation  

 som ved opstilling af elmaster.
Alternativt kan der sættes et maksimalt beløb  

 eller tid for statens eltilskud til de mest rentable enkeltmandsejede møller.
