Beretning afgivet af Miljø- og Fødevareudvalget den 26. maj 2021 Beretning over Forslag til folketingsbeslutning om en øget strafferamme for natur- og faunakriminalitet [af Rasmus Nordqvist (SF) og Carl Valentin (SF)]:
1. Politiske bemærkninger Socialdemokratiet, Venstre, Dansk Folkeparti, Socialistisk Folkeparti, Radikale Venstre, Det Konservative Folkeparti, Alternativet og Susanne Zimmer (UFG) Socialdemokratiets, Venstres, Dansk Folkepartis, Socialistisk Folkepartis, Radikale Venstres, Det Konservative Folkepartis og Alternativets medlemmer af udvalget og Susanne Zimmer (UFG) noterer sig, at faunakriminalitet er en alvorlig forbrydelse, som i dag kun sjældent bliver opklaret, og som samtidig kun udløser lave straffe.
Kombinationen af lave opklaringsprocenter og lave straffe betyder, at myndighedernes opklaringsarbejde og den gældende retspraksis på området samlet set kun resulterer i en meget begrænset afskrækkende effekt.
Samtidig krænker de lave straffe retsfølelsen hos mange borgere.
Flertallet støtter derfor intentionen bag beslutningsforslaget.
Det er vigtigt, at vi som samfund klart og tydeligt signalerer, at det ikke er acceptabelt at indsamle eller slå fredede dyr og planter ihjel, og samtidig sikrer, at dette ikke er økonomisk attraktivt.
Flertallet opfordrer på den baggrund regeringen til, at der arbejdes videre med de problemstillinger og løsningsforslag, som er rejst i beslutningsforslaget.
Flertallet noterer sig, at regeringen vil igangsætte en undersøgelse med henblik på at identificere effektive løsninger til at imødegå faunakriminalitet og på baggrund af undersøgelsen vil drøfte mulige initiativer.
I forbindelse med undersøgelse og udarbejdelse af mulige initiativer opfordrer flertallet regeringen til at se fordomsfrit på hele paletten af mulige tiltag, der kan bidrage til at mindske sandsynligheden for, at der begås natur- og faunakriminalitet, herunder bl.a. en øget strafferamme, muligheden for permanent frakendelse af jagttegn, forbedret tilsyn og efterforskning, whistleblowerordninger, vejledninger, kampagner samt samarbejder med jægerne og lokalsamfundene.
Derudover opfordrer flertallet til, at det i forbindelse med arbejdet undersøges, hvilke straffe faunakriminalitet i praksis udløser i vores nabolande sammenlignet med Danmark.
Flertallet opfordrer endvidere regeringen til at se på, hvordan vi kulturelt og samfundsmæssigt kan ændre forholdet til faunakriminalitet, og på, hvilken rolle ændringer af lovgivningen kan spille i forhold hertil.
Enhedslisten Enhedslistens medlemmer af udvalget deler forslagsstillernes bekymring over natur- og faunakriminalitet i Danmark og konsekvenserne heraf.
Enhedslisten mener dog ikke, at løsningen er at sammenligne strafferammen for natur- og faunakriminalitet i  Danmark med strafferammen i andre lande.
Straffen skal i stedet ses i forhold til andre lignende former for kriminalitet.
Enhedslisten deler til fulde forslagsstillernes ønske om at styrke opklaringsindsatsen.
Derudover påpeger Enhedslisten, at en del af lovgennemgangen i natur- og biodiversitetspakken vil være at se nærmere på natur- og faunakriminalitet, ligesom Enhedslisten gerne ser, at CITES-konventionens implementering i Danmark undersøges for eventuelle nødvendige opstramninger i forbindelse hermed.
 Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 5. marts 2021 og var til 1. behandling den 27. april 2021. Beslutningsforslaget blev efter 1. behandling henvist til behandling i Miljø- og Fødevareudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 4 møder.
Bilag Under udvalgsarbejdet er der omdelt 4 bilag på beslutningsforslaget.
 P.u.v.
