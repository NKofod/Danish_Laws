Skriftlig fremsættelse (10. oktober 2012) Erhvervs- og vækstministeren: (Ole Sohn):
 Herved tillader jeg mig for Folketinget at fremsætte:
Forslag til lov om ændring af årsregnskabsloven og revisorloven (Forenkling af revisionspligten og styrket offentligt tilsyn med revisorer m.v.) (Lovforslag nr.
L 26) Formålet med lovforslaget er at skabe bedre rammevilkår for små virksomheder og at styrke det offentlige tilsyn med revisorer i virksomheder af offentlig interesse, herunder børsnoterede og finansielle virksomheder.
Med henblik på at lette byrderne for små virksomheder indføres en erklæringsstandard som alternativ til revision.
Erklæringsstandarden skal sikre, at de forhold, som er relevante for regnskabet i små virksomheder, bliver kontrolleret, men at man undgår revisionshandlinger, som er unødvendige i denne type virksomheder.
 Samtidig får meget små holdingvirksomheder mulighed for at fravælge revision, hvorved de ligestilles med andre meget små virksomheder.
Forslaget indeholder derudover en forenkling af de formelle oplysningsforpligtelser for meget små virksomheder, der fravælger revision.
Virksomhederne skal kun oplyse om fravalget den første gang, virksomheden vælger ikke at have revision i modsætning til i dag, hvor det kræves igen hvert efterfølgende år.
 Det vurderes, at forslagene til forenkling af revisionspligten og forenklingen af oplysningsforpligtelserne ved fravalg af revision vil kunne give en administrativ lettelse for virksomhederne på ca. 413 mio. kr.
Forslaget skal derudover styrke den offentlige kvalitetskontrol af revisors arbejde.
Det foreslås, at den offentlige kvalitetskontrol med revisionsvirksomheder, der reviderer bl.a. børsnoterede og finansielle virksomheder, fremover udføres af offentligt ansatte kvalitetskontrollanter i stedet for af praktiserende revisorer.
Derved bringes de danske regler om offentlig kvalitetskontrol af revisionsvirksomheder i overensstemmelse med de internationale normer og EU standarder, der de senere år er blevet skærpet, blandt andet på grund af finanskrisen.
Især er kravene til kontrollens uafhængighed af branchen blevet forstærket.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
