Ankestyrelsens principafgørelse O-105-98 om tandbehandling - manglende tandanlæg - aplasier - tandimplantater Resume:
 Der kunne ydes en 23-årig kvinde hjælp til en ansøgt tandbehandling i form af isætning af tandimplantater i ansøgers overkæbe.
 Ankestyrelsen fandt, at det ikke var rimeligt og forsvarligt at yde ansøger en delprotese under hensyn til antallet og placeringen af de manglende tandanlæg og ansøgers unge alder.
 Kassation:
Der er kommet nye regler på området Love:
Lov om social bistand - lovbekendtgørelse nr. 110 af 26. februar 1996 - § 58, stk. 1 Vejledninger:
Socialstyrelsens vejledning nr. 1 af 14. juni 1988 om ydelse af hjælpemidler i henhold til bistandslovens § 58 - NKH 06.09.34 - Tandproteser Sagsfremstilling:
En 23-årig kvinde manglede anlæg af 11 tænder, 7 i overkæben og 4 i underkæben.
Hun søgte om hjælp til tandbehandling, der i september1996 kostede 110.000 kr. i form af implantatbehandling med en 3 leddet bro.
 Kommunen bevilgede hjælp til en unitorprotese i overkæben og gav samtidig afslag på hjælp til behandling af underkæben, da den for tiden ikke var nødvendig.
 Ankenævnet fandt ikke grundlag for at tilsidesætte kommunens vurdering.
 Sagen blev behandlet i principielt møde med henblik på afklaring af, hvorvidt en aftagelig protese ville være en kosmetisk og funktionel uacceptabel løsning, navnlig under hensyn til ansøgers alder og antallet af manglende tænder, og om nævnets afgørelse stred mod Ankestyrelsens praksis som er offentliggjort i SM O-23-94.
 Afgørelse:
 Ankestyrelsen fandt, at der kunne ydes hjælp til den ansøgte tandbehandling i form af isætning af tandimplantater m.m. i ansøgers overkæbe.
 Ankestyrelsen fandt, at de manglende tandanlæg måtte siges funktionelt at påvirke tyggeorganet i en sådan grad, at de var omfattet af § 10 i Socialministeriets bekendtgørelse nr. 303 af 10. juni 1988 om ydelse af hjælpemidler.
 Efter Ankestyrelsens vurdering fandtes det ikke rimeligt og forsvarligt at yde ansøger den af kommunen bevilgede hjælp til delprotese under hensyn til antallet og placeringen af de manglende tandanlæg og ansøgers unge alder.
 Ankestyrelsen lagde vægt på, at behandlingen med delprotese i overkæben ikke efter en tandlægelig vurdering kunne anses for fagligt forsvarligt.
 Ankestyrelsen tog ikke på det foreliggende grundlag stilling til et eventuelt kommende behandlingsbehov i forbindelse med tab af mælketænderne i underkæben.
 Ankestyrelsen ændrede således nævnets afgørelse for så vidt angik behandlingen af overkæben.
