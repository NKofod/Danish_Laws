Nr BSF 5 Forslag til folketingsbeslutning om regulering af efterløns- og  

 dagpengesatser samt afskaffelse af 70 pct.-satsen i efterlønsordningen Fremsat af Svend Auken (S) Jytte Andersen (S) Bakholt (S) Ole Vagn  

 Christensen (S) Søren B.
Jørgensen (S) Kaj Poulsen (S) Joanna Rønn (S)  

 Taanquist (S) den 7. oktober 1986 Folketinget opfordrer regeringen til at fremsætte lovforslag om en regulering af de gældende efterløns- og dagpengesatser inden 1.
 november 1986 med følgende indhold:
1. Der foretages en regulering af maksimumssatsen for dagpenge (arbejdsløsheds- og sygedagpenge) med 10 pct. pr. 1. januar 1987.
Tilsvarende forhøjes dimittendsatsen og maksimumssatserne for efterløn med 10 pct.
2. 70 pct.-satsen for efterløn afskaffes pr. 1. januar 1987, således at laveste efterlønssats bliver 80 pct. af maksimumssatsen.
3. For ledige, der ikke har fået reguleret beregningsgrundlag for dagpenge efter 1. januar 1986, reguleres beregningsgrundlaget med 10 pct. pr. 1. januar 1987.
4. Fra 1988 indføres 2 årlige reguleringer pr. 1. april og 1. oktober på baggrund af årslønsudviklingen for beskæftigede.
Reguleringen omfatter maksimumssatsen for dagpenge, maksimumssatserne for efterlønsmodtagere, dimittendsatsen samt beregningsgrundlaget for ledige.
Reguleringen fastsættes af arbejdsministeren efter forhandling med landsarbejdsnævnet og Arbejdsløshedskassernes Samvirke.
BEMÆRKNINGER TIL LOVFORSLAGET Ved gennemførelse af lov nr. 576 af 27. oktober 1982 bortfaldt pristals- og taktreguleringen af dagpengesatserne og dermed også af efterlønssatserne.
Samtidig gennemførtes en meget ubetydelig regulering over 4 gange for efterlønsmodtagerne.
Pr. 1. april 1986 er der endvidere sket en symbolsk forhøjelse på 2 pct. for dagpengesatserne og maksimumssatsen for efterlønsmodtagere, som er overgået til efterløn efter 1. januar 1983.
De arbejdsløse, de syge og efterlønsmodtagerne har som de i forvejen ringest stillede måttet betale den højeste pris for regeringens nedskæringspolitik.
Forslagsstillerne vil med forslaget sikre en hurtig hjælp til de ringest stillede grupper i samfundet og ønsker samtidig genindført en regulering, der sikrer, at satserne for arbejdsløse, syge og efterlønsmodtagere fremover følger årslønnen for de beskæftigede.
Afskaffelsen af 70 pct.-trinnet for efterlønsmodtagere er motiveret i det forhold, at denne sats allerede nu er urimelig lav.
Ved en opretholdelse af 70 pct.-trinnet vil vedtagelse af det af socialdemokratiet stillede forslag om forbedring af folkepensionen endvidere betyde, at efterlønsmodtagere på 70 pct.-trinnet vil være ringere stillet end mange folkepensionister.
Forslagsstillerne forudsætter, at finansieringen af afskaffelsen af 70 pct.-trinnet tilvejebringes på sædvanlig måde efter forhandling med arbejdsmarkedets parter.
Derved sikres, at ændringen bliver neutral i forhold til statsfinanserne.
Statens umiddelbare udgift i 1987 som følge af de øvrige forslag skønnes at blive ca. 3,5 mia kr.
Heraf fremkommer ca. 3 mia kr.
som følge af reguleringen af efterløn og arbejdsløshedsdagpenge, mens ca. 0,5 mia kr. hidrører fra reguleringen af sygedagpenge.
Forslagsstillerne forudsætter imidlertid, at kontingenterne til arbejdsløshedsforsikringen tilpasses den nye dagpengesats fra 1.
januar 1987. Denne forhøjelse giver staten et merprovenu på ca. 1 mia kr., således at forslagets nettoudgift i 1987 er ca. 2,5 mia kr.
Forslaget skal ses i sammenhæng med det af socialdemokratiet ligeledes fremsatte forslag om ophævelse af lov om tilskud til arbejdsgivernes betaling af arbejdsmarkedsbidrag.
Ifølge regeringens finanslovforslag er dette tilskud i 1987 skønnet til ca. 2,5 mia kr.
Sammenlagt er der således tale om uændrede offentlige udgifter i forhold til det fremsatte finanslovforslag.
