Betænkning afgivet af Uddannelses- og Forskningsudvalget den 30. august 2022 Betænkning over Forslag til lov om ændring af lov om ændring af SU-loven (Fremrykning af forhøjelse af SU-fribeløb) [af uddannelses- og forskningsministeren (Jesper Petersen)]:
1. Ændringsforslag Danmarksdemokraterne har stillet 3 ændringsforslag til lovforslaget.
2. Dispensation fra Folketingets forretningsorden Udvalget indstiller, at der dispenseres fra bestemmelsen i Folketingets forretningsordens § 13, stk. 1, således at 3. behandling kan finde sted tidligere end 2 dage efter 2. behandling, og fra bestemmelsen i § 13, stk. 1, om, at der skal gå 30 dage fra lovforslagets fremsættelse, til det kan vedtages ved 3. behandling.
3. Indstillinger Et flertal i udvalget (S, V, SF, RV, EL, KF og FG) indstiller lovforslaget til vedtagelse uændret.
Flertallet stemmer imod de stillede ændringsforslag.
 Et mindretal i udvalget (DD, DF, NB, LA og Marie Krarup (UFG)) indstiller lovforslaget til vedtagelse med de stillede ændringsforslag.
 Alternativet, Moderaterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
4. Politiske bemærkninger Danmarksdemokraterne Danmarksdemokraternes medlem af udvalget foreslår med ændringsforslag til lovforslaget, at indtægtsgrænserne for modtagelse af SU ophæves.
SU skal fremover gives under forudsætning af, at stipendiemodtageren er reel fuldtidsstuderende.
De specifikke krav for den praktiske gennemførelse i forhold til dokumentation og kontrol af, at stipendiemodtageren er fuldtidsstuderende, udarbejdes i en dialog med uddannelsesinstitutioner og studenterorganisationer.
Ved at ophæve indkomstgrænsen for SU får de studerende mulighed for at arbejde mere ved siden af studiet uden at blive modregnet i SUen.
Det giver et økonomisk incitament til at yde mere på arbejdsmarkedet.
Samtidig er det en hjælp til de trængte brancher, da de studerende dermed har mulighed for at tage arbejde, som branchen ikke kan skaffe tilstrækkeligt med arbejdskraft til.
Det er ønskværdigt, at studerende sideløbende med studierne opnår kompetencer i erhvervslivet, som kan benyttes i det videre arbejdsliv.
Dermed letter det også de studerendes overgang fra studerende til at være nyuddannet i en fast stilling, ligesom det øger dimittendernes mulighed for beskæftigelse og faktisk også viser sig at give højere løn for dem, som har relevant erhvervserfaring.
 I høringssvaret fra Danske Studerendes Fællesråd udtrykkes bekymring for, at udvidelsen af fribeløbet vil flytte fokus fra selve studiet og hen på større fokus på arbejdet.
I Danmarksdemokraterne har vi stor tillid til, at studerende under studietiden selv kan varetage balancen mellem studier og arbejdsliv.
Og samtidig er det en balance, som de studerende allerede i dag må forholde sig til.
Og i dag skal de så derudover have styr på, hvor meget de har tjent, så de kan få sagt fra over for arbejdsgiveren, så de ikke tjener for meget i forhold til de forskellige indtægtsgrænser.
I Danmarksdemokraterne mener vi godt, vi kan have tillid til, at de studerende kan tage ansvaret, og at de studerende selv kan vurdere, hvor meget de kan arbejde ved siden af deres fuldtidsstudie.
5. Ændringsforslag Ændringsforslag Til titlen Af et mindretal (DD), tiltrådt af et mindretal (DF, NB, LA og Marie Krarup (UFG)):
 1) Titlen affattes således:
»Forslag til Lov om ændring af SU-loven (Ophævelse af fribeløbsgrænser)«.
[Korrektion af lovforslagets titel] Til § 1 2) Paragraffen affattes således:
»§ 1 I SU-loven, jf. lovbekendtgørelse nr. 1037 af 30. august 2017, som ændret bl.a. ved lov nr. 464 af 29. april 2019, lov nr. 328 af 31. marts 2020, § 1 i lov nr. 293 af 27. februar 2021 og § 1 i lov nr. 834 af 14. juni 2022 og senest ved lov nr. 893 af 21. juni 2022, foretages følgende ændringer:
 1. Overskriften til kapitel 6 affattes således:
»Kapitel 6 Forældreindkomst«.
 2. §§ 22, 22 a, 23 og 24, § 30, stk. 2, 2. pkt., og stk. 5 og 6, og § 32 ophæves.
 3. § 25, stk. 10, affattes således:
»Stk. 10. Uddannelsessøgende, hvis tillæg til grundstipendiet nedsættes eller helt bortfalder efter stk. 5 og 6, kan optage yderligere studielån med et beløb, der svarer til nedsættelsen.« 4. I § 30, stk. 1, udgår »den uddannelsessøgendes egenindkomst«, og før »studieforhold« indsættes: »den uddannelsessøgendes«.
5. I § 31, stk. 2, udgår »inklusive tillæg efter § 30, stk. 5,«.« [Ophævelse af bestemmelser vedrørende fribeløb og egenindkomst] Til § 2 3) Paragraffen affattes således:
»§ 2 Uddannelses- og forskningsministeren fastsætter tidspunktet for lovens ikrafttræden.« [Ændret ikrafttrædelsestidspunkt] Bemærkninger Til nr. 1 Med ændringsforslaget foreslås det, at lovens titel tilpasses som en konsekvens af det ændrede indhold og formål med lovforslaget.
Til nr. 2 Med nr. 1 foreslås det, at overskriften til kapitel 6 i SU-loven ændres.
Forslaget er en konsekvens af, at det med det foreslåede nr. 2 foreslås, at bestemmelser om egenindkomst og fribeløb i kapitel 6 ophæves.
 Med nr. 2 foreslås det, at §§ 22, 22 a, 23 og 24, § 30, stk. 2, 2. pkt., og stk. 5 og 6, og § 32 i SU-loven ophæves.
Den foreslåede ordning vil indebære, at alle bestemmelser om uddannelsessøgendes egenindkomst og fribeløb i SU-loven ophæves.
Dette vil medføre, at der ikke vil være nogen begrænsning i den indkomst, som de uddannelsessøgende kan have i et kalenderår, hvori de er indskrevet på og gennemgår en uddannelse, der er SU-berettigende.
Dette vil med ændringsforslaget både omfatte måneder i kalenderåret, hvor den uddannelsessøgende modtager SU, herunder SU-handicaptillæg, og måneder, hvor den uddannelsessøgende ikke modtager SU.
 Med nr. 3 foreslås det at nyaffatte SU-lovens § 25, stk. 10, hvorefter uddannelsessøgende, hvis tillæg til grundstipendiet nedsættes eller helt bortfalder efter stk. 5 og 6, kan optage yderligere studielån med et beløb, der svarer til nedsættelsen.
 Den foreslåede ændring vil indebære, at bestemmelser om muligheden for at få forhøjet årsfribeløbet eller uddannelsesfribeløbet som følge af nedsat eller bortfaldet tillæg til grundstipendiet udgår.
 Med nr. 4 foreslås det, at henvisningen til den uddannelsessøgendes egenindkomst udgår af SU-lovens § 30, stk. 1.
 Med nr. 5 foreslås det som konsekvens af det foreslåede nr. 2, at henvisningen til § 30, stk. 5, der foreslås ophævet, udgår.
 Den foreslåede ændring vil indebære, at uddannelsessøgendes indkomst ikke vil indgå i grundlaget for den endelige tildeling af SU.
Til nr. 3 Med ændringsforslaget foreslås det at ændre ikrafttrædelsestidspunktet.
Ikrafttrædelsestidspunktet fastsættes af uddannelses- og forskningsministeren på baggrund af en nærmere afklaring af, hvornår de foreslåede ændringer i lovforslagets § 1 om ophævelse af bestemmelser vedrørende fribeløb og egenindkomst vil kunne implementeres ud fra overvejelser af administrativ, it-mæssig og økonomisk karakter.
6. Udvalgsarbejdet Lovforslaget blev fremsat den 23. august 2022 og var til 1. behandling den 25. august 2022. Lovforslaget blev efter 1. behandling henvist til behandling i Uddannelses- og Forskningsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 1 møde.
Høringssvar Et udkast til lovforslaget har inden fremsættelsen været sendt i høring, og uddannelses- og forskningsministeren sendte den 15. august 2022 dette udkast til udvalget, jf.
UFU alm. del  bilag 141. Den 23. august 2022 sendte uddannelses- og forskningsministeren høringssvarene og et høringsnotat til udvalget.
Bilag Under udvalgsarbejdet er der omdelt 5 bilag på lovforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om lovforslaget.
Spørgsmål Udvalget har under udvalgsarbejdet stillet 2 spørgsmål til uddannelses- og forskningsministeren til skriftlig besvarelse, hvoraf ministeren har besvaret spørgsmål 1. Spørgsmål 2 forventes besvaret inden 2. behandlingen.
Ida Auken (S) Jens Joel (S) Julie Skovsby (S) Kasper Roug (S) Kasper Sand Kjær (S) fmd.
Rasmus Horn Langhoff (S) Rasmus Stoklund (S) Maria Gudme (S) Troels Ravn (S) Jacob Mark (SF) Astrid Carøe (SF) Stinus Lindgreen (RV) Katrine Robsøe (RV) Pernille Skipper (EL) Peder Hvelplund (EL) Susanne Zimmer (FG) Bertel Haarder (V) Anne Honoré Østergaard (V) nfmd.
Carsten Kissmeyer (V) Jane Heitmann (V) Heidi Bank (V) Ulla Tørnæs (V) Jens Henrik Thulesen Dahl (DD) Marie Krarup (UFG) Alex Ahrendtsen (DF) Britt Bager (KF) Gitte Willumsen (KF) Peter Seier Christensen (NB) Henrik Dahl (LA) Alternativet, Moderaterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
