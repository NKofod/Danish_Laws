Skriftlig fremsættelse (16. marts 2000) Økonomiministeren (Marianne Jelved):
 Herved tillader jeg mig for Folketinget at  

 fremsætte:
Forslag til lov om ændring af realkreditloven,  

 kursgevinstloven, pensionsafkastbeskatningsloven og selskabsskatteloven samt  

 ophævelse af lov om Dansk Landbrugs Realkreditfond. (Overførsel  

 af Dansk Landbrugs Realkreditfond) (Lovforslag nr.
L 223).
I overensstemmelse med anbefalingerne i »Regeringens  

 redegørelse om den finansielle sektor,« december 1999, blev Dansk  

 Landbrugs Realkreditfond (DLR), den 1. januar 2000, underlagt tilsyn af  

 Finanstilsynet på lige fod med andre realkreditinstitutter.
Lovansvaret  

 vedrørende DLR forblev i Ministeriet for Fødevarer, Landbrug og  

 Fiskeri.
Efterfølgende har DLR udtrykt ønske om at  

 få tilsvarende omdannelsesmuligheder til aktieselskab, som institutter  

 under realkreditloven.
Det er herefter fundet mest hensigtsmæssigt, at  

 ophæve lov om Dansk Landbrugs Realkreditfond og overføre DLR til  

 realkreditloven.
DLR har tilkendegivet, ikke at have indvendinger mod dette.
Da DLR ikke opfylder realkreditlovens kapitalkrav, der er  

 EU-direktiv bestemt, foreslås en overgangsordning, hvorefter DLR kan  

 medregne en andel af den ikke-indbetalte garantikapital som supplerende  

 kapital.
Ordningen skal aftrappes over en 10 årig periode.
DLR vil som følge af lovforslaget ikke  

 længere lovgivningsmæssigt være begrænset til kun at  

 yde lån til ejere af ejendomme, der anvendes til landbrug, gartneri,  

 skovbrug og lignende jordbrugsmæssig virksomhed.
Ligeledes vil DLR ved  

 overførsel til realkreditloven bl.a. få mulighed for at anvende  

 de i realkreditloven gældende regler om fusion, deling og omdannelse  

 til aktieselskab.
 Ændringerne i kursgevinstloven,  

 pensionsafkastbeskatningsloven og selskabsskatteloven er  

 konsekvensændringer.
 Med disse bemærkninger og idet jeg i øvrigt  

 henviser til lovforslaget og bemærkningerne til dette, skal jeg  

 anbefale forslaget til det høje Tings velvillige behandling.
