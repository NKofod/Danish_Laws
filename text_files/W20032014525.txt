Konkrete afgørelser vedr. § 6a fra ÅB 2003 I I sagerne (N.j.nr. 578/2003) og (N.j.nr. 633/2003) besluttede nævnet i medfør af offererstatnings-lovens § 6 a at nedsætte ansøgernes erstatning med 2/3. Ansøgerne havde i november 2000 fået et tip om, hvem der var gerningsmænd til et stort røveri.
Ansøgerne opsøgte sammen med nogle uidentificerede personer røverne.
Det blev lagt til grund, at ansøgerne havde haft til hensigt at få del i byttet fra røveriet, og at de havde medbragt våben i form af baseballkøller, macheter og lignende.
De to røvere, som var på flugt, opholdt sig i en lejlighed.
Da de fandt ud af, at ansøgerne var efter dem, gik de ned i et kælderrum, hvor de bevæbnede sig med henholdsvis en pistol og et maskingevær.
Ude på gaden blev røverne mødt af ansøgerne, som gav udtryk for, at de ville tæske dem.
Den ene af røverne skød med maskingeværet mod benene på de to ansøgere og ramte begge ansøgere i benene.
Begge røvere blev dømt for overtrædelse af straffelovens § 245. Ansøgerne nedlagde påstand om erstatning og godtgørelse i retten. Østre Landsret udtalte, at de to gerningsmænd skulle anerkende at være erstatningspligtige, men at der forelå en meget betydelig egen skyld hos ansøgerne. Østre Landsret tog ikke i øvrigt stilling til erstatningskravene.
Efter det oplyste om hændelsesforløbet og under hensyn til landsrettens bemærkninger om egen skyld, besluttede nævnet, at ansøgernes erstatning skulle nedsættes med 2/3. Ansøgernes endelige erstatningskrav er endnu ikke opgjort.
