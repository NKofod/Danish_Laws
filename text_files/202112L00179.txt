Fremsat den 27. april 2022 af uddannelses- og forskningsministeren (Jesper Petersen) Forslag til Lov om ændring af SU-loven (Forhøjelse af fribeløb) § 1 I SU-loven, jf. lovbekendtgørelse nr. 1037 af 30. august 2017, som ændret bl.a. ved lov nr. 464 af 29. april 2019, lov nr. 328 af 31. marts 2020, § 1 i lov nr. 293 af 27. februar 2021 og senest ved § 1 i lov nr. 2400 af 14. december 2021, foretages følgende ændringer:
 1. I § 24, stk. 1, nr. 1, ændres »8.846 kr. (2019-niveau)« til: »13.178 kr. (2022-niveau)«.
 2. I § 24, stk. 1, nr. 2, ændres »13.375 kr. (2019-niveau)« til: »17.876 kr. (2022-niveau)«.
 3. I § 24, stk. 12, ændres »2020 og 2021« til: »2020-2022«.
§ 2 I lov nr. 328 af 31. marts 2020 om ændring af SU-loven (Udvidede muligheder for studielån og slutlån samt forhøjelse af fribeløb som følge af covid-19), som ændret ved § 2 i lov nr. 293 af 27. februar 2021 foretages følgende ændring:
 1. § 2, stk. 4, ophæves.
§ 3 Stk. 1. Loven træder i kraft den 1. juni 2022, jf. dog stk. 2.
 Stk. 2. § 1, nr. 1 og 2, træder i kraft den 1. januar 2023.
Stk. 3. § 1, nr. 1 og 2, har virkning for den endelige tildeling af uddannelsesstøtte, jf.
SU-lovens § 30, for støtteåret 2023 og senere.
For tidligere støtteår finder de hidtil gældende regler anvendelse.
 Stk. 4. § 24, stk. 12, i SU-loven, som ændret ved denne lovs § 1, nr. 3, ophæves den 1. januar 2024.
Bemærkninger til lovforslaget Almindelige bemærkninger 1. Indledning Lovforslaget har til hensigt at følge op på den aftale, som regeringen (Socialdemokratiet) indgik sammen med Dansk Folkeparti, Socialistisk Folkeparti, Radikale Venstre og Kristendemokraterne den 21. januar 2022 om en ny reformpakke Hurtigere i job, et stærkere arbejdsmarked, investeringer i fremtiden og innovative virksomheder.
Med aftalen blev aftalepartierne enige om at ville søge SU-forligskredsens (regeringen, Venstre, Dansk Folkeparti, Radikale Venstre, Socialistisk Folkeparti, Konservative, Liberal Alliance) opbakning til at hæve SU-fribeløbet med 4.000 kr. om måneden, således at uddannelsessøgende får mulighed for at arbejde mere ved siden af uddannelsen, hvis de ønsker det, uden at det påvirker de uddannelsessøgendes SU.
Det kan give en tættere tilknytning til arbejdsmarkedet.
Regeringen og aftalepartierne indgik herefter den 4. marts 2022 en opdateret aftaleøkonomi.
På baggrund af den opdaterede aftaleøkonomi har SU-forligskredsen tilsluttet sig forslaget.
Lovforslaget har endvidere til hensigt at følge op på aftale af 21. december 2021 mellem regeringen (Socialdemokratiet) og Venstre, Dansk Folkeparti, Radikale Venstre, Socialistisk Folkeparti, Konservative og Liberal Alliance om mulighed for forhøjelse af SU-fribeløbet i 2022 for uddannelsessøgende, der deltager i samfundskritiske funktioner som led covid-19-beredskabet, således at uddannelsessøgende også for støtteåret 2022 kan søge om forhøjet fribeløb.
Dermed risikerer uddannelsessøgende ikke at få et krav om tilbagebetaling af SU, som følge af en særlig høj indkomst på grund af deltagelse i samfundskritiske funktioner som led i covid-19-beredskabet.
En tilsvarende mulighed for fribeløbsforhøjelse har været gældende for støtteårene 2020 og 2021.
2. Lovforslagets hovedpunkter 2.1. Forhøjelse af fribeløb med 4.000 kr.
2.1.1. Gældende ret En af betingelserne for at modtage SU er, at den uddannelsessøgendes indkomst ikke overstiger et nærmere angivet beløb, det såkaldte årsfribeløb eller uddannelsesfribeløb. Årsfribeløbet og uddannelsesfribeløbet er sammensat af månedlige fribeløb, og størrelsen heraf afhænger af den uddannelsessøgendes uddannelsesmæssige situation i hver enkelt måned.
Dette følger af SU-lovens kapitel 6, jf. lovbekendtgørelse nr. 1037 af 30. marts 2017.
SU udbetales med foreløbige beløb i støtteåret.
Støtten tildeles med endelige beløb efter støtteårets afslutning, jf. § 28 i SU-loven.
Den endelige tildeling sker efter udgangen af hvert støtteår i forbindelse med indkomstkontrollen.
Her sammenholder Uddannelses- og Forskningsstyrelsen den uddannelsessøgendes egenindkomst i støtteåret, jf. § 23 i SU-loven, med årsfribeløbet eller uddannelsesfribeløbet, jf.
SU-lovens § 24. Overskrider egenindkomsten den uddannelsessøgendes årsfribeløb eller uddannelsesfribeløb, skal den uddannelsessøgende tilbagebetale en del af eller hele den modtagne støtte.
Dette følger af SU-lovens kapitel 7.
SU ydes uden for klippekortet til uddannelsessøgende i ungdomsuddannelse mv. og inden for klippekortet til uddannelsessøgende i videregående og privat uddannelse.
Med klippekort henvises til, at der til videregående eller privat uddannelse stilles et begrænset antal måneder med SU til rådighed (klippekortet), hvor en måneds SU tæller som et klip.
I måneder, hvor den uddannelsessøgende modtager SU, gælder det laveste månedlige fribeløb.
For uddannelsessøgende, der modtager SU uden for klippekortet, er det laveste fribeløb 9.178 kr. (2022-niveau), jf.
SU-lovens § 24, stk. 1, nr. 1. For uddannelsessøgende, der modtager SU inden for klippekortet, er det laveste fribeløb 13.876 kr. (2022-niveau), jf.
SU-lovens § 24, stk. 1, nr. 2.
Herudover gælder det mellemste fribeløb på 20.329 kr. (2022-niveau) i de måneder, hvor den uddannelsessøgende har fravalgt SU, har orlov fra uddannelsen, er i lønnet praktik som en del af uddannelsen eller er erklæret studieinaktiv.
Det højeste fribeløb på 39.128 kr. (2022-niveau) gælder i måneder, hvor den uddannelsessøgende er uden for uddannelse, ikke har flere klip til en videregående uddannelse og ikke modtager slutlån eller ikke opfylder grundlæggende betingelser for retten til uddannelsesstøtte, herunder aldersbetingelsen m.v.
Det følger af SU-lovens § 24, stk. 2 og 3.
2.1.2. Uddannelses- og Forskningsministeriets overvejelser og den foreslåede ordning Da der i lyset af covid-19 situationen også i 2022 kan være behov for, at uddannelsessøgende deltager i covid-19-beredskabet, foreslås det at ændre SU-loven således, at muligheden for efter ansøgning at få forhøjet årsfribeløbet eller uddannelsesfribeløbet med den indtægt, som den uddannelsessøgende har modtaget herfor, også skal gælde for støtteåret 2022. Hermed undgår de uddannelsessøgende, som måtte få en særlig høj indkomst på grund af deltagelse i samfundskritiske funktioner som led i covid-19-beredskabet også i 2022, at få et krav om tilbagebetaling af for meget udbetalt støtte på grund af indkomster i forbindelse med deres deltagelse i covid-19-beredskabet.
2.2. Forhøjelse af fribeløb på grund af deltagelse i covid-19-beredskabet 2.2.1. Gældende ret Som følge af covid-19 kan der også i 2022 være større efterspørgsel på uddannelsessøgende, der kan deltage i samfundskritiske funktioner som led i covid-19-beredskabet.
Med covid-19-beredskabet menes bl.a. borgere med en sundhedsfaglig eller pædagogisk baggrund, der bliver anmodet om at træde til som ekstra assistance i samfundskritiske funktioner, og hvor dette arbejde ikke udføres som en del af borgerens almindelige arbejde.
Den højere indkomst, som de uddannelsessøgende, der tager del i dette beredskab, kan få i denne periode, kan føre til, at de overskrider grænsen for den indkomst, de må have ved siden af deres SU (årsfribeløbet eller uddannelsesfribeløbet).
For at undgå at de uddannelsessøgende, som måtte få en særlig høj indkomst på grund af deltagelse i covid-19-beredskabet i støtteårene 2020 og 2021, får et krav om tilbagebetaling af for meget udbetalt støtte på grund af indkomster i forbindelse med deres deltagelse i beredskabet, kan disse uddannelsessøgende efter ansøgning få forhøjet deres årsfribeløb eller uddannelsesfribeløb i 2020 og 2021 med den indtægt, som den uddannelsessøgende har modtaget herfor.
Dette følger af SU-lovens § 24, stk. 12.
2.2.2. Uddannelses- og Forskningsministeriets overvejelser og den foreslåede ordning Med henblik på at give bedre muligheder til de uddannelsessøgende, der ønsker at arbejde mere ved siden af uddannelsen i de perioder, hvor de modtager SU, foreslås det at ændre SU-loven således, at de laveste fribeløb forhøjes med 4.000 kr. (2022-niveau) pr. måned med virkning fra og med støtteåret 2023.
 Formålet med forslaget er at øge arbejdsudbuddet, da uddannelsessøgende, der modtager SU, og som i dag ligger tæt på fribeløbsgrænsen, vil få øget økonomisk incitament til at arbejde ved siden af uddannelsen.
Det laveste fribeløb for uddannelsessøgende, der modtager SU uden for klippekort (ungdomsuddannelser mv.), vil herefter udgøre 13.178 kr. (2022-niveau) pr. måned i måneder med SU.
For uddannelsessøgende, der modtager SU inden for klippekortet (videregående og privat uddannelse), vil det laveste fribeløb herefter udgøre 17.876 kr. (2022-niveau) pr. måned i måneder med SU.
3. Økonomiske konsekvenser og implementeringskonsekvenser for det offentlige Forslaget vedrørende den generelle forhøjelse af fribeløb vil medføre øgede SU-udgifter.
Det skyldes dels, at den uddannelsessøgende, der har fravalgt SU på grund af indkomst, der ligger over den nuværende fribeløbsgrænse, efter forhøjelsen af fribeløbet med 4.000 kr., kan undlade at fravælge SU, dels at det forventes at forhøjelsen af fribeløbsgrænsen vil medføre, at færre uddannelsessøgende modtager et tilbagebetalingskrav.
 Samtidig er det lagt til grund, at det vil øge arbejdsudbuddet, da uddannelsessøgende, som i dag ligger tæt på fribeløbsgrænsen, vil få øget økonomisk incitament til at arbejde ved siden af uddannelsen.
 Samlet set skønnes forslaget vedrørende den generelle forhøjelse af laveste fribeløb at medføre et negativt provenu efter skat, tilbageløb og adfærd på ca. 20 mio. kr. årligt  og at øge arbejdsudbuddet med ca. 300 fuldtidspersoner.
De økonomiske konsekvenser vedrørende muligheden for, at den uddannelsessøgende også for støtteåret 2022 kan søge om forhøjet fribeløb grundet deltagelse i covid-19-beredskabet skønnes i 2022 at være 1,6 mio. kr. som følge af færre indtægter i forbindelse med færre rejste indkomstkontrolkrav.
Skønnet er behæftet med usikkerhed.
 Lovforslaget har ingen implementeringskonsekvenser for det offentlige.
Lovforslaget er ikke relevant i forhold til principperne om digitaliseringsklar lovgivning 4. Økonomiske og administrative konsekvenser for erhvervslivet m.v.
 Lovforslaget har ingen økonomiske og administrative konsekvenser for erhvervslivet.
5. Administrative konsekvenser for borgerne Den del af lovforslaget der vedrører forhøjelse af fribeløb på grund af deltagelse i covid-19-beredskabet indebærer, at den uddannelsessøgende særskilt skal ansøge om forhøjet fribeløb for støtteåret 2022. Den del af lovforslaget der vedrører den generelle forhøjelse af fribeløb har ingen administrative konsekvenser for borgerne.
6. Klimamæssige konsekvenser Lovforslaget har ingen klimamæssige konsekvenser.
 7. Miljø- og naturmæssige konsekvenser.
 Lovforslaget har ingen miljø- og naturmæssige konsekvenser.
8. Forholdet til EU-retten Lovforslaget indeholder ingen EU-retlige aspekter.
 9. Hørte myndigheder og organisationer m.v.
 Et særskilt udkast til lovforslag om forhøjelse af fribeløb grundet deltagelse i covid-19-beredskabet har i perioden fra den 25. januar 2022 til den 11. februar 2022 været sendt i høring hos følgende myndigheder og organisationer m.v.: Ankenævnet for Statens Uddannelsesstøtteordninger, Akademikerne, Akademisk Arkitektforening, Dansk Magisterforening, Danske Erhvervsakademier, Danske Erhvervsskoler og Gymnasier, Danske Gymnasieelevers Sammenslutning, Danske Handicaporganisationer, Danske Landbrugsskoler, Danske Professionshøjskoler, Danske SOSU-skoler, Danske Studerendes Fællesråd, Danske Universiteter, Det Centrale Handicapråd, Digitaliseringsstyrelsen, Djøf, Erhvervsskolernes Elevorganisation, Foreningen af Danske Lægestuderende, Frit Forum  Socialdemokratiske Studerende, Ingeniørforeningen IDA, Institut for Menneskerettigheder, Landssammenslutningen af Handelsskoleelever, Lærerstuderendes Landskreds, Pædagogstuderendes Landssammenslutning, Rektorkollegiet for de kunstneriske og kulturelle uddannelser, Rektorkollegiet for de maritime uddannelser, Rigsrevisionen, Sammenslutningen af Danske Socialrådgiverstuderende, Studenterrådgivningen, Studievalg Danmark, Sygeplejestuderendes Landssammenslutning, Udbetaling Danmark og Ungdommens Uddannelsesvejledning.
 Et særskilt udkast til lovforslag om den generelle forhøjelse af laveste fribeløb har dertil i perioden den 7. marts 2022 til den 21. marts 2022 været sendt i høring hos ovenstående myndigheder og organisationer m.v.
Bemærkninger til lovforslagets enkelte bestemmelser Til § 1 Til nr. 1 Det fremgår af SU-lovens § 24, stk. 1, nr. 1, at det laveste fribeløb udgør 8.846 kr. (2019-niveau) for uddannelsessøgende, der modtager SU uden for klippekortet.
Dette svarer til 9.178 kr. pr. måned i 2022-niveau.
 Det laveste fribeløb gælder i de måneder, hvor den uddannelsessøgende modtager SU.
 Det foreslås at ændre § 24, stk. 1, nr. 1, således, at det laveste fribeløb for uddannelsessøgende, der modtager SU uden for klippekortet, udgør 13.178 kr. (2022-niveau).
 Med forslaget vil uddannelsessøgende i ungdomsuddannelse mv. derved få mulighed for at øge deres indkomst med 4.000 kr. pr. måned, hvor de uddannelsessøgende modtager SU, uden at blive mødt af et indkomstkontrolkrav efter støtteårets afslutning.
 Der henvises til de almindelige bemærkninger, pkt. 2.1.
Til nr. 2 Det følger af SU-lovens § 24, stk. 1, nr. 2, at det laveste fribeløb udgør 13.375 kr. (2019-niveau) for uddannelsessøgende, der modtager SU inden for klippekortet.
Dette svarer til 13.876 kr. pr. måned i 2022-niveau.
 Det laveste fribeløb gælder i de måneder, hvor den uddannelsessøgende modtager SU.
 Det foreslås at ændre § 24, stk. 1, nr. 2, således, at det laveste fribeløb for uddannelsessøgende, der modtager SU inden for klippekortet, udgør 17.876 kr. (2022-niveau).
 Med forslaget vil uddannelsessøgende i videregående og privat uddannelse derved få mulighed for at øge deres indkomst med 4.000 kr. pr. måned, hvor de uddannelsessøgende modtager SU, uden at blive mødt af et indkomstkontrolkrav efter støtteårets afslutning.
 Der henvises til de almindelige bemærkninger, pkt. 2.1.
Til nr. 3 Efter SU-lovens § 24, stk. 12, kan årsfribeløbet eller uddannelsesfribeløbet for støtteårene 2020 og 2021 for uddannelsessøgende, der deltager i samfundskritiske funktioner i forbindelse med beredskabet i forhold til covid-19, efter ansøgning forhøjes med den indtægt, som den uddannelsessøgende modtager herfor.
 Det foreslås at ændre SU-lovens § 24, stk. 12, således at bestemmelsen også vil omfatte støtteåret 2022.
 Med den foreslåede ændring af SU-lovens § 24, stk. 12, kan årsfribeløbet eller uddannelsesfribeløbet for støtteåret 2022 for uddannelsessøgende, der deltager i samfundskritiske funktioner i forbindelse med beredskab i forhold til covid-19, efter ansøgning forhøjes med den indtægt, som den uddannelsessøgende modtager herfor, ligesom det har været gældende for støtteårene 2020 og 2021.
 Hermed sikres det, at de uddannelsessøgende, som under uddannelsen deltager i beredskabet, ikke vil komme i en situation, hvor de   grundet deltagelsen  skal tilbagebetale SU eller fravælge SU for at undgå et tilbagebetalingskrav.
 Når årsopgørelsen for 2022 fra skattemyndighederne foreligger, hvilket for de fleste støttemodtagere sker i foråret 2023, vil Uddannelses- og Forskningsstyrelsen foretage indkomstkontrollen for støtteåret 2022, hvor den uddannelsessøgendes egenindkomst i støtteåret 2022 sammenholdes med årsfribeløbet eller uddannelsesfribeløbet for samme støtteår.
 I de tilfælde, hvor de uddannelsessøgende under en uddannelsesperiode yder assistance i samfundskritiske funktioner som en del af covid-19-beredskabet, vil indtægten forbundet hermed altid kunne medføre forhøjelse af årsfribeløbet eller uddannelsesfribeløbet.
 I forbindelse med ansøgning om forhøjelse af årsfribeløbet eller uddannelsesfribeløbet for støtteåret 2022 vil den uddannelsessøgende skulle godtgøre, at beløbet er optjent i forbindelse med deltagelse i samfundskritiske funktioner i forbindelse med covid-19-beredskabet.
 Der henvises til de almindelige bemærkninger, pkt. 2.2.
Til § 2 Til nr. 1 Årsfribeløbet eller uddannelsesfribeløbet for støtteårene 2020 og 2021 kan for uddannelsessøgende, der deltager i samfundskritiske funktioner i forbindelse med beredskabet i forhold til covid-19, efter ansøgning forhøjes med den indtægt, som den uddannelsessøgende modtager herfor, jf.
SU-lovens § 24, stk. 12.
 SU-lovens § 24, stk. 12, ophæves den 1. januar 2023, jf. § 2, stk. 4, i lov nr. 328 af 31. marts 2020 om ændring af SU-loven, som ændret ved lov nr. 293 af 27. februar 2021.
 Det foreslås at ophæve § 2, stk. 4, i lov nr. 328 af 31. marts 2020 om ændring af SU-loven, som ændret ved lov nr. 293 af 27. februar 2021.
Forslaget indebærer, at den hidtil gældende solnedgangsklausul, hvorefter SU-lovens § 24, stk. 12, automatisk skulle ophæves den 1. januar 2023, vil bortfalde.
Forslaget skal ses i sammenhæng med, at der med dette lovforslags § 3, stk. 4, foreslås indsat en ny solnedgangsklausul, hvorefter SU-lovens § 24, stk. 12, som ændres med dette lovforslags § 1, nr. 3, i stedet foreslås ophævet den 1. januar 2024.
 Der henvises til bemærkningerne til lovforslagets § 3, stk. 4.
Til § 3 Det foreslås med stk. 1, at loven træder i kraft den 1. juni 2022, jf. dog stk. 2. Lovens stk. 1 er møntet på forhøjelse af fribeløb på grund af deltagelse i covid-19-beredskabet i støtteåret 2022. Den uddannelsessøgende kan ansøge om forhøjet fribeløb fra lovens ikrafttræden til og med udgangen af 2023.
 Det foreslås med stk. 2, at lovens § 1, nr. 1 og 2, træder i kraft den 1. januar 2023.
Det foreslås med stk. 3, at lovens § 1, nr. 1 og 2, har virkning for den endelige tildeling af uddannelsesstøtte, jf.
SU-lovens § 30, for støtteåret 2023 og senere.
For tidligere støtteår finder de hidtil gældende regler anvendelse.
Den foreslåede bestemmelse medfører, at det forhøjede laveste fribeløb vil gælde for hele støtteåret 2023 og derefter.
De forhøjede fribeløbssatser vil første gang indgå i styrelsens indkomstkontrol for støtteåret 2023, der forventes foretaget i 2024. Ved indkomstkontrollen sammenholdes den uddannelsessøgendes samlede egenindkomst med årsfribeløbet eller uddannelsesfribeløbet.
For støtteåret 2022 og tidligere vil de hidtil gældende regler fortsat finde anvendelse.
 Det foreslås med stk. 4, at § 24, stk. 12, i SU-loven, som ændret ved denne lovs § 1, nr. 3, ophæves den 1. januar 2024.
 Ophævelsestidspunkt vil tage højde for, at indkomstkontrollen for støtteåret 2022 foretages i løbet af kalenderåret 2023. Uddannelsessøgende skal således senest søge om forhøjelsen af fribeløbet inden udgangen af 2023.
SU-loven gælder ikke for Færøerne eller Grønland, jf.
SU-lovens § 63, og loven indeholder ikke hjemmel til at sætte loven i kraft for Færøerne og Grønland.
 Loven vil derfor heller ikke gælde for Færøerne og Grønland.
