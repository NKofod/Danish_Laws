Nr BSF 38 Forslag til folketingsbeslutning om forøgelse af bistanden til  

 Centralamerika Fremsat af Hans Hækkerup (S) Helle Degn (S) Jørgen Estrup (RV) Niels  

 Helveg Petersen (RV) den 10. november 1987 Folketinget opfordrer regeringen til - at støtte fredsplanen, som de fem centralamerikanske lande underskrev den 7. august 1987 i Esquipulas, og opfordre USA til at afstå fra alle forholdsregler, der kan gribe hæmmende ind i fredsprocessen, herunder handelsblokaden mod Nicaragua og den fortsatte støtte til contraerne, som begge er kendt ulovlige af Den Internationale Domstol i Haag, - at forøge støtten til danske private organisationers flygtninge- og bistandsarbejde i de centralamerikanske lande, - at genoptage DANIDA's projektbistand til Nicaragua og forøge den samlede økonomiske bistand og - at oprette en dansk bistandsmission/ ambassade i Nicaragua.
BEMÆRKNINGER TIL FORSLAGET Den 7. november 1985 vedtog Folketinget et forslag om motiveret dagsorden, fremsat af Socialdemokratiet og Det Radikale Venstre, der blandt andet opfordrede regeringen til at forøge støtten til danske private organisationers bistandsarbejde i Centralamerika og at udvide den finansielle bistand til Nicaragua og udbygge handelssamkvemmet med landet.
Der henvises til Folketingstidende 1985-86, forhandlingerne sp. 1843 og 1860.
På trods af denne klare tilkendegivelse fra Folketinget i dagsordenen måtte forslagsstillerne under Folketingsdebatten den 21. maj 1987 om udenrigsministerens bistandspolitiske redegørelse af 13. maj 1987 med udgangspunkt i rapporten fra Verdenskommissionen om Miljø og Udvikling konstatere, at den forøgelse af bistanden, som Danmark har gennemført, ikke har været tilstrækkelig (se Folketingstidende 1986-87 (1. samling), forhandlingerne sp.
 12161).
Samtidig har USA's handelsboykot og contraernes krigsførelse bevirket, at bruttonationalproduktet pr. indbygger, der ifølge Verdensbankens beregninger var på 850 dollars i 1985, allerede nu må antages at ligge under 800 dollars-grænsen for DANIDA's projektbistand.
Dette var baggrunden for, at Socialdemokratiet og Det Radikale Venstre under debatten den 21. maj 1987 tilkendegav, at der måtte ske en udvidelse af bistanden til Nicaragua.
Den politiske udvikling i Centralamerika er med underskrivelsen af Arias-fredsplanen og de skridt, der er taget fra Nicaraguas side - blandt andet åbningen af La Prensa og Radio Catolica - nu kommet ind i det rigtige spor, og det er et yderligere argument for den foreslåede forøgelse af bistanden.
Den samlede årlige bistand bør forøges til 100 mio. kr., og der bør sigtes mod, at hovedparten ydes som projektbistand gennem DANIDA eller private danske organisationer.
Den hidtidige dækning af området af en rejsende ambassadør med bopæl i København og fra ambassaderne i Mexico og Colombia vil ikke være tilstrækkelig til at sikre den bedst mulige administration af de forøgede bistandsmidler, hvorfor det foreslås at oprette en bistandsmission med en chargee d'affaires i Managua.
