Fundet at byggelovgivningens bestemmelser om ejerforhold må forstås i  

 overensstemmelse med ejerlejlighedslovgivningens bestemmelser om  

 særejendomsret til lejligheder og medejendomsret til de fælles bestanddele af  

 ejendommens parkeringsareal Byggestyrelsen har i dag skrevet følgende til fr.
Hanne Vind-Andreasen,  

 Åbenrå 33, 4.th., 1124 København K.
 »Byggelovsklage vedrørende ejendommen matr.nr. 215, Rosenborg  

 kvarter.
 I skrivelse af 4. juli 1982 har De klaget over, at Københavns magistrat  

 den 13. januar 1981 har meddelt byggetilladelse til indretning af 3  

 parkeringspladser på ovennævnte ejendom.
De anfører i Deres skrivelse, at den meddelte byggetilladelse er formelt  

 forkert, da den er søgt af og meddelt til hovedejeren af ejendommen, uden at  

 der har foreligget fuldmagt fra ejerforeningen ved ansøgningen.
De beder  

 byggestyrelsen tage stilling til, om den trufne afgørelse kan anses for  

 korrekt, og om det er i overensstemmelse med beboernes tarv, at så stor en  

 del af baggården inddrages til parkeringspladser, når samtlige beboere har  

 protesteret imod det.
 Byggestyrelsen anmodede ved skrivelse af 20. juli 1982 magistraten om en  

 udtalelse.
 Magistraten har ved skrivelse af 12. november 1982 givet en redegørelse  

 for sagen.
Det fremgår heraf, at magistraten ved skrivelse af 23. juli 1981 har  

 meddelt hovedejeren af ejendommen, at ejerforeningens samtykke til  

 indretningen af de 3 parkeringspladser forudsættes indhentet.
Magistraten  

 modtager herefter den 22. september 1981 fra administrator for ejerforeningen  

 et referat af en ekstraordinær generalforsamling afholdt den 17. marts 1981.  

 Det fremgår af referatet, at indretningen af parkeringspladserne er godkendt  

 af generalforsamlingen.
Det fremgår endvidere, at magistraten ved skrivelse af 17. december 1981  

 har anmodet samtlige husstande i ejendommen om eventuelle bemærkninger  

 vedrørende parkeringspladsernes indretning i gården.
De fremsendte reaktioner  

 fra beboerne er imod indretningen af parkeringspladser i ejendommens gård.
 Sagen overvejes herefter på ny i magistraten.
Ved skrivelse af 7. juni 1982 giver borgmesteren Dem medhold i, at  

 byggetilladelsen for så vidt angår parkeringspladserne burde have været  

 meddelt ejerforeningen og burde have haft sit udgangspunkt i en ansøgning fra  

 ejerforeningen.
Borgmesteren finder ikke, at byggetilladelsen kan betragtes  

 som værende helt eller delvis ugyldig, da andrageren og adressaten for  

 tilladelsen reelt er den dispositionsberettigede for ejendommen.
 ./. Kopi af magistratens udtalelse vedlægges til orientering.
I byggestyrelsens skrivelse af 20. juli 1982 tog man forbehold med hensyn  

 til, om Deres klage kunne tages op til behandling, idet byggestyrelsens  

 afgørelser efter byggelovens § 23 kun kan påklages til byggestyrelsen, hvis  

 afgørelsen omfatter spørgsmål om forståelse af byggeloven eller en  

 bestemmelse fastsat i medfør af denne lov.
Påklage kan endvidere tillades,  

 hvis afgørelsen efter byggestyrelsens vurdering har almindelig interesse  

 eller videregående betydelige følger for klageren.
 I denne anledning skal byggestyrelsen meddele følgende:
Ansøgning om byggetilladelse skal efter bygningsreglement-1977, kap. 1.2.,  

 stk. 4, være underskrevet af ejendommens ejer.
I ejendomme, der er opdelt i  

 ejerlejligheder, må byggelovgivningens bestemmelser om ejerforhold forstås i  

 overensstemmelse med ejerlejlighedslovgivningens bestemmelser om  

 særejendomsret til lejligheder og medejendomsret til de fælles bestandele af  

 ejendommen.
 Det er herefter byggestyrelsens opfattelse, at byggetilladelsen for så  

 vidt angår parkeringspladserne burde være meddelt ejerforeningen efter  

 ansøgning fra denne.
 Da grundlaget for byggetilladelsen efterfølgende er bragt i orden, idet  

 ansøgningen om indretningen af de 3 parkeringspladser er godkendt af  

 ejerforeningen, finder byggestyrelsen ikke, at den skete fejl kan anses for  

 en sådan mangel ved magistratens afgørelse, at byggetilladelsen kan anses for  

 ugyldig.
Byggestyrelsen har ikke fundet, at magistratens tilladelse til indretning  

 af de 3 parkeringspladser i ejendommens gård, ligger uden for de hensyn, der  

 kan varetages gennem byggelovgivningen.
Det bemærkes i denne forbindelse, at  

 byggelovgivningen ikke for så vidt angår indretning af parkeringspladser  

 indeholder regler om beboerhøring eller beboeraccept som betingelse for  

 meddelelse af byggetilladelse.
Den beboerhøring, magistraten har foranlediget  

 gennemført, har således ikke været begrundet i byggelovgivningens regler.
Byggestyrelsen har alene taget stilling til de punkter i Deres klage, som  

 vedrører forståelsen af byggelovgivningen.
Forholdet mellem ejerforeningen og  

 de enkelte ejere og lejere i ejendommen er af privatretlig karakter, og  

 eventuelle tvister henhører i givet fald under domstolene.
 Byggestyrelsen har ikke herudover fundet, at byggelovens klagebetingelser  

 er opfyldt, og man kan ikke foretage videre i sagen.
Man beklager den sene besvarelse.« Der henvises til j.nr.
RO 105.
