Nr LSF 97 Forslag til Lov om ophævelse af lov om et teknologinævn Fremsat af Behnke (FP) Pia Dahl (FP) Mogens Elvensø (FP) Knud Lind (FP) den 15. november 1988 § 1. Lov nr. 272 af 6. juni 1985 om et teknologinævn ophæves.
 § 2. Loven træder i kraft den 1. januar 1989.
Bemærkninger til lovforslaget Folketinget nedsatte i 1985 et teknologinævn.
Intentionen var dengang hos  

 de partier, der stod bag oprettelsen af Teknologinævnet, at man gennem et  

 bredt sammensat nævn skulle have mulighed for at få vurderet forskellige  

 teknologiske spørgsmål, således at Folketinget kunne få et bedre  

 beslutningsgrundlag.
Det kan allerede nu konkluderes, at Teknologinævnet slet ikke har opnået  

 den status.
Nævnet har udsendt en række rapporter, men de har ikke haft  

 relation til lovgivningsarbejdet i Folketinget.
Der er således blevet brugt  

 meget tid og mange penge på et arbejde, hvis konkrete udbytte er meget  

 begrænset.
 Teknologinævnet vil i 1989 skulle bruge yderligere 11,4 mio. kr. til dets  

 fortsatte virke.
 Det er Fremskridtspartiets opfattelse, at disse penge med fordel kan  

 spares og i stedet indgå i den pulje af besparelser, som skal muliggøre store  

 samfundsgavnlige skattelettelser.
Danmark skal bruge mange flere ressourcer på ny teknologi, både på at  

 fremstille ny teknologi og på at anvende ny teknologi.
Initiativet dertil  

 skal ligge i det private erhvervsliv og ikke i nævn og udvalg.
Moderniserede  

 afskrivningsregler og generelle skattelettelser vil øjeblikkeligt betyde en  

 ekspansion i dansk erhvervsliv.
Merbeskæftigelse og modernisering af  

 produktionsapparatet vil i sig selv gøre mere for Danmark end nok så mange  

 udvalg og nævn.
 Folketinget har en mulighed for gennem vedtagelsen af dette lovforslag at  

 sætte en stopper for det eksperiment, som Teknologinævnet er.
Folketinget behandler i samlingen 1988-89 et lovforslag fra undervisnings-  

 og forskningsministeren (L 40) om at udskyde evalueringen af Teknologinævnets  

 virksomhed med et år.
Lovforslaget blev førstebehandlet den 27. oktober 1988  

 (FF 988).
 En vedtagelse af L 40 vil koste 4,6 mio. kr. i 1989. Hvis ikke der skal  

 blive tale om unødvendige genbeskikkelser og andet ressourceforbrug, er det  

 vigtigt, at nærværende lovforslag bliver behandlet hurtigt, således at de  

 forestående genbeskikkelser pr. 1. januar 1989 kan undgås.
Dette lovforslag giver Folketinget mulighed for allerede på nuværende  

 tidspunkt at evaluere Teknologinævnets virksomhed.
Fremskridtspartiets  

 opfattelse er, at nævnet ikke gennem sin virksomhed har retfærdiggjort en  

 fortsættelse af eksperimentet.
