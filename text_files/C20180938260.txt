 Vejledning om ansøgning om støtte fra ansøgningspuljen til etablering af nye frivilligcentre FL § 15.13.28.90.
Ansøgningsfrist den 23. august 2018 kl. 12.00 INDHOLDSFORTEGNELSE 1 Indledning 2 Ansøgningspuljens formål 3 Målgruppe 4 Ansøgerkreds 5 Baggrund om ansøgningspuljen 5.1 Hvad er et frivilligcenter? 5.2 Hvorfor er frivilligcentre en god idé? 6 Forventede resultater 7 Støtteegnede projekter 8 Projektperiode 9 Tidsplan 10 Tildelingskriterier for tilskud fra ansøgningspuljen 10.1 Vurderinger af ansøgninger 10.1.1 Tabel 1: Vurdering og tildelingskriterier 10.2 Uddybning af Tildelingskriterier 10.2.1 Kriterie 1: Relevans 10.2.2 Kriterie 2: Sammenhæng 10.2.3 Kriterie 3: Kommunal medfinansiering 10.2.4 Kriterie 4: Budget 10.2.5 Kriterie 5: Forankring 10.3 Krav til udbetaling af midler til andet etableringsår 10.4 Køn skal tænkes ind i projektet (Kønsmainstreaming) 11 Tilskudsberettigede udgifter 12 Ikke tilskudsberettigede udgifter 13 Udarbejdelse af budget 13.1 Nødvendige udgifter 13.2 Periodiserede budgetter 13.3 Lønudgifter 13.4 Enhedspriser 13.5 Noter til budgettet 13.6 Moms 14 Ansøgningsprocedure 14.1 NemID 15 Hvis projektet får tilskud 15.1 Rapport 15.2 Regnskab og revision 16 Statsstøtte 1 Indledning Denne vejledning handler om udmelding af ansøgningspuljen til etablering af nye frivilligcentre i 2018.
I 2018 udmeldes 1,9 mio. kr. til at støtte etableringen af nye frivilligcentre for en toårig projektperiode.
Der sigtes med denne ansøgningspulje mod at støtte to nye frivilligcentre.
Midlerne er afsat i finansloven for 2018 på § 15.13.28.90. Der gives i alt 940.000 kr. i statslig etableringsstøtte pr. frivilligcenter.
Etableringsstøtten fordeler sig med 510.000 kr. i første etableringsår og 430.000 kr. i andet etableringsår pr. frivilligcenter.
2 Ansøgningspuljens formål Ansøgningspuljens formål er at støtte etablering af nye frivilligcentre, der skal gøre det lettere for den enkelte borger at engagere sig i frivilligt socialt arbejde og styrke samspillet mellem kommuner og frivillige foreninger på det sociale område.
Målet med ansøgningspuljen er at etablere to nye frivilligcentre, der i forlængelse af projektperioden kan kvalificere sig til ansøgningspuljen for grundfinansiering af etablerede frivilligcentre.
3 Målgruppe Målgruppen for ansøgningspuljen er borgere, som har gavn af frivilligt socialt arbejde samt borgere og sammenslutninger, som enten selv er engageret i frivilligt socialt arbejde eller har ønsker herom.
4 Ansøgerkreds Ansøgningspuljens ansøgerkreds er kommuner, selvejende institutioner, frivillige foreninger samt enkeltpersoner, der tager initiativ til etablering af et nyt frivilligcenter, og som kan dokumentere en kommunal medfinansiering på minimum 50 procent.
5 Baggrund om ansøgningspuljen Et af frivilligcentrenes væsentligste formål er at gøre det lettere for de enkelte borgere at engagere sig i frivilligt socialt arbejde ved at skabe nogle gunstige lokale rammer for det frivillige sociale arbejde.
Det langsigtede mål med ansøgningspuljen er derfor at skabe et vedvarende økonomisk grundlag for etableringen af nye frivilligcentre, så der på sigt kan oprettes et frivilligcenter i alle de kommuner, hvor der er lokal opbakning til det.
5.1 Hvad er et frivilligcenter? Et frivilligcenter er en selvejende institution eller frivillig forening, som arbejder i et afgrænset lokalområde  typisk en kommune.
Et frivilligcenter har til formål at støtte, synliggøre, udvikle og fremme det lokale frivillige sociale arbejde og foreningsliv, som har et socialt sigte.
Et frivilligcenter arbejder for udbredelse af den frivillige indsats rettet mod målgrupper, der kan drage fordel af en frivillig social indsats.
Et frivilligcenter skal arbejde på at understøtte det frivillige arbejde bredt på en sådan måde, at det kommer forskellige målgrupper til gavn.
Med andre ord retter frivilligcentrenes tilbud sig mod foreninger og mod mennesker, der vil være frivillige eller vil i kontakt med et hjælpetilbud i en frivillig forening.
Et af frivilligcentrenes hovedmål er at understøtte og hjælpe foreningerne.
I centrene kan foreninger derfor få sparring om f.eks. fundraising og rekruttering.
Foreningerne kan deltage i kurser og låne lokaler til generalforsamlingen eller næste bestyrelsesmøde.
Frivilligcentrene synliggør det frivillige arbejde lokalt for at engagere endnu flere mennesker i det arbejde, som foreningerne udfører.
Endelig er frivilligcentrene også lokale samlingssteder for det frivillige arbejde.
Centrene arbejder for netværk mellem de lokale foreninger og for at medvirke til nytænkning og udvikling af nye muligheder på det frivillige sociale område.
 Mere information:
 Der kan hentes mere information om frivilligcentre hos frivilligcentrenes landsorganisation Frivilligcentre & Selvhjælp Danmark (FriSe) på adressen: www.frise.dk.
5.2 Hvorfor er frivilligcentre en god idé? Erfaringer med frivilligcentre viser, at et frivilligcenter i lokalsamfundet giver en mere systematisk hjælp til frivillige foreninger, en lettere indgang for borgere til at udføre frivilligt socialt arbejde samt en mere systematisk inddragelse af frivillige foreninger, f.eks. i samarbejdet med kommunen om løsning af opgaver på det sociale område.
6 Forventede resultater Det forventes, at de støttede projekter efter en toårig etableringsfase kan kvalificere sig til ansøgningspuljen for grundfinansiering af etablerede frivilligcentre (FRIG). Fra 2018 gælder der følgende kriterier for at kunne opnå grundfinansiering:
 1. Dokumentation for, at frivilligcenterets vedtægter danner grundlag for en bredt sammensat bestyrelse med repræsentanter for forskellige brancher, sektorer og med forskellige kompetencer og erfaringer.
2. Dokumentation for en overordnet strategi eller forandringsteori for frivilligcentret med mål og opfølgning herpå.
Strategien bør blandt andet inkludere mål af følgende type:
a.
Mål for hvordan frivilligcenteret understøtter rekruttering af frivillige i lokale organisationer.
b.
Mål for hvordan frivilligcenteret understøtter rekruttering af udsatte borgere som frivillige i lokale organisationer.
c.
Mål for mangfoldighed i medlemssammensætningen.
d.
Mål for facilitering af netværk for medlemsorganisationerne.
3. Kommunal medfinansiering, svarende til minimum 50 procent af den samlede grundfinansiering.
Den statslige grundfinansiering var i 2017 på 350.000 kr.
7 Støtteegnede projekter Støtteegnede projekter er projekter, der tager initiativ til etablering af et frivilligcenter.
Støtteegnede projekter er desuden projekter, som kan beskrive en realistisk strategi for rekruttering af frivillige, etablering af kontakt til de frivillige foreninger i kommunen samt en strategi for etablering af netværk og samarbejder mellem foreninger og eventuelt kommunen.
Dertil kommer, at projektet om etablering af et frivilligcenter skal kunne fremskaffe egnede lokaler og opnå den påkrævede kommunale medfinansiering, se uddybning i afsnit 10.2.3.
8 Projektperiode Midlerne skal anvendes i projektperioden, som løber fra 1. november 2018 til 31. oktober 2020.
9 Tidsplan Ansøgningspuljen for 2018 udmeldes den 31. maj 2018 med frist for ansøgning den 23. august 2018. Ansøgningspuljen forventes udmøntet ultimo oktober 2018.
10 Tildelingskriterier for tilskud fra ansøgningspuljen 10.1 Vurderinger af ansøgninger Ansøgninger om tilskud fra ansøgningspuljen vurderes på baggrund af nedenstående tildelingskriterier.
Vurderingen er inddelt i fem områder.
De enkelte vurderingsområder uddybes efter den skematiske oversigt.
Tabel 1. illustrerer, hvordan den samlede ansøgning bliver vurderet.
10.1.1 Tabel 1: Vurdering og tildelingskriterier 10.2 Uddybning af Tildelingskriterier Nedenfor uddybes tildelingskriterierne, som er opstillet i tabel 1, samt hvilke oplysninger, som ansøger skal beskrive.
10.2.1 Kriterie 1: Relevans Projektets formål ligger inden for ansøgningspuljens formål: I projektets formål skal det beskrives, hvilket problem projektet skal løse for målgruppen, og hvilken forandring det skal medføre for målgruppen.
Det er centralt, at det sandsynliggøres, hvordan projektet medvirker til at fremme ansøgningspuljens formål.
 Projektets ansøgerkreds ligger inden for ansøgningspuljens ansøgerkreds: I ansøgningen skal det fremgå klart, hvem ansøger er, således at det er tydeligt, at ansøgeren falder inden for ansøgerkredsen til ansøgningspuljen.
Projektets målgruppe ligger inden for ansøgningspuljens målgruppe: Projektets målgruppe skal beskrives kort og præcist.
Beskrivelsen skal indeholde følgende oplysninger:
o Hvem indgår i målgruppen? o Hvor mange er omfattet af målgruppen? o Hvor mange fra målgruppen forventes at være omfattet af projektet? Det er vigtigt, at der gives et realistisk bud på, hvor mange der indgår i projektet.
Der skal både tages hensyn til det økonomiske grundlag for projektet og kapaciteten (f.eks. antal ansatte, antal frivillige, deres faglige forudsætninger og projektets organisatoriske rammer og muligheder).
 o Hvordan vil antal borgere i projektet blive opgjort/dokumenteret? Det skal beskrives, hvordan I systematisk vil opgøre antallet af borgerne.
o Hvordan vil projektet få fat i (rekruttere) målgruppen? o Er der relevante undergrupper? (f.eks. relevant at skelne mellem mænd og kvinder? ). Når I beskriver målgruppen, skal I være opmærksomme på, om der er særlige kønsmæssige, aldersmæssige, geografiske, etniske eller andre perspektiver, der skal tages højde for i projektet.
 Frivilligcenteret dækker et afgrænset lokalområde: Endelig lægges der vægt på, at projektet etableres i en kommune eller andet afgrænset område, som medfører, at frivilligcentrets arbejde rækker ud til borgere og foreninger, som ikke allerede er dækket af eksisterende frivilligcentre.
10.2.2 Kriterie 2: Sammenhæng På baggrund af den samlede ansøgning og dertilhørende budget vil det blive vurderet, hvorvidt der er sammenhæng mellem projektets formål, mål på borgerniveau, aktiviteter, tidsplan, organisering, ressourcer mv.
 I vurderingen indgår også forankringsplan og beskrivelse af overgang til statslig grundfinansiering, se afsnit 6.
Det vil blive vurderet, hvorvidt projektet har opstillet klare og præcise mål på borgerniveau.
Målene er de konkrete resultater, som projektet forventer at opnå, for at projektet er en succes.
Projektets resultater skal være realistiske i forhold til blandt andet projektets målgruppe, bemanding og aktiviteter og have en sammenhæng til projektets overordnede formål.
Det skal i forlængelse heraf sandsynliggøres, at de beskrevne aktiviteter, som projektet vil gennemføre, vil føre til opfyldelse af de opstillede mål på borgerniveau.
Derudover vurderes det, hvorvidt de planlagte aktiviteter er klart beskrevet, og om aktiviteterne hænger sammen med målene på borgerniveau.
Projektet skal derfor beskrive hvilke aktiviteter, som projektet vil gennemføre, herunder hvordan de enkelte aktiviteter hænger sammen, og hvordan aktiviteterne bidrager til at opnå projektets mål.
Projektet skal ud fra en karakteristik af målgruppen og dens problemer beskrive indholdet af disse aktiviteter, så det kan ses, hvordan de modsvarer problemerne.
I forlængelse af aktivitetsbeskrivelsen, skal projektbeskrivelsen indeholde en tidsplan for projektets aktiviteter.
Det skal angives, om nogle aktiviteter tidsmæssigt skal placeres før andre, og om der er særlige kritiske betingelser, der skal være opfyldt, før projektet fortsættes.
Der skal vedlægges en tids- og aktivitetsplan for hele projektperioden, det vil sige en samlet tids- og aktivitetsplan for det første og det andet etableringsår.
Derudover skal det beskrives, hvordan projektet er organiseret.
F.eks. kan man beskrive projektets organisationsstruktur og opgavefordeling, hvor mange ansatte der er i projektet, hvilke beføjelser projektlederen har, hvem der har det overordnede ansvar for projektet, hvem der er projektets samarbejdspartere, og hvad disse bidrager med? Endelig skal det fremgå af projektbeskrivelsen, hvordan projektet vil dokumentere dets aktiviteter og resultater.
10.2.3 Kriterie 3: Kommunal medfinansiering Ansøger skal kunne dokumentere en kommunal medfinansiering på minimum 190.000 kr. i det første etableringsår og 270.000 kr. i det andet etableringsår.
Der skal som minimum indsendes en hensigtserklæring for tilstrækkelig kommunal medfinansiering for perioden 1. november 2018 til 31. oktober 2020, såfremt der opnås støtte til etablering af et nyt frivilligcenter.
Hensigtserklæringen for den kommunale medfinansiering skal være underskrevet af en kontorchef i den kommunale forvaltning.
 Som kommunal medfinansiering medregnes udover kontant støtte også støtte i form af husleje af de lokaler, som kommunen eventuelt stiller til rådighed for frivilligcentret.
10.2.4 Kriterie 4: Budget På baggrund af den samlede projektbeskrivelse og dertilhørende budget vil det blive vurderet, hvorvidt der er sammenhæng mellem de beskrevne aktiviteter og de udgiftstyper, som fremgår af budgettet.
Budgettet skal være realistisk, sparsommeligt og leve op til de krav, der er til udgiftstyper og niveauer, som fremgår af vejledningens afsnit 13  Udarbejdelse af budget.
Budgettet skal alene dække den statslige etableringsstøtte.
Som bilag til ansøgningen skal der desuden vedlægges budget for det samlede projekt inkl. kommunal medfinansiering.
På baggrund af den samlede projektbeskrivelse og dertilhørende budget vil det blive vurderet, hvorvidt der er sammenhæng mellem de beskrevne aktiviteter og de udgiftstyper, som fremgår af budgettet.
10.2.5 Kriterie 5: Forankring Det skal beskrives, hvordan projektets aktiviteter kan videreføres og forankres efter etableringsperiodens udløb, herunder overgangen til ansøgningspuljen for grundfinansiering af etablerede frivilligcentre (FRIG). På baggrund af den samlede projektbeskrivelse vil det blive vurderet, hvorvidt projektet har beskrevet en realistisk forankringsplan efter tilskudsperiodens ophør, herunder overgangen til grundfinansiering.
10.3 Krav til udbetaling af midler til andet etableringsår Tildeling af midler i andet etableringsår forudsætter, at:
 der fremsendes dokumentation for tilstrækkelig kommunal medfinansiering for andet etableringsår,  at der fremsendes en standardrapport.
 Materialet skal godkendes af Socialstyrelsen, før der kan finde udbetaling sted.
10.4 Køn skal tænkes ind i projektet (Kønsmainstreaming) Det skal tydeligt overvejes, om aktiviteter er målrettet enten mænd eller kvinder eller begge køn.
De anvendte metoder skal svare til de behov, som mænd og kvinder i målgruppen kan have.
Det skal overvejes, om kvinder og mænd har samme behov for hjælp.
Det skal også overvejes, om der er basis for at indrette aktiviteterne på en måde, der gør det muligt for både kvinder og mænd at få udbytte af det.
11 Tilskudsberettigede udgifter Projektets udgifter skal anføres under specifikke budgetposter i budgettet.
Af nedenstående oversigt fremgår, hvilke udgifter der er tilskudsberettigede i forhold til tilskud fra ansøgningspuljen i forbindelse med etablering af et nyt frivilligcenter:
1. Lønudgifter til aflønning af medarbejdere.
Lønniveauet må ikke være højere end det, der er aftalt i de statslige overenskomster for tilsvarende arbejde.
 2. Konsulenthonorarer.
 3. Udgifter til revisor.
 4. Lovpligtige forsikringer, herunder arbejdsskadeforsikringer.
5. Udgifter til transport.
Ved transport i egen bil, skal transportudgiften beregnes på baggrund af statens lave takst pr. km., jf.
Moderniseringsstyrelsens Cirkulære om satsregulering for tjenesterejser.
Udgifterne skal budgetteres med antal kilometer og takst pr. km.
 6. Udgifter til aktiviteter målrettet borgere.
 7. Udgifter til relevante uddannelses- og kursusaktiviteter for frivillige i begrænset omfang.
 8. Udgifter til formidling.
 9. Udgifter til lokaler.
10. Udgifter til småanskaffelser, herunder kontorhold.
Såfremt der søges om tilskud til materialeanskaffelser, skal formålet med anskaffelsen fremgå af ansøgningen eller i en note til budgettet.
12 Ikke tilskudsberettigede udgifter Af nedenstående oversigt fremgår, hvilke udgifter der ikke kan dækkes gennem tilskud fra ansøgningspuljen:
 1. Materialeanskaffelser for over 50.000 kr. pr. år.
 2. Anskaffelse af fast ejendom.
 3. Anlægsudgifter (herunder ombygning og renovering).
 4. Dækning af underskud.
 5. Tilskud til enkeltpersoners underhold.
 6. Aktiviteter, der fuldt ud er finansieret fra anden side.
 7. Generelle uddannelses- og kursusaktiviteter for frivillige.
 8. Aktiviteter for personer uden lovligt ophold i Danmark.
 9. Udgifter til projekter forankret i udlandet samt Grønland og Færøerne.
13 Udarbejdelse af budget I forbindelse med ansøgning om støtte fra Socialstyrelsens ansøgningspuljer skal der udarbejdes budget for projekterne, der ansøges om støtte til.
 Budgettet oprettes automatisk, når ansøgningen udfyldes elektronisk på Tilskudsportalen.
 Budgettet skal udarbejdes på en sådan måde, at det udgør en fyldestgørende og sandfærdig beskrivelse af projektets forventede udgifter, som er afstemt i forhold til projektets aktivitetsniveau, tidsplan og organisationsstrutkur.
Budgettet skal kun indeholde tilskudsberettigede udgifter, som direkte kan henføres til det konkrete projekts gennemførsel.
Således må der ikke budgetteres med udgifter, som ikke direkte kan henføres til det konkrete projekt, eller udgifter, der ikke kan gives tilskud til (se afsnit 11 og 12). Udgifter skal specificeres i budgettet, og udgifter kan ikke samles i overordnede budgetposter som overhead, administrationsbidrag og diverse.
Der kan ikke budgetteres med uforudsete udgifter.
 Det er vigtigt, at følgende oplysninger angives i budgettet:
 Projektets titel  Ansøgers identifikation (CVR-nummer eller CPR-nummer)  Ansøgers navn og adresse 13.1 Nødvendige udgifter Tilskud kan ydes til fremtidige, projektrelaterede udgifter.
Det skal være udgifter, der er nødvendige for at projektet kan gennemføres.
Det skal også være udgifter, som afholdes, når der er modtaget tilskud.
Kun i særlige tilfælde kan der ydes tilskud til udgifter, som er afholdt, før der blev ydet tilskud, hvis de har en klar tilknytning til projektet.
13.2 Periodiserede budgetter Udgifterne i det enkelte årsbudget skal fordeles på de måneder, hvor de enkelte udgifter forventes at falde.
Hvis der f.eks. er en ansat projektleder i projektet, opgøres lønnen som den afholdes, én gang om måneden.
Gennemsnitstal kan således ikke anvendes.
13.3 Lønudgifter Lønudgifter skal budgetteres med antal timer og sats pr. time for ansatte medarbejdere og/eller timelønnede eksterne konsulenter mv.
Lønudgifter må ikke inkluderes under andres budgetposter.
Lønniveauet må ikke være højere end det, der er aftalt i de statslige overenskomster for tilsvarende arbejde.
Relevant information findes på Moderniseringsstyrelsens hjemmeside www.moderniseringsstyrelsen.dk og/eller ved henvendelse til de relevante fagforeninger.
13.4 Enhedspriser Alle udgiftsposter skal så vidt muligt udspecificeres i antal enheder og pris pr. enhed.
Hvis projektet f.eks.
 indebærer afholdelse af to konferencer inden for det samme projektår, og hver af konferencerne koster 100.000 kr., anføres to enheder á 100.000 kr. i den eller de måneder, hvor konferencerne og dermed udgifterne forventes afholdt.
13.5 Noter til budgettet Der skal udarbejdes forklarende noter til de udgiftsposter, som anføres i budgettet.
Hvis en af budgetposterne f.eks. er Seminar, kan noten indeholde oplysninger om forventet antal deltagere, seminarets varighed (antal dage, med eller uden overnatning), pris pr. deltager, honorar til oplægsholder mv.
Noten skal således dels klarlægge indholdet af den enkelte aktivitet og dels klarlægge forudsætningerne for udgiftens størrelse.
13.6 Moms Kommuner og regioner kan ikke få tilskud til dækning af moms, da momsen refunderes af momsudligningsordningen.
Alle udgifter skal derfor i budgettet være ekskl. moms.
14 Ansøgningsprocedure Ansøgningsfristen er den 23. august 2018 kl. 12.00. Efter dette tidspunkt kan ansøgninger ikke længere fremsendes.
 Ansøgerne kan forvente svar på ansøgningen ultimo oktober 2018.
Socialfaglige spørgsmål kan stilles til Sten Barsøe i Socialstyrelsen på mail sbar@socialstyrelsen.dk.
Spørgsmål om administration af ansøgningspuljen behandles af Center for Økonomi og Tilskudsforvaltning i Socialstyrelsen.
Spørgsmål kan stilles via tlf. 91 37 02 00, mandag til fredag mellem kl. 10.00 til 14.00, eller e-mail: tilskudsforvaltning@socialstyrelsen.dk.
Ansøgningsskemaet skal udfyldes elektronisk via Tilskudsportalen.
For yderligere information om brug af Tilskudsportalen se under vejledninger på Tilskudsportalens forside.
Når Socialstyrelsen har modtaget ansøgningen vil dette fremgå af status under Min tilskudssag.
Tekniske spørgsmål i forhold til anvendelse af Tilskudsportalen kan sendes til portal@socialstyrelsen.dk.
14.1 NemID Ansøgere med CVR-nummer skal ved oprettelse og indsendelse af ansøgninger anvende en NemId medarbejdersignatur tilknyttet det relevante CVR-nummer.
Den tilskudsansvarlige såvel som den medarbejder, der opretter ansøgningen, skal have en NemId medarbejdersignatur.
Ansøgere, som ikke er CVR-registrerede, kan søge ved hjælp af en NemID signatur tilknyttet deres CPR-nummer.
Kun personer, som er fritaget fra tilslutning til digital post, behøver ikke at søge gennem Tilskudsportalen.
15 Hvis projektet får tilskud Hvis projektet får tilskud, gælder der en række forpligtelser, som står i bekendtgørelse om ansøgningspuljen til etablering af nye frivilligcentre, af afgørelsen (tilskudsbrevet), og af vejledningen om ansøgningspuljen.
Der er f.eks. tale om pligt til at indsende relevante dokumenter, rapporter, udbetalingsanmodning og regnskab.
 Hvis forpligtelserne ikke overholdes, kan Socialstyrelsen f.eks. beslutte tilbageholdelse, bortfald eller tilbagebetaling af tilskud.
15.1 Rapport Projektet skal løbende forholde sig til, om det opnår sine mål og i modsat fald justere projektet.
Det skal desuden være muligt for Socialstyrelsen at følge med i, om projektets indsats har den tilsigtede virkning for borgerne.
Derfor skal det rapporteres til Socialstyrelsen, om projektets opstillede mål er/bliver opfyldt.
Skabelonen for afrapportering er standardrapport og kan hentes på Socialstyrelsens tilskudsportal under ansøgningspuljens side.
Rapporten skal udfyldes elektronisk og indsendes via Socialstyrelsens tilskudsportal.
Fristerne for indsendelse af rapporter fremgår af det tilskudsbrev, som tilskudsmodtagere modtager fra Socialstyrelsen.
15.2 Regnskab og revision Tilskudsmodtager skal indsende revideret regnskab for tilskudsperioden og inden for den frist, som er fastsat i tilskudsbrevet.
For tilskud, der ydes i medfør af ansøgningspuljens bekendtgørelse, finder reglerne om regnskab og revision i bekendtgørelse nr. 97 af 27. januar 2014 om regnskab og revision m.v. af regnskaber for modtagere af tilskud fra puljer under Social-, Børne- og Integrationsministeriets område anvendelse, (nu Børne- og Socialministeriets område).
16 Statsstøtte EU-retten indeholder et generelt forbud mod statsstøtte, jf. artikel 107, stk. 1, i Traktat om Den Europæiske Unions Funktionsmåde.
Det betyder, at tilskud fra en ansøgningspulje kan være uforenelig med EU-retten, hvis støtten gives til et projekt, der indeholder en økonomisk aktivitet, f.eks. i form af et produkt eller en ydelse, hvor støtten fordrejer eller truer med at fordreje konkurrencen på et marked, og hvor støtten potentielt kan påvirke samhandlen i det indre marked.
Socialstyrelsen foretager alene en overordnet vurdering af, om projekter, der lever op til ansøgningspuljens tildelingskriterier og indstilles til støtte, er i overensstemmelse med de EU-retlige statsstøtteregler.
Vurderingen foretages på baggrund af de oplysninger, der fremgår af den indsendte ansøgning.
Den enkelte tilskudsmodtager skal således være opmærksom på, at tilskuddet anvendes i overensstemmelse med de EU-retlige statsstøtteregler.
 For yderligere information om de EU-retlige statsstøtteregler henvises til Erhvervsstyrelsen.
