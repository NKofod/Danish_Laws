A købte en kro til overtagelse d. 25/-91. Ved hans overtagelse af  

 kroen var en medarbejder blevet opsagt til fratræden den 31/7-91, men denne  

 samt 5 andre medarbejdere, der ikke var blevet opsagt, fortsatte  

 ansættelsesforholdet efter 31/7-91. A ansås herefter som indtrådt i de  

 forpligtelser, som påhvilede sælgeren i henhold til en kollektiv  

 overenskomst.
Bod fastsat til 50.000 kr. indeholdende 43.678 kr. i manglende  

 betaling til medlemmer af det klagende forbund.
 Sagen drejer sig om, hvorvidt indklagede, John Larsen, som køber af  

 Stokkemarke Kro pr. 1. august 1991 i medfør af § 2 i lov om lønmodtageres  

 retsstilling ved virksomhedsover dragelse skal betale løn for juli 1991 samt  

 optjente feriepenge til 6 ansatte.
PÅSTANDE Klagerne, Landsorganisationen i Danmark for Restaurations- og  

 Bryggeriarbejder Forbundet, har nedlagt endelig påstand om, at indklagede,  

 John Larsen, tilpligtes for brud på overenskomst mellem  

 Arbejdsgiverforeningen af Hoteller og Restauranter - nu HOREFA - og  

 Restaurations- og Bryggeriarbejder Forbundet at betale en efter rettens skøn  

 fastsat bod til Restaurations- og Bryggeriarbejder Forbundet indeholdende  

 43.678,45 kr. i efterbetaling til forbundets medlemmer Sif Johannesen, Lone  

 B.
Hansen, Solveig Bredgaard, Lone Ellehammer, Susan Due og Karina Carlsen Indklagede har påstået frifindelse.
 Der er enighed mellem parterne om den beløbsmæssige opgørelse af  

 efterbetalingskravene.
SAGSFREMSTILLING Ved slutseddel af 28. juni 1991 købte John Larsen Stokkemarke Kro af Grete  

 Judith Petersen og Bent Rosenkranz Pedersen.
I følge slutsedlens stk. 1  

 medfulgte ejendommen, forretningen og den til forretningen knyttede  

 good-will, inventar, service, maskiner og øvrige driftsmidler m.v.
Af  

 bestemmelsen fremgik desuden:
»Køber vælger selv, om der skal overtages personaleaftaler, og køber  

 er gjort bekendt med evt. personales ancenitet m.v.
Specielt i relation om  

 lov om personaleoverdragelse.« Ifølge stk. 4 overtog køber »det ved overtagelsen foreliggende  

 varelager.....« og eventuel momsforpligtelse.
Overtagelsen fandt ifølge  

 stk. 5 sted den 25. juli 1991.
 Kroen var ved købet medlem af Arbejdsgiverforeningen af Hoteller og  

 Restauranter og dermed omfattet af overenskomsten mellem denne (HOREFA) og  

 Restaurations- og Bryggeriarbejder Forbundet (RBF). Ved John Larsens  

 overtagelse af kroen var Lone Hansen ved sin tidligere arbejdsgivers  

 skrivelse af 13. juli 1991 blevet opsagt til fratræden den 31. juli 1991.  

 Såvel hun som de 5 andre medlemmer af forbundet, der er nævnt i klagernes  

 påstand, og som ikke var blevet opsagt, fortsatte ansættelsesforholdet efter  

 den 31. juli 1991.
 Ved skrivelse af 8. april 1992 og 6. juli 1992 indkaldtes John Larsen til  

 henholdsvis mæglingsmøde og fællesmøde, uden at han reagerede herpå.
FORKLARINGER Lone Hansen har forklaret, at hun blev ansat som kok på kroen i august  

 1990 af Finn Rosenkranz Pedersen, som hun anså for at være ejeren.
Hun blev  

 opsagt med den begrundelse, at kroen var blevet solgt.
Ca. en halv time før  

 arbejdstids ophør den sidste arbejdsdag sagde John Larsen, der medbragte en  

 kok til kroen, at hun kunne fortsætte med at arbejde som kok.
Hun fortsatte  

 derefter ansættelsesforholdet i ca. 2 1/2 måned.
Sif Johannesen har forklaret, at hun i marts 1991 blev ansat af Finn  

 Rosenkranz Pedersen.
Hun serverede og stod i baren efter en fast vagtplan.  

 Hun hørte en kollega sige, at kroen var blevet solgt, og også Finn Rosenkranz  

 Pedersen nævnte det i forbifarten, men hun blev ikke opsagt.
En aften sidst i  

 juli 1991 fortalte både John Larsen og hans bror hende, at hun kunne  

 fortsætte.
Når hun i forbindelse med de senere lønudbetalinger spurgte til  

 sin løn for juli måned, sagde John Larsen, at det var ham, der skulle betale  

 den.
Også Lone Ellehammer, der havde samme arbejde som hende selv, fortsatte  

 ansættelsesforholdet efter John Larsens overtagelse af kroen.
Hun husker  

 ikke, om Susan Due fortsatte.
Solveig Bredgaard har forklaret, at hun arbejdede som opvasker efter et  

 vagtskema både før og efter ejerskiftet.
Hun blev ikke opsagt af Finn  

 Rosenkranz Pedersen.
Også Lone Ellehammer og Susan Due fortsatte  

 ansættelsesforholdet.
 Karina Carlsen har ligeledes forklaret, at hun fortsatte  

 ansættelsesforholdet uændret efter ejerskiftet.
John Larsen har forklaret, at han ikke havde nogen erfaring i  

 restaurationsbranchen, da han købte kroen.
Han fik ved købet at vide, at hele  

 personalet var blevet opsagt.
Den faktiske overtagelse af kroen skete den 1.  

 august 1991, og driften fortsatte kontinuerligt i forbindelse med  

 overtagelsen.
Først den 1. august og i dagene derefter aftalte han med de  

 klagende medlemmer af forbundet, at de kunne fortsætte.
PARTERNES ARGUMENTER Klagerne har gjort gældende, at de pågældende 6 medlemmer af forbundet var  

 beskæftiget på kroen både før og efter John Larsens overtagelse af den.
Af  

 slutsedlen fremgår, at John Larsen købte hele virksomheden incl. good-will,  

 og det må lægges til grund, at han fortsatte driften af kroen uændret efter  

 overtagelsen.
Han er derfor i medfør af § 2 i virksomhedsoverdragelsesloven  

 umiddelbart indtrådt i sælgerens rettigheder og forpligtelser i henhold til  

 overenskomsten mellem HOREFA og RBF og over for de ansatte.
Indklagede har gjort gældende, at han ved købet af kroen fik at vide, at  

 de ansatte var blevet opsagt.
Den tidligere ejers forpligtelser over for de  

 ansatte må derfor være ham uvedkommende, idet han først efter den 1. august  

 1991 indgik ansættelsesaftaler med de pågældende.
ARBEJDSRETTENS BEMÆRKNINGER Det må efter indholdet af slutsedlen og såvel John Larsens som de øvriges  

 forklaringer lægges til grund, at driften af kroen og de pågældendes  

 ansættelsesforhold fortsatte uændret efter John Larsens overtagelse.
Det  

 følger herefter af virksomhedsoverdragelseslovens § 2, at John Larsen er  

 indtrådt i de forpligtelser, som påhvilede sælgerne i henhold til  

 overenskomsten mellem HOREFA og Restaurations- og Bryggeriarbejder Forbundet.  

 Da der er enighed mellem parterne om, at de ansattes samlede  

 efterbetalingskrav udgør 43.678,45 kr. tages klagernes påstand derfor til  

 følge, således at det beløb, indklagede skal betale i bod for  

 overenskomstbrud og som efterbetaling fastsættes til i alt 50.000 kr.
T h i k e n d e s f o r r e t Indklagede, John Larsen, skal for brud på overenskomsten mellem HOREFA og  

 Restaurations- og Bryggeriarbejder Forbundet betale en bod på 50.000 kr. til  

 Restaurations- og Bryggeriarbejder Forbundet, indeholdende 43.678,45 kr. i  

 manglende betaling til medlemmer af forbundet.
 Indklagede skal betale 2.000 kr. i sagsomkostninger til Arbejdsretten.
 (* 1) Henvisninger: AD 92.056 og de herunder anførte henvisninger.  

 Svenning Andersen s. 33 ff, s.100 ff.
