Betænkning afgivet af Udvalget for Landdistrikter og Øer den 4. maj 2016 Betænkning over Forslag til folketingsbeslutning om etablering af et realkreditinstitut for lån til ejerboliger og erhvervsejendomme i yderområder [af Lisbeth Bech Poulsen (SF) m.fl.]:
1. Udvalgsarbejdet Beslutningsforslaget blev fremsat den 8. oktober 2015 og var til 1. behandling den 12. november 2015. Beslutningsforslaget blev efter 1. behandling henvist til behandling i Udvalget for Landdistrikter og Øer.
Møder Udvalget har behandlet beslutningsforslaget i 1 møde.
2. Indstillinger og politiske bemærkninger Et flertal i udvalget (S, DF, V, LA, ALT, RV og KF) indstiller beslutningsforslaget til forkastelse.
 Flertallet henviser til, at Udvalg om finansiering af boliger og erhvervsejendomme i landdistrikter, som blev nedsat i marts 2015 på baggrund af en beretning fra Folketingets Udvalg for Landdistrikter og Øer, afgav rapport i oktober 2015.
Udvalget peger i rapporten på, at der er eksempler på regler, som opfattes som mere restriktive, end Finanstilsynet fortolker disse regler.
Det drejser sig om 6-månedersreglen i forbindelse med værdiansættelse af fast ejendom og vejledning om anvendelse af rådighedsbeløb ved indberetning til Finanstilsynet.
Udvalget anbefalede, at eventuelle misforståelser af 6-månedersreglen afklares, ved at reglen enten fjernes eller præciseres.
Udvalget anbefalede endvidere, at vejledningen for anvendelse af rådighedsbeløb ved indberetning til Finanstilsynet justeres, så institutterne får mere fleksibilitet.
 Finanstilsynets direktør har under en høring i udvalget den 24. februar 2016 oplyst, at Finanstilsynet har taget initiativer til at gennemføre disse anbefalinger med forventet ikrafttræden den 1. juli 2016.
 Flertallet afventer implementeringen af de nævnte anbefalinger og effekten heraf og vil i øvrigt løbende være opmærksom på, om der er eller opstår problemer i forhold til finansiering af boliger og erhvervsejendomme i landdistrikterne, som fordrer politiske overvejelser og initiativer.
 Flertallet afventer endvidere erhvervs- og vækstministerens svar på udvalgets spørgsmål nr. 86 (alm. del) om, hvordan udlån til finansiering af ejerboliger og erhvervsejendomme har udviklet sig de seneste 8 år fordelt på sogneområder, og flertallet vil  når svaret foreligger  overveje, om der kan være grund til fremover mere systematisk at følge udviklingen på området, og herunder, hvordan dette i givet fald mest hensigtsmæssigt kan tilrettelægges.
 Et mindretal i udvalget (EL og SF) indstiller beslutningsforslaget til vedtagelse uændret.
 Enhedslisten henviser om begrundelsen for Enhedslistens indstilling til ordførerens ordførertale under 1. behandling af forslaget.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Mette Hjermind Dencker (DF) Pia Adelsteen (DF) Tilde Bork (DF) Lise Bech (DF) Henrik Brodersen (DF) Susanne Eilersen (DF) Thomas Danielsen (V) Peter Juel Jensen (V) fmd.
Erling Bonnesen (V) Marcus Knuth (V) Anni Matthiesen (V) Britt Bager (V) Henrik Dahl (LA) Leif Mikkelsen (LA) Anders Johansson (KF) Christian Rabjerg Madsen (S) Daniel Toft Jakobsen (S) Kaare Dybvad (S) Lea Wermelin (S) Leif Lahn Jensen (S) Lennart Damsbo-Andersen (S) nfmd.
Magnus Heunicke (S) Kasper Roug (S) Henning Hyllested (EL) Søren Egge Rasmussen (EL) Roger Matthisen (ALT) Andreas Steenberg (RV) Karsten Hønge (SF) Jonas Dahl (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
