Skrivelse om kommunens budget for anbringelse  

 af børn og unge (Til kommunalbestyrelsen) I et samråd i Folketingets Socialudvalg den 7.  

 oktober 1998 på baggrund af en sag om en kommunes beslutninger om  

 hjemtagelse af anbragte børn blev det drøftet, om det er i  

 overensstemmelse med serviceloven på baggrund af økonomiske  

 overvejelser at foretage en gennemgang af en kommunes anbringelsessager og  

 derefter træffe afgørelse om hjemgivelse af anbragte børn  

 og unge.
 Resultatet af denne drøftelse blev, at jeg lovede  

 at sende et brev til landets kommuner med de generelle bemærkninger,  

 som sagen gav anledning til.
Jeg har aftalt med Socialudvalget, at et sådant brev  

 skulle afvente et samlet overblik over sagen.
Dette indebar særligt  

 afgørelser i de sager om tidligere tvangsanbragte børn, som Den  

 Sociale Ankestyrelse af egen drift havde optaget til behandling, men  

 også orientering om svaret fra Tilsynsrådet på en klage  

 indgivet over kommunens anvisninger for arbejdets udførelse i sager om  

 hjemgivelse af såvel frivilligt som tvangsanbragte børn.
 På den nu foreliggende baggrund finder jeg anledning  

 til at indskærpe, at efter servicelovens regler påhviler det til  

 enhver tid en kommune konkret at tage stilling til og at træffe  

 afgørelse om en anbringelse af et barn eller en ung uden for hjemmet,  

 når undersøgelsen af barnets eller den unges forhold viser, at  

 der er behov for at iværksætte en foranstaltning, og at denne  

 foranstaltning skal være en anbringelse.
Efter serviceloven § 56 skal kommunen med  

 højst 6 måneders mellemrum vurdere, om planen for barnets eller  

 den unges ophold uden for hjemmet skal revideres.
De 6 måneder er et  

 minimumskrav for vurdering, og der er ikke noget, der forhindrer, at planerne  

 tages op til vurdering uden for lovens terminer.
 En gennemgang af en kommunens anbringelsessager dikteret  

 af budgetmæssige årsager vil ikke i sig selv være i strid  

 med servicelovens regler, hvis vurderingen af den enkelte sag sker ud  

 fra, hvorvidt det er fagligt forsvarligt at revidere planen og derefter  

 ændre en igangværende foranstaltning.
 Det er på den anden side klart, at en  

 ophævelse af en for et barn eller en ung iværksat foranstaltning  

 alene begrundet i besparelseshensyn ikke er i overensstemmelse med  

 servicelovens regler.
 De beslutninger, som en kommune træffer om  

 ændring af planen og dermed af en igangværende foranstaltning,  

 kan af forældremyndighedens indehaver eller den unge, der er fyldt 15  

 år, indbringes for det sociale nævn efter reglerne i  

 retssikkerhedsloven.
 Herudover giver servicelovens § 47 det sociale  

 nævn og Den sociale Ankestyrelse beføjelser til at tage en sag  

 op på eget initiativ.
 Efter bestemmelsens stk. 2 kan det sociale nævn,  

 hvis der er behov for foranstaltninger efter § 40, og kommunen undlader  

 at iværksætte disse, pålægge kommunen at træffe  

 en afgørelse eller træffe en foreløbig afgørelse  

 om foranstaltninger og pålægge kommunen at gennemføre  

 afgørelsen.
 Efter stk. 3 i samme bestemmelse har Den Sociale  

 Ankestyrelse samme beføjelser som det sociale nævn og kan  

 tillige træffe afgørelse om tvangsmæssig  

 undersøgelse, tvangsfjernelse (og lægelig undersøgelse og  

 behandling) og pålægge kommunen at gennemføre  

 afgørelsen.
 Der er ingen begrænsninger i, hvem der kan rette  

 henvendelse til det sociale nævn eller Ankestyrelsen om optagelse af en  

 sag efter servicelovens § 47. En henvendelse kan komme fra  

 anbringelsesstedet, fra en kommunal sagsbehandler, fra barnet selv, fra  

 personer i barnets nærmiljø m. fl., ligesom det sociale  

 nævn og Ankestyrelsen naturligvis selv via omtale i medierne eller  

 andet kendskab til sagen kan tage denne op.
 Undlader en kommune at gennemføre en  

 afgørelse, som det sociale nævn eller Ankestyrelsen har  

 pålagt kommunen at gennemføre, kan nævnet eller  

 Ankestyrelsen rette henvendelse til de kommunale tilsynsmyndigheder.  

 Tilsynsrådet råder - i modsætning til nævnet og  

 Ankestyrelsen -  over tvangsmidler, der kan anvendes til at gennemtvinge en  

 gennemførelse af afgørelsen.
 Disse særlige regler sætter således  

 yderligere grænser for en kommunalbestyrelses mulighed for en styring  

 af anbringelsesområdet betinget af økonomiske overvejelser.  

 Dette forhold bør kommunalbestyrelsen være opmærksom  

 på ved sin budgetlægning og sin tilrettelæggelse af  

 administrationen af anbringelsesområdet.
 Det er mit indtryk, at ankesystemet udviser stor  

 påpasselighed over for klagesager om ændringer/ophør af  

 foranstaltninger for børn og unge, hvor ændringen ikke er  

 fagligt velbegrundet, og at ankesystemet samtidig er meget opmærksom  

 på dets egne handlemuligheder.
Dette er betryggende set ud fra de  

 lovgivningsmæssige rammer for indsatsen over for børn og unge,  

 som har behov for særlig støtte, men der er anledning til at  

 fremhæve de omkostninger, som kommunale afgørelser, der ikke  

 følger servicelovens regler, kan indebære for de involverede  

 børn og unge.
Uanset at en kommunes afgørelse om hjemgivelse  

 bliver omgjort af ankeinstansen, vil det for de berørte børn og  

 unge betyde et brud i den kontinuitet i et anbringelsesforløb, som  

 sagkundskaben tillægger så stor betydning.
 Jeg vil derfor opfordre til, at kommunalbestyrelsen  

 vedstår sig det store ansvar, der påhviler den på dette  

 følsomme område, ved at sikre, at der ydes de rette  

 hjælpeforanstaltninger til de i kommunen boende børn og unge,  

 som har behov for særlige støtte efter servicelovens regler.
