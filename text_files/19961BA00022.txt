Nr BSF 22 Forslag til folketingsbeslutning om ØMU-forhandlingsmandat Fremsat af Keld Albrechtsen (EL) Frank Aaen (EL) den 10. oktober 1996 Folketinget opfordrer regeringen til i Folketingets Europaudvalg at søge et forhandlingsmandat forud for de kommende forhandlinger om Den Økonomiske og Monetære Unions tredje fase efter følgende retningslinjer:
A.
Danmark deltager ikke i Den Økonomiske og Monetære Unions tredje fase.
B.
En eventuel aftale mellem Danmark og de lande, som deltager i Den  

 Økonomiske og Monetære Unions tredje fase, kan kun indgås på betingelse af,  

 at Danmark ikke pålægges yderligere forpligtelser end dem, der blev godkendt  

 ved folkeafstemningen den 18. maj 1993, dvs. de forpligtelser, som følger af  

 Den Økonomiske og Valutariske Unions anden fase.
C.
Danmark vil nedlægge veto mod brug af artikel 235 som retsgrundlag for  

 beslutninger inden for Den Økonomiske og Valutariske Union.
Bemærkninger til forslaget Økonomiministeren orienterede den 20. september 1996 Folketingets  

 Europaudvalg om den kommende drøftelse på EU's uformelle økonomi- og  

 finansministermøde i Dublin den 21.-22. september 1996.
Ministeren deltog i dette møde uden forud at søge Folketingets  

 Europaudvalg om et forhandlingsmandat.
På mødet kunne der ikke træffes  

 formelle beslutninger, men ikke desto mindre var drøftelserne på mødet af  

 meget stor betydning, og efter Enhedslistens opfattelse burde ministeren  

 forud for mødet have søgt et mandat.
Derfor bør det nu sikres, at den danske regering ikke går længere ind i  

 disse forhandlinger, før det er sikret, at regeringen har et klart mandat.  

 Samtidig mener forslagsstillerne, at sagen er så vigtig, at  

 hovedretningslinjerne i dette mandat bør vedtages af Folketinget i form af en  

 folketingsbeslutning.
Dette er begrundelsen for nærværende forslag.
 Mandatet må naturligvis respektere resultatet af folkeafstemningen den 18.  

 maj 1993. Dette er årsagen til, at det under punkt A i beslutningsforslaget  

 konstateres, at Danmark ikke deltager i Den Økonomiske og Valutariske Unions  

 tredje fase, dvs. den fælles mønt.
 Dette betyder endvidere efter Enhedslistens opfattelse, at mandatet må  

 fastlægges, således at der ikke pålægges Danmark yderligere forpligtelser end  

 dem, der blev godkendt ved folkeafstemningen den 18. maj 1993, dvs. de  

 forpligtelser, som følger af Den Økonomiske og Valutariske Unions anden fase.
Heraf følger, at den danske regering ikke kan indgå aftaler, der medfører,  

 at Danmark kan idømmes bod eller bøder eller pålægges andre former for  

 sanktioner.
Der kan heller ikke være tale om, at der indføres sanktioner i  

 form af tilbageholdelse af midler fra EU.
Ligeledes kan Danmark heller ikke  

 udsættes for en strengere overvågning end den, som følger af reglerne i Den  

 Økonomiske og Valutariske Unions anden fase.
En aftale kan heller ikke  

 fratage Danmark retten til at opskrive eller devaluere den danske krone.
Og  

 naturligvis kan der ikke ske nogen indskrænkning i Danmarks ret til uden  

 begrænsning at udstede sedler og mønter.
Disse retningslinjer for en eventuel aftale mellem Danmark og ØMU-landene  

 er yderligere nødvendige, fordi der for øjeblikket verserer en retssag om  

 forholdet mellem grundloven og Maastricht-Traktaten.
I denne sammenhæng er  

 det afgørende, at der ikke må ske en grundlovsstridig anvendelse af  

 Maastricht-Traktatens artikel 235. Brugen af denne artikel bør stoppes, og  

 den må naturligvis ikke anvendes overhovedet inden for Den Økonomiske og  

 Valutariske Union.
Skriftlig fremsættelse Keld Albrechtsen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ØMU-forhandlingsmandat.
(Beslutningsforslag nr.
B 22).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
