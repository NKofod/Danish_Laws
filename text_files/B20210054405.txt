Bekendtgørelse om midlertidig forlængelse af fristen for aflevering af forbrugsregnskaber for beboelseslejemål og for afholdelse af beboermøde I medfør af §§ 43 a og 63 a i lov om leje, jf. lovbekendtgørelse nr. 927 af 4. september 2019, som ændret ved lov nr. 359 af 4. april 2020 og lov nr. 529 af 27. marts 2021, og § 56 a i lov om leje af almene boliger, jf. lovbekendtgørelse nr. 928 af 4. september 2019, som ændret ved lov nr. 359 af 4. april 2020 og lov nr. 529 af 27. marts 2021, fastsættes:
Lov om leje § 1. Fristen i lejelovens § 43, 1. pkt., forlænges midlertidigt, således at forbrugsregnskaber, der efter § 43, 1. pkt., skulle være kommet frem til lejerne i perioden fra den 10. februar 2021 til den 9. oktober 2021, først skal være kommet frem til lejerne senest den 10. oktober 2021. Fristforlængelsen gælder alene i de tilfælde, hvor aflæggelse af forbrugsregnskab forudsætter fysisk måleraflæsning i lejemålet.
 § 2. Fristen i lejelovens § 64, stk. 6, forlænges midlertidigt, således at beboermøder, der efter § 64, stk. 6, skulle være afholdt i perioden fra den 10. februar 2021 til den 30. september 2021 for at opretholde beboerrepræsentationen, først skal være afholdt senest den 1. oktober 2021.
Lov om leje af almene boliger § 3. Fristen i almenlejelovens § 56, stk. 1, 1. pkt., forlænges midlertidigt, således at forbrugsregnskaber, der efter § 56, stk. 1, 1. pkt., skulle være kommet frem til lejerne i perioden fra den 10. februar 2021 til den 9. oktober 2021, først skal være kommet frem til lejerne senest den 10. oktober 2021. Fristforlængelsen gælder alene i de tilfælde, hvor aflæggelse af forbrugsregnskab forudsætter fysisk måleraflæsning i lejemålet.
 § 4. Bekendtgørelsen træder i kraft den 30. marts 2021.
 Stk. 2. Bekendtgørelsen har virkning fra den 10. februar 2021.
 Stk. 3. Bekendtgørelsen ophæves den 31. marts 2022.
