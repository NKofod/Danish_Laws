Fejlagtig vejledning  rettigheder som dimittend  realudligning Ankenævnet har behandlet Deres klage på møde den 28. maj 2009.
Nævnet traf denne A F G Ø R E L S E Ankenævnet finder, at De blev fejlvejledt i forbindelse med Deres telefoniske henvendelse til a-kassen den 25. juli 2007, og at De skal stilles som om, at De blev vejledt korrekt.
 Ankenævnet finder derfor, at De har forsikringsstatus som dimittend.
 Ankenævnet ændrer således Arbejdsdirektoratets afgørelse af den 24. april 2008.
B E G R U N D E L S E Ankenævnet har lagt til grund, at  De i perioden september 2004 til 31. august 2007 gennemførte uddannelsen Kontor med Administration som speciale på YY Handelsskole, og at De var på revalidering under uddannelsesforløbet,  De var medlem af en a-kasse under hele uddannelsen, og at De pr. 1. juli 2006 blev overflyttet fra ZZ til ÆÆ,  a-kassen (ÆÆ) i brev af 18. juli 2007 oplyste Dem om, at De ved uddannelsens afslutning kunne vælge mellem at være dimittend eller fortsætte på almindelige betingelser,  De med a-kassens brev kort blev vejledt om hvilken betydning det havde for udbetaling af dagpenge om De valgte at være dimittend eller om De valgte at fortsætte på almindelige betingelser,  De i brev modtaget i a-kassen den 27. juli 2007 meddelte, at De ønskede at fortsætte på almindelige betingelser,  De meldte Dem ledig den 18. oktober 2007, idet De var blevet afskediget fra Deres job som kontorassistent ved ..,  De har oplyst, at De efter at have modtaget a-kassens brev af 18. juli 2007 kontaktede a-kassen telefonisk og bad om at tale med den medarbejder, som havde underskrevet brevet.
Baggrunden for Deres henvendelse var, at De ikke rigtig forstod, hvad De skulle vælge,  De videre har oplyst, at De fik at vide, at pågældende medarbejder ikke var til stede, hvorfor De talte med en anden medarbejder i a-kassen, som vejledte Dem.
De fik at vide, at De skulle vælge at krydse af ved fortsætte med almindelige betingelser, idet De havde arbejde efter endt uddannelse,  a-kassen ikke har kunnet identificere den medarbejder, som De havde talt med,  a-kassen har oplyst, at det ikke kan udelukkes, at De har modtaget en mangelfuld vejledning, og  De i forbindelse med klagen over direktoratets afgørelse har fremsendt en udskrift af opkaldsliste fra TDC, som viser, at De den 25. juli 2007 kl. 11.06 var i kontakt med a-kassens nummer i 5,13 minutter.
Det følger af reglerne, at personer, der har gennemført en erhvervsmæssig uddannelse af mindst 18 måneders varighed, har ret til optagelse som medlem, når kassen modtager en skriftlig begæring om optagelse senest 2 uger efter uddannelsens afslutning.
Medlemmer som er optaget i henhold til ovenstående opnår ret til dagpenge 1 måned efter uddannelsens afslutning.
Det følger videre af reglerne, at en a-kasse skal vejlede medlemmer om de rettigheder og pligter, som et medlem har efter lov om arbejdsløshedsforsikring m.v., og om rettigheder og pligter i øvrigt efter arbejdsmarkedslovgivningen.
Endvidere skal a-kassen altid give det enkelte medlem individuel og personlig vejledning, hvis medlemmet har særligt behov herfor.
Det fremgår af opkaldslisten, at De den 25. juli 2007 havde telefonisk kontakt med a-kassen i 5,13 minutter.
Det findes således for godtgjort, at De inden a-kassen modtog Deres valg om forsikringsstatus var i telefonisk kontakt med a-kassen.
 Ankenævnet finder, at det har formodningen for sig, at De overfor a-kassen den 25. juli 2007 oplyste, at De var i tvivl om hvilken forsikringskategori De skulle vælge.
 Ankenævnet finder på ovennævnte baggrund ikke, at De skal bære risikoen for, at De valgte kategorien fortsætte med almindelige betingelser i stedet for dimittend.
 De skal således stilles, som om De var behørigt vejledt om konsekvenserne, og som om De som en følge heraf havde valgt at ændre status til dimittend.
R E G L E R Ankenævnet henviser til:
 § 41, stk. 1, nr. 3 b, § 65, stk. 1 og stk. 5, i lov om arbejdsløshedsforsikring m.v., jf. lovbekendtgørelse nr. 994 af 8. august 2007,  § 2, stk. 1, i Arbejdsdirektoratets bekendtgørelse nr. 1469 af 21. december 2005 om optagelse som lønmodtager m.fl., selvstændig erhvervsdrivende og nyuddannet i en a-kasse, og  § 1, og § 5, i Arbejdsdirektoratets bekendtgørelse nr. 177 af 19. februar 2007 om en a-kasses pligt til at vejlede mv.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne .
 De kan læse om afgørelsens retlige grundlag på de følgende sider.
 Kopi til:
 .
Regler Lov om arbejdsløshedsforsikring m.v., jf. lovbekendtgørelse nr. 994 af 8. august 2007:
§ 41. Ret til optagelse som medlem har personer, 3) som enten b) har gennemført en erhvervsmæssig uddannelse af mindst 18 måneders varighed eller en erhvervsgrunduddannelse i henhold til lov om erhvervsgrunduddannelse, når kassen modtager skriftlig begæring om optagelse senest 2 uger efter uddannelsens afslutning, § 65. Arbejdsløshedskassen skal vejlede medlemmet om de rettigheder og pligter, der følger af lovens kapitel 7-16, samt om medlemmets rettigheder og pligter i øvrigt efter arbejdsmarkedslovgivningen.
 Stk. 5. Nærmere regler om anvendelse af bestemmelserne i stk. 1-4 fastsættes af direktøren for Arbejdsdirektoratet efter forhandling med Beskæftigelsesrådet.
 Arbejdsdirektoratets bekendtgørelse nr. 1469 af 21. december 2005 om optagelse som lønmodtager m.fl., selvstændig erhvervsdrivende og nyuddannet i en a-kasse:
 § 2. Personer, der har gennemført en uddannelse af mindst 18 måneders eller 3 halvårlige semestres varighed kan blive optaget, hvis a-kassen har modtaget en ansøgning om optagelse senest 2 uger efter, at uddannelsen er gennemført, jf. stk. 3.
 ...
 Arbejdsdirektoratets bekendtgørelse nr. 177 af 19. februar 2007 om en a-kasses pligt til at vejlede mv.:
 § 1. En a-kasse skal vejlede egne medlemmer om de rettigheder og pligter, som et medlem har efter lov om arbejdsløshedsforsikring m.v., og om rettigheder og pligter i øvrigt efter arbejdsmarkedslovgivningen.
 § 5. En a-kasse skal altid give det enkelte medlem individuel og personlig vejledning, hvis medlemmet har særligt behov herfor.
 Stk. 2. Vejledningen kan under hensyntagen til et medlems behov gives skriftligt eller ved en personlig samtale.
