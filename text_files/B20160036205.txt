Bekendtgørelse om kompensation til landbrugere for manglende direkte arealstøtte og om tildeling af betalingsrettigheder i særlige situationer1) I medfør af § 1, stk. 1-5, § 1 a, stk. 1 og 2, og § 4, stk. 1, i lov om administration af Det Europæiske Fællesskabs forordninger om ordninger under Den Fælles Landbrugspolitik finansieret af Den Europæiske Garantifond for Landbruget m.v. (landbrugsstøtteloven), jf. lovbekendtgørelse nr. 1586 af 14. december 2015, fastsættes efter bemyndigelse i henhold til § 5, stk. 1, nr. 1, i bekendtgørelse nr. 512 af 23. april 2015 om NaturErhvervstyrelsens opgaver og beføjelser:
Kompensationsordningens omfang § 1. Der ydes kompensation til landbrugere, der i en periode fra 2008 til 2015 har rådet over landbrugsarealer med såvel landbrugsmæssig som ikke-landbrugsmæssig anvendelse, og som er ophørt med at søge direkte arealstøtte til de pågældende arealer, enten som følge af en afgørelse fra NaturErhvervstyrelsen, eller som følge af udmeldinger og vejledninger fra NaturErhvervstyrelsen i 2008 eller i efterfølgende år vedrørende de pågældende arealers manglende støtteberettigelse.
 Stk. 2 Der kan ydes kompensation for manglende ansøgning om støtte til følgende ordninger:
 1) Enkeltbetalingsordningen for støtteårene 2009-2014.
 2) Grundbetalingsordningen og grøn støtte for støtteåret 2015.
 3) Unge landbrugere for støtteåret 2015 med en kompensationssats på 587 kr. pr. ha.
 4) Områder med naturlige begrænsninger (ø-støtte) for støtteåret 2015 med en kompensationssats på 485,48 kr. pr. ha.
 Stk. 3 Kompensation efter stk. 2, nr. 1 og 2, beregnes på baggrund af betalingsrettighedernes nationale gennemsnitlige værdi i det år, som kompensationen vedrører.
 Stk. 4. Kompensationen reguleres i henhold til de forordninger og bekendtgørelser om udbetaling af direkte arealstøtte, som var gældende for det støtteår, for hvilke der ydes kompensation.
 Stk. 5. Kompensation efter denne bekendtgørelse omfatter manglende støtte for de ansøgningsår, landbrugeren har undladt at søge om støtte, jf. stk. 1, til et areal omfattet af § 2.
Kompensationsberettigede arealer § 2. Kompensationsberettigede arealer er landbrugsarealer, som er en del af landbrugerens bedrift, hvor landbrugsaktiviteten ikke har været væsentligt hæmmet af udøvelsen af en ikke-landbrugsmæssig anvendelse, jf.
EU-Domstolens afgørelse af 2. juli 2015 i sag C-684/13.
Stk. 2.  Der kan højst udbetales kompensation for et areal, som svarer arealmæssigt til de betalingsrettigheder, som er blevet inddraget af NaturErhvervstyrelsen.
Inddragelsen af betalingsrettighederne skal være en følge af, at landbrugeren ikke har søgt om direkte arealstøtte for arealer omfattet af § 1, stk. 1 og § 2, stk. 1.
Betingelser for kompensation § 3. Kompensation efter denne bekendtgørelse er betinget af, at følgende kriterier er opfyldt for hvert af de år, som der søges kompensation for:
 1) At landbrugeren på et tidspunkt i perioden fra 2008 til 2014 har ansøgt om støtte til det pågældende areal i mindst et år umiddelbart forud for den periode, hvortil der søges kompensation.
 2) At landbrugeren opfyldte de krav til rådighed, som gjaldt for det pågældende ansøgningsår.
 3) At landbrugeren har anmeldt arealet i Fællesskemaet som et ikke-støtteberettiget landbrugsareal, i overensstemmelse med de regler, der gjaldt for det pågældende ansøgningsår.
 4) At der er udført en landbrugsaktivitet på det pågældende areal, hvortil der søges kompensation, med følgende aktivitetskrav:
 a) For kompensation for manglende enkeltbetaling er minimumsaktiviteten slåning hvert andet år.
 b) For kompensation for manglende grundbetaling, grøn støtte, støtte til  unge landbrugere og støtte til områder med naturlig begrænsninger (ø-støtte) er minimumskravet slåning i 2015.
 5) At landbrugeren med sin underskrift erklærer, at oplysningerne i nr. 2 og nr. 4 er korrekte.
Tildeling af betalingsrettigheder § 4. Landbrugere, som er berettiget til kompensation, kan få tildelt nye betalingsrettigheder som kompensation for inddragne betalingsrettigheder.
 Stk. 2. Inddragelsen af betalingsrettigheder skal være en konsekvens af manglende udnyttelse af betalingsrettighederne som følge af NaturErhvervstyrelsens afgørelse eller vejledning om støtteberettigede arealer, jf. § 1.
 Stk. 3. Det areal, der tildeles nye betalingsrettigheder for, kan højst svare til størrelsen af det areal, som landbrugeren ikke har søgt om støtte til som følge af NaturErhvervstyrelsens afgørelse eller vejledning.
 Stk. 4. Landbrugeren kan ansøge om at få betalingsrettighederne tildelt enten med virkning for støtteåret 2016 eller med virkning for støtteåret 2017.
 Stk. 5. Det er en betingelse for tildeling af nye betalingsrettigheder, at landbrugeren er aktiv landbruger, jf. § 18 i bekendtgørelse om direkte støtte til landbrugere efter grundbetalingsordningen m.v. i det støtteår, hvor betalingsrettighederne tildeles.
 Stk. 6. De tildelte betalingsrettigheders værdi vil svarer til betalingsrettighedernes nationale gennemsnitlige værdi i det år, som betalingsrettighederne tildeles.
Ansøgning om kompensation og tildeling af betalingsrettigheder § 5. En landbruger, der ansøger om at modtage kompensation og betalingsrettigheder efter denne bekendtgørelse, skal indsende en ansøgning til NaturErhvervstyrelsen.
Ansøgningen skal indsendes på et særligt skema, der findes på NaturErhvervstyrelsens hjemmeside.
 Stk. 2 Landbrugeren skal for hvert støtteår entydigt identificere det landbrugsareal, som der anmodes om kompensation for, i form af angivelse af markbloknummer, marknummer og antal hektar.
 Stk. 3. Ansøgning om kompensation og betalingsrettigheder skal være modtaget i NaturErhvervstyrelsen senest den 1. august 2016. Ansøgninger, modtaget i NaturErhvervstyrelsen efter denne dato, vil blive afvist, medmindre der foreligger force majeure eller ekstraordinære omstændigheder, jf. artikel 2, stk. 2, i Europa-Parlamentets og Rådets forordning (EU) nr. 1306/2013.
 Stk. 4.  Ansøgninger, der ikke er indsendt ved brug af det i stk. 1 nævnte skema, vil blive afvist af NaturErhvervstyrelsen.
Ikrafttræden § 6. Bekendtgørelsen træder i kraft den 21. april 2016.
NaturErhvervstyrelsen, den 19. april 2016 Jette Petersen / Lotte Dige Toft 1) I bekendtgørelsen er der medtaget visse bestemmelser fra Europa-Parlamentets og Rådets forordning (EU) nr. 1307/2013 af 17. december 2013 om fastsættelse af regler for direkte betalinger til landbrugere under støtteordninger inden for rammerne af den fælles landbrugspolitik og om ophævelse af Rådets forordning (EF) nr. 637/2008 og Rådets forordning (EF) nr. 73/2009, EU-Tidende 2013, nr.
L 347, side 608, Rådets forordning (EF) nr. 73/2009 af 19. januar 2009 om fælles regler for den fælles landbrugspolitiks ordninger for direkte støtte til landbrugere og om fastlæggelse af visse støtteordninger for landbrugere, om ændring af forordning (EF) nr.1290/2005, (EF) nr. 247/2006, (EF) nr. 378/2007 og om ophævelse af forordning (EF) nr. 1782/2003, EU-Tidende 2009, nr.
L 30, side 16, Kommissionens forordning (EF) nr. 1120/2009 af 29. oktober 2009 om gennemførelsesbestemmelser til enkeltbetalingsordningen i afsnit III i Rådets forordning (EF) nr. 73/2009 om fælles regler for den fælles landbrugspolitiks ordninger for direkte støtte til landbrugere og om fastlæggelse af visse støtteordninger for landbrugere, EU-Tidende 2009, nr.
L 316, side 1 og Kommissionens forordning (EF) nr. 1122/2009 af 30. november 2009 om gennemførelsesbestemmelser til Rådets forordning (EF) nr. 73/2009 for så vidt angår krydsoverensstemmelse, graduering og det integrerede forvaltnings- og kontrolsystem inden for rammerne af de ordninger for direkte støtte til landbrugerne, som er omhandlet i nævnte forordning, og om gennemførelsesbestemmelser til Rådets forordning (EF) nr. 1234/2007 for så vidt angår krydsoverensstemmelse inden for rammerne af støtteordningen for vin, EU-Tidende 2009, nr.
L 316, side 65. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelse af disse bestemmelser er således udelukkende begrundet i praktiske hensyn og berører ikke de nævnte forordningers umiddelbare gyldighed i Danmark.
