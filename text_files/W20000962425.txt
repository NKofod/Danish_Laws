Landsskatteretskendelse Kvælstofsafgift, tilbagebetaling,  

 registreringstidspunkt Klagen skyldes, at told- og skatteregionen ved  

 afgørelse af 21. juni 2000 ikke har imødekommet I/S A's  

 ansøgning om tilbagebetaling af kvælstofafgift, jf.  

 kvælstofafgiftslovens § 10, stk. 3, under henvisning til, at  

 virksomheden i gødningsåret ikke har været registreret i  

 Plantedirektoratets register.
Det er oplyst, at B og C driver A I/S, der siden 30.  

 september 1998 har drevet kvægavl fra en ejendom, der er ejet af  

 parterne i fællesskab.
Virksomheden er registreret under SE-nr.
Indtil  

 30. september 1998 var virksomheden alene drevet af B.
 I henhold til registreringsbevis af 16. marts 2000 fra  

 Plantedirektoratet har jordbrugsvirksomheden været berettiget til at  

 købe afgiftsfri gødning til brug på virksomheden fra den  

 15. marts 2000.
 Videre har Plantedirektoratet den 31. august 2000 udstedt  

 registreringsbevis, hvorefter jordbrugsvirksomheden har været  

 berettiget til at købe afgiftsfri gødning til brug på  

 virksomheden fra den 1. august 1998. Af skrivelse af samme dato fra  

 Plantedirektoratet fremgår, at virksomhedens  

 dispensationsansøgning er imødekommet således, at  

 tilmelding til registret over virksomheder, der er omfattet af lov om  

 jordbrugets anvendelse af gødning og om plantedække for 1998/99  

 er accepteret.
 I henhold til månedsfaktura af 30. april 1999 har  

 virksomheden i perioden 12. april 1999 - 29. april 1999 betalt  

 kvælstofafgift med 24. 775 kr.
 Virksomheden har ved skrivelse af 12. april 2000 anmodet  

 om tilbagebetaling af kvælstofafgift for gødningsåret 1999  

 med 24.775 kr.
Told- og skatteregionen har ved den påklagede  

 afgørelse ikke anset virksomheden for berettiget til tilbagebetaling  

 af kvælstofafgift for den omhandlede periode under henvisning til, at  

 virksomheden i april 1999 ikke var registreret i Plantedirektoratets register  

 over virksomheder, der anvender gødning efter lov nr. 472 af 1. juli  

 1998 om jordbrugets anvendelse af gødning.
I henhold til  

 kvælstofafgiftslovens § 10, stk. 3, kan der ske godtgørelse af  

 kvælstofafgift betalt i perioden fra 1. august til registreringen  

 finder sted i Plantedirektoratet i det pågældende  

 gødningsår.
Virksomheden blev først optaget i  

 nævnte register den 15. marts 2000 og er således først  

 optaget i det gødningsår, der løber fra 1. august 1999  

 til 31. juli 2000.
 Virksomheden har over for Landsskatteretten nedlagt  

 påstand om, at der skal ske tilbagebetaling i overensstemmelse med den  

 fremsatte anmodning.
Det er til støtte herfor anført, at parterne  

 ikke var klar over, at der skulle ske meddelelse til Plantedirektoratet  

 når halvdelen af ejendommen blev solgt i efteråret 1998. På  

 dette tidspunkt var det umuligt at få klare retningslinier om, hvad man  

 skulle foretage sig overfor Plantedirektoratet.
Dette understreges af, at  

 vejledningen vedrørende overdragelsen af jordbrugsvirksomheder  

 først blev udsendt i august 1999.
 Det er videre anført, at i henhold til det senere  

 udstedte registreringsbevis fra Plantedirektoratet har virksomheden  

 været berettiget til indkøb af afgiftsfri gødning fra og  

 med den 1. august 1998. Virksomheden opfylder således betingelserne for  

 at få tilbagebetalt den i april 1999 betalte gødningsafgift  

 på 24. 775 kr., jf. kvælstofafgiftslovens § 10, stk. 3.
Som yderligere begrundelse for at loven ikke skal  

 fortolkes indskrænkende indtil der foreligger klare og endelige  

 retningslinier er det anført, at Told og Skat hidtil har administreret  

 efter, at det afgørende er datoen for, hvornår man i  

 gødningsregistret er registreret til at kunne købe afgiftsfri  

 gødning.
På det seneste er kommet besked fra Told og Skat om, at  

 lovens § 10, stk. 3, skal fortolkes på en anden måde end hidtil.  

 Ud fra et retssikkerhedsmæssigt synspunkt må loven fortolkes mest  

 lempelig for borgerne, indtil der foreligger entydig oplysning om, hvorledes  

 bestemmelsen skal fortolkes.
Told- og skatteregionen har under sagens behandling ved  

 Landsskatteretten afgivet en udtalelse hvoraf bl.a. fremgår, at i  

 henhold til kvælstofafgiftslovens § 7, stk. 1, er der afgiftsfrihed for  

 varer, der leveres af registrerede virksomheder eller fra udlandet til brug i  

 virksomheder registreret efter lov om jordbrugets anvendelse af  

 gødning og om plantedække.
Sidstnævnte lov administreres  

 af ministeren for fødevarer, landbrug og fiskeri, mens  

 kvælstofafgiftslovens administreres af skatteministeren.
I henhold til  

 kvælstofafgiftslovens § 10, stk. 3, kan Told og Skat meddele  

 virksomheder, der bliver registreret efter lov om jordbrugets anvendelse af  

 gødning og om plantedække senere end den 1. august i et  

 år, godtgørelse af den betalte afgift af de varer, som  

 virksomheden har indkøbt i perioden fra den 1. august i det  

 pågældende år og indtil den dato, hvor registreringen  

 finder sted.
Den klagende virksomheden blev registreret i Plantedirektoratet  

 den 16. marts 2000, dvs. at der kan ydes godtgørelse af  

 kvælstofafgift vedrørende gødning, der er købt fra  

 den 1. august 1999 og frem til registreringstidspunktet.
Den omhandlede  

 gødning er imidlertid købt i perioden 15. april 1999 - 29.  

 april 1999 og kvælstofafgiftsloven giver ikke Told og Skat adgang til  

 at dispensere fra lovens § 10, stk. 3.
Det er videre anført, at såfremt virksomheden  

 efterfølgende bliver registreret med virkning fra  

 gødningsåret 1998/99 kan dette ikke tillægges vægt,  

 idet registreringen først sker i gødningsåret 1999/2000.  

 Der er herved henvist til Punktafgiftsvejledningen 2000 pkt.
G 14.5.
 Landsskatteretten skal udtale:
 Det fremgår af kvælstofafgiftslovens § 7, stk.  

 1, at der er afgiftsfrihed for varer, der leveres af registrerede  

 virksomheder eller fra udlandet til brug i virksomheder registreret efter lov  

 om jordbrugets anvendelse af gødning og om plantedække.
 Videre fremgår af lovens § 10, stk. 3, at de  

 statslige told- og skattemyndigheder kan meddele virksomheder, der bliver  

 registreret efter lov om jordbrugets anvendelse af gødning og om  

 plantedække senere end den 1. august i et år, godtgørelse  

 af den betalte afgift af de varer, som virksomheden har indkøbt til  

 brug i virksomheden i perioden fra den 1. august i det pågældende  

 år og indtil den dato, hvor registreringen finder sted.
 Af bemærkningerne til lovens § 10, stk. 3,  

 fremgår følgende:
"Ifølge lov om jordbrugets anvendelse af  

 gødning og om plantedække går planperioden fra den 1.  

 august til den 31. juli.
Det foreslås som følge deraf, at de  

 statslige told- og skattemyndigheder kan meddele virksomheder, der bliver  

 registreret efter lov om jordbrugets anvendelse af gødning og om  

 plantedække senere end den 1. august i et år, godtgørelse  

 af den betalte afgift af de varer, som virksomheden har indkøbt fra  

 den 1. august i det pågældende år og indtil den dato, hvor  

 registreringen finder sted.
Der meddeles dog ikke godtgørelse til  

 virksomheder, der bliver registreret efter den 1. august i et år, hvis  

 det skyldes en overtrædelse af registreringsbestemmelserne i lov om  

 jordbrugets anvendelse af gødning og om plantedække, jf. den  

 nævnte lovs § 2.
Med bestemmelsen kompenseres jordbrugsvirksomheder, der i  

 henhold til og i overensstemmelse med lov om jordbrugets anvendelse af  

 gødning og om plantedække registreres efter den 1. august i en  

 planperiode." Videre fremgår af den af Told- og Skattestyrelsen  

 udarbejdede punktafgiftsvejledning 2000 afsnit G.14.5 om afgiftsfritagelse og  

 afgiftsgodtgørelse følgende:
"I nogen tilfælde har Plantedirektoratet tilladt  

 registrering med tilbagevirkende kraft fra et afsluttet  

 gødningsår.
Der kan imidlertid alene ydes godtgørelse af  

 afgiften af varer, som er indkøbt i det gødningsår, hvor  

 registreringen sker." To retsmedlemmer bemærker, at den klagende  

 virksomhed ved det af Plantedirektoratet den 31. august 2000 udstedte  

 registreringsbevis har været berettiget til at købe afgiftsfri  

 gødning til brug på virksomheden fra den 1. august 1998. Disse  

 retsmedlemmer finder derfor, at det må anses for mest rimeligt, at  

 virksomheden er berettiget til godtgørelse af kvælstofafgift  

 vedrørende de i sagen omhandlede varer.
Et retsmedlem (retsformanden) bemærker, at  

 kompetencen til at meddele godtgørelse af den betalte afgift er  

 afgrænset til køb af varer foretaget i den planperiode, hvori  

 registreringen finder sted.
På grundlag af bestemmelsens ordlyd,  

 forarbejderne hertil sammenholdt med bestemmelserne i lov om jordbrugets  

 anvendelse af gødning og om plantedække finder dette retsmedlem,  

 at der i tilfælde, hvor Plantedirektoratet efter udløbet af  

 planperioden meddeler registrering med tilbagevirkende kraft, ikke i lovens §  

 10, stk. 3, forefindes hjemmel til at meddele godtgørelse for  

 køb foretaget forud for den planperiode, hvori registreringen finder  

 sted.
Dette retsmedlem finder derfor, at den klagende virksomhed herefter  

 ikke er berettiget til godtgørelse for de i sagen omhandlede varer,  

 der er indkøbt i en forudgående planperiode.
 Der bliver truffet afgørelse i overensstemmelse med  

 stemmeflertallet og den påklagede afgørelse vil herefter  

 være at ændre således, at virksomheden er berettiget til  

 godtgørelse af kvælstofafgift vedrørende de omhandlede  

 varer, jf. kvælstofafgiftslovens § 10, stk. 3.
