Kapitel 1   Generelle bestemmelser Kapitel 2   Vejvisning for bevægelseshandicappede Kapitel 3   Vejvisning for synshandicappede Kapitel 4   Ikrafttræden Bekendtgørelse om vejvisning for handicappede I medfør af § 6, stk. 1, i lov om offentlige veje, jf. lovbekendtgørelse nr. 671 af 19. august 1999, og § 24, stk. 3, i lov om private fællesveje, jf. lovbekendtgørelse nr. 670 af 19. august 1999, efter bemyndigelse i henhold til § 2, stk. 2, i lov om offentlige veje og § 10 i lov om private fællesveje, fastsættes:
Kapitel 1 Generelle bestemmelser Definitioner § 1. Ved bevægelseshandicappede forstås i denne bekendtgørelse personer med nedsat evne til at færdes til fods, fx personer med lammelser, dårlig balance, amputationer, gigt samt hjerte-, lunge- og kredsløbsforstyrrelser.
 Stk. 2. Ved synshandicappede forstås i denne bekendtgørelse blinde og svagsynede.
 § 2. For så vidt angår betegnelserne for færdselstavler og vejvisningstavler i denne bekendtgørelse henvises til bekendtgørelse om vejafmærkning.
Kapitel 2 Vejvisning for bevægelseshandicappede Vejvisningsmål § 3. Der må kun vejvises for handicappede til bygninger og andre anlæg, der er tilgængelige for handicappede.
 Stk. 2. Offentlige færdselsarealer, der er udformet i overensstemmelse med funktionskravene i vejreglen »Færdselsarealer for alle  Håndbog i tilgængelighed«, afsnit 4, www.vejregler.dk, anses som tilgængelige for handicappede.
 Stk. 3. Bygninger, der er udformet i overensstemmelse med alment anerkendte funktionskrav, som DS 3029 »Tilgængelighed for alle« (Dansk Standard), eller tilsvarende standard, anses som tilgængelige for handicappede.
Vejvisning til parkeringspladser med handicapparkering § 4. Vejvisning til parkeringspladser med handicapparkering skal ske ved brug af E 33,1 Parkering og E 23, Vejledning for invalide, forsynet med undertavle UD 1 (pil).
 Stk. 2. Tavlerne E 33 og E 23 skal være 30 x 30 cm eller 50 x 50 cm.
 Stk. 3. Pil og køreretning for kørestol skal vende samme vej.
 Stk. 4. Der må kun henvises til handicapparkeringspladser, der opfylder kravene i vejreglen »Færdselsarealer for alle  Håndbog i tilgængelighed«, afsnit 4.4.
Kørestolsrute vejvisning § 5. Vejvisning for kørestolsbrugere skal ske ved brug af tavle E 23, Vejledning for invalide.
 Stk. 2. Pil og køreretning for kørestol skal vende samme vej.
 Stk. 3. Undertavler skal have samme bredde som øvrige tavler.
Servicevejvisning § 6. Der må kun vejvises til handicaptoiletter, 1) hvortil adgangen er udformet i overensstemmelse med funktionskravene i vejreglen »Færdselsarealer for alle  Håndbog i tilgængelighed«, afsnit 4, 2) der er udformet i overensstemmelse med funktionskravene i »Færdselsarealer for alle  Håndbog i tilgængelighed«, afsnit 4.11.
Vejarbejder § 7. Ved vejarbejder, hvor kørestolsbrugere ikke kan følge den midlertidige vejvisning for fodgængere og cyklister, skal der vejvises særligt for kørestolsbrugere.
 Stk. 2. Veje, der anvises særligt for kørestolsbrugere, skal være i overensstemmelse med kravene om tilgængelighed, jf. § 3, stk. 2.
Kapitel 3 Vejvisning for synshandicappede Informationstavler/-standere og anden information § 8. Informationstavler skal være tilgængelige.
Der må ikke være beplantning eller lignende foran.
 § 9. Taktile informationstavler skal placeres i 45 graders vinkel.
 Stk. 2. Taktile informationstavler skal placeres ca. 1,25 m over gangarealet, målt midt på tavlen.
 Stk. 3. Andre informationstavler for handicappede skal placeres 1,25  1,60 m over gangarealet.
Kapitel 4 Ikrafttræden § 10. Bekendtgørelsen træder i kraft den 1. juni 2008.
