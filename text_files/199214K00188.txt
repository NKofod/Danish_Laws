Nr BTL 188 Betænkning over Forslag til lov om journal over brug af  

 plantebeskyttelsesmidler og eftersyn af udstyr til udbringning af  

 plantebeskyttelsesmidler i jordbruget   

 Nr L 188 1992-93, 1. samling Afgivet af Landbrugs- og Fiskeriudvalget Afgivet: 19930421 Udvalget har behandlet lovforslaget i en række møder og har herunder  

 stillet spørgsmål til landbrugsministeren, som denne har besvaret skriftligt.  

 To af udvalgets spørgsmål og ministerens svar herpå er optrykt som bilag til  

 betænkningen.
 Endvidere har udvalget modtaget en skriftlig og en mundtlig henvendelse  

 fra Dansk Erhvervsgartnerforening.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret .
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling.
Mindretallet anfører, at de plantebeskyttelsesmidler, som i dag findes på  

 det danske marked, for det første er afprøvet på alle tænkelige måder, og for  

 det andet er disse plantebeskyttelsesmidler også godkendt af myndighederne  

 til brug på markerne.
Dette fremgår også af ministerens svar på spørgsmål 3.  

 Her tænkes naturligvis ikke på ulovlige midler, men det vil da også være  

 absurd at tro, at disse midler vil blive ført ind i sprøjtejournalen.
Foruden de plantebeskyttelsesmidler, som er godkendt til brug på det  

 danske marked i dag, findes der bl.a. i EF og vore nordiske nabolande  

 plantebeskyttelsesmidler, som har svært ved at opnå godkendelse i Danmark.  

 Det viser lidt om, hvor restriktivt indførelse af nye typer  

 plantebeskyttelsesmidler på det danske marked administreres.
Dette bekræftes  

 også af ministerens svar på spørgsmål 4.
 Ingen landmand har et overforbrug af plantebeskyttelsesmidler, idet alene  

 prisen for plantebeskyttelsesmidler og økonomien i landbruget medfører, at  

 det er et af de områder, der må spares mest muligt på.
Endelig er det mindretallets opfattelse, at alle landmænd, der bruger  

 plantebeskyttelsesmidler, rådfører sig med fagkyndige som f.eks. landbrugets  

 egne konsulenter og konsulenter inden for foderstofbranchen.
Disse anviser  

 naturligvis kun godkendte plantebeskyttelsesmidler.
I bemærkningerne til lovforslaget står, at det er landbrugsbedrifter over  

 en vis størrelse, f.eks. 10 ha, der omfattes af lovforslaget.
Mindretallet  

 mener, at det er godt at smålandbrug ikke bliver pålagt at føre  

 sprøjtejournal.
Men i forlængelse af denne bestemmelse har mindretallet  

 gennem udvalget stillet spørgsmål til ministeren om, hvorvidt det kunne være  

 en ide, at landmænd ved indsendelse af en erklæring om, at man på ejendommen  

 ikke benytter plantebeskyttelsesmidler, kunne slippe for at udfylde  

 sprøjtejournal.
Ministeren finder det dog enklest, hvis jordbrugeren i alle  

 tilfælde fører sprøjtejournal.
Spørgsmålene og ministerens besvarelse heraf  

 (spørgsmål 7 og 8) er optrykt som bilag til betænkningen.
Når det pålægges landmændene at føre sprøjtejournal og give myndighederne  

 adgang til at kontrollere en sådan sprøjtejournal, må der også være nogle  

 grænseværdier for plantebeskyttelsesmidler at overholde.
Mindretallet håber  

 ikke, at dette tilsyn i forbindelse med adgangen til sprøjtejournalen vil  

 medføre, at myndighederne vil udøve en særlig nidkær kontrol af disse, men  

 mere lægge vægt på en effektiv rådgivning vedrørende brug af  

 plantebeskyttelsesmidler.
For mindretallet er der en problemstilling i, at Folketinget pålægger et  

 erhverv at udføre et stykke gratis arbejde.
I dette tilfælde at føre  

 sprøjtejournal uden på nogen måde at kompensere landmanden for de timer, som  

 han bruger på under bødeansvar at føre en korrekt sprøjtejournal.
Mindretallet har derfor bedt ministeren overveje, hvordan der kan gives  

 kompensation, f.eks. i form af et årligt fradrag for denne ulejlighed.  

 Selvstændige landmænd er ligesom alle andre erhverv pålagt at udføre et stort  

 stykke »gratis« arbejde for det offentlige, og på et eller andet  

 tidspunkt må grænsen for, hvor meget ekstra arbejde Folketinget kan pålægge  

 landmændene at udføre, være nået.
Men ministeren finder det ikke rimeligt, at  

 der gives jordbrugeren kompensation for at føre sprøjtejournal, jf. svaret på  

 spørgsmål 9.
Mindretallet tror ganske enkelt ikke på, at tvang til at føre  

 sprøjtejournal mindsker forbruget af sprøjtemidler i landbruget.
Der bruges i  

 forvejen ikke mere end højst nødvendigt.
Erling Christensen (S) Thomas Thors (S) Bjarne Laustsen (S) Henrik Dam  

 Kristensen (S) Henning Nielsen (S) nfmd.
Henning Gjellerod (S) Birthe  

 Hansen (SF) Aage Frandsen (SF) Rønholt (KF) Grove (KF) Mejdahl (V) Sønderby  

 (V) fmd.
Tørnæs (V) Niels Højland (FP) Hans Larsen-Ledet (RV) Lysholm  

 Christensen (KRF) Svend Aage Jensen (CD) Bilag To af udvalgets spørgsmål til landbrugsministeren og dennes svar herpå Spørgsmål 7:
»Vil ministeren overveje, om der i loven kunne indføres en  

 bestemmelse om, at landbrug ved indsendelse af en erklæring om, at der på  

 ejendommen kun anvendes godkendte plantebeskyttelsesmidler, ikke vil blive  

 pålagt at føre sprøjtejournal?» Svar:
Lovforslaget sigter ikke imod at forhindre anvendelse af ikke godkendte  

 midler.
Dette er i sig selv ulovligt, jf. svaret på spørgsmål 3. Lovforslaget  

 er et blandt flere initiativer, som sigter mod at minimere det lovlige brug  

 af godkendte plantebeskyttelsesmidler.
Derfor kan der ikke ved erklæring om  

 anvendelse af godkendte midler ske fritagelse for journalpligten.
 Spørgsmål 8:
»Vil ministeren overveje, om der i loven kunne indføres en  

 bestemmelse om, at landbrug ikke bliver pålagt at føre sprøjtejournal, hvis  

 landmanden indsender en erklæring om, at man på ejendommen ikke benytter  

 plantebeskyttelsesmidler?» Svar:
Der er ikke mange landbrug over 10 ha, gartnerier, frugtplantager og  

 planteskoler, som ikke anvender godkendelsespligtige  

 plantebeskyttelsesmidler, undtagen økologiske bedrifter, for hvilke der  

 gælder særlige regler for brug af visse plantebeskyttelsesmidler og  

 dokumentation herfor.
Autoriserede økologiske jordbrug fører således en  

 logbog over deres brug af visse plantebeskyttelsesmidler, og i princippet  

 svarer logbogen til en sprøjtejournal.
 Det er hensigten, at den førte sprøjtejournal skal opbevares på bedriften.  

 Både for den jordbruger, som ikke anvender plantebeskyttelsesmidler, og for  

 det administrative system vil det være enklest, hvis jordbrugeren fører en  

 sprøjtejournal, hvoraf fremgår, at der intet forbrug er, frem for at indsende  

 en særlig erklæring om, at plantebeskyttelsesmidler ikke anvendes.
