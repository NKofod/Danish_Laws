Skriftlig fremsættelse (6. oktober 2010) Kirkeministeren (Birthe Rønn Hornbech) Herved tillader jeg mig for Folketinget at fremsætte:
 Forslag til lov om ændring af lov om folkekirkens økonomi (Præcisering af bemyndigelsesbestemmelse om udbetaling af kapitaler).
(Lovforslag nr.
L 10) Formålet med lovforslaget er at opretholde den nuværende kirkelige økonomi ved, at gravstedskapitaler, som er indbetalt til stiftsmidlerne før den 1. januar 2007, også fremover kan udbetales til de lokale kasser.
 Baggrunden for lovforslaget er, at der i forbindelse med vedtagelsen af lov nr. 47 af 28. januar 2009, som trådte i kraft den 1. januar 2010, er opstået en utilsigtet fejl, som betyder, at der på nuværende tidspunkt ikke er hjemmel til, at gravstedskapitaler, som er indbetalt til stiftsmidlerne før den 1. januar 2007, kan udbetales til de lokale kasser.
Gravstedskapitaler, som er indbetalt til stiftsmidlerne før den 1. januar 2007, udbetales, når de hjemfalder, det vil typisk sige efter 10 eller 20 år afhængigt af, om det er en urne- eller kistegravplads.
De hjemfalder pr. 31. december og dermed næste gang i december 2010. Dette betyder, at lovændringen med lov nr. 47 af 28. januar 2009 endnu ikke har fået virkning.
Hvis fejlen rettes ved den nu foreslåede ændring af økonomiloven i efteråret 2010, vil der inden jul kunne udstedes en ny bekendtgørelse, sådan at der kan ske udbetaling af de gravstedskapitaler, der hjemfalder pr. 31. december 2010. På denne måde ophæves den utilsigtede virkning for menighedsrådene.
 Lovforslaget skaber således hjemmel til, at kirkeministeren igen kan fastsætte regler om udbetaling af disse gravstedskapitaler.
 Der er ingen økonomiske udgifter forbundet med lovforslaget.
 Det bemærkes, at lovforslaget har været i høring, hvor stiftsrådene, stiftsøvrighederne, Landsforeningen af Menighedsråd samt Danmarks Provsteforening har haft mulighed for at give deres mening til kende i perioden 10. august 2010 til 7. september 2010. Samtlige høringssvar har været positive overfor lovforslaget.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
