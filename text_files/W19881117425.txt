 Udtalt, at man nærede betænkelighed ved at antage, at der i medfør af  

 lov om offentlige myndigheders registre § 17, stk. 2, j.f. § 16, stk.
 2, 4, kunne tilvejebringes hjemmel i forskrifterne for Det  

 fælleskommunale System for Sociale Pensioner med henblik på  

 videregivelseslister over medicintilskudsberettigede pensionister til  

 apotekerne.
 Administrations- og Personaledepartementet anmodede Registertilsynet om  

 en udtalelse vedrørende ændring af forskrifterne for Det fælleskommunale  

 System for Sociale Pensioner.
Baggrunden for sagen var, at Administrations- og Personaledepartementet på  

 foranledning af en anmodning fra Kommunernes Landsforening ønskede at  

 etablere hjemmel i forskrifterne til videregivelse af lister over de  

 pensionister, der er berettiget til medicintilskud, til apotekerne til brug  

 ved beregning af medicintilskud.
Listerne skulle indeholde oplysninger om  

 navn, personnummer og personlig tilskudsprocent til medicinindkøb.
Baggrunden for Kommunernes Landsforenings anmodning var, at der ved lov  

 nr. 390 af 10. juni 1987 om ændring af lov om social pension pr. 1. januar  

 1988 er indført nye regler for beregning af medicintilskud, hvorefter et øget  

 antal pensionister er berettiget til medicintilskud.
De nye regler for  

 beregning af medicintilskud har medført et betydeligt administrativt  

 merarbejde for apotekerne.
 Administrations- og Personaledepartementet oplyste, at de problemer, der  

 er opstået som følge af de nye regler, hovedsageligt skyldes, at  

 pensionisterne ofte glemmer deres medicinkort, hvoraf den personlige  

 tilskudsprocent fremgår, at medicinen ofte bestilles ved  

 medicinudleveringssteder og håndkøbsudsalg, samt at medicinordinationer ofte  

 indtelefoneres af pensionisternes læge, som ikke har kendskab til de  

 personlige tilskudsprocenter.
Det fremgik af redegørelsen fra Kommunernes Landsforening, at der ikke  

 foreligger en egentlig formuleret aftale mellem Kommunernes Landsforening  

 og Danmarks Apotekerforening om, at der skal foretages en direkte afregning  

 mellem kommunerne og apotekerne, samt at der ikke foreligger et lovgrundlag,  

 der pålægger apotekerne denne afregning.
Der har dog udviklet sig en praksis,  

 hvorefter apotekerne er »mellemled« mellem kommuner og klienter,  

 således at klienten kun betaler sin del af medicinudgiften til apotekerne,  

 som derefter begærer tilskuddet udbetalt fra kommunen.
Afregningen mellem  

 kommunen og apotekerne sker månedsvis for samtlige mellemværender.
Kommunernes Landsforening anførte endvidere, at klienten ville skulle  

 erlægge den fulde betaling for medicinen til apotekerne og derefter selv  

 henvende sig til socialforvaltningen for at få tilskuddet udbetalt, såfremt  

 apotekerne ikke påtog sig at være »mellemled«.
Landsforeningen  

 anførte endvidere, at en sådan ordning ville betyde besvær for klienterne og  

 et uoverkommeligt merarbejde for kommunerne, der løbende skulle udbetale  

 disse tilskud.
Det blev endeligt oplyst, at det ikke kan pålægges  

 pensionisterne at købe medicinen på bestemte apoteker i kommunen.
 Det var Administrations- og Personaledepartementets  

 og Kommunernes Landsforenings opfattelse, at oplysningerne kunne videregives  

 i medfør af lov om offentlige myndigheders registre § 17, stk. 2, jf. § 16,  

 stk. 2, nr. 4, hvorefter der kan ske videregivelse af oplysninger, når  

 videregivelsen er nødvendig for udførelsen af en persons eller virksomheds  

 opgave for det offentlige.
 Sagen blev behandlet på et møde i Registerrådet.
 Registertilsynet udtalte herefter, at man nærede betænkelighed ved at  

 antage, at de pågældende bestemmelser giver mulighed for at etablere hjemmel  

 i forskrifterne for Det fælleskommunale System for Sociale Pensioner til at  

 videregive lister til apotekerne over de pensionister, der er berettigede til  

 medicintilskud.
Registertilsynet lagde herved bl.a. vægt på, at det forhold, at  

 pensionisterne ikke behøver at anvende et bestemt apotek, må antages at  

 indebære, at videregivelse af oplysninger om den enkelte pensionist i  

 almindelighed ikke kan begrænses til det for pensionisten nærmeste apotek.  

 Ordningen ville således kunne medføre, at oplysningerne skulle videregives  

 til alle apoteker i den kommune, pensionisten bor i.
Det bemærkedes  

 endvidere, at den påtænkte ordning i øvrigt ikke ville være tilstrækkelig i  

 tilfælde, hvor pensionisten henvender sig på apoteker uden for den  

 pågældendes bopælskommune.
 På denne baggrund henstillede Registertilsynet, at den foreslåede ændring  

 af forskrifterne ikke gennemførtes.
 Registertilsynets årsberetning 1988 s. 44.
