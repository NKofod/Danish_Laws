Nr BSF 8 Forslag til folketingsbeslutning om udarbejdelse af en plan til halvering  

 af energiforbruget i overensstemmelse med retningslinjerne i  

 Brundtlandrapporten Fremsat af Riishøj (SF) Jes Lunde (SF) Bjørn Poulsen (SF) Ebba Strange  

 (SF) den 25. oktober 1988 Folketinget pålægger regeringen at udarbejde et lavenergiscenarium efter anvisningerne i Brundtlandrapporten og ud fra følgende retningslinjer:
 1. En målsætning om en halvering af energiforbruget over en periode på 40  

 år samt en omstilling til fornyelig energi i størst mulig udstrækning.
 2. Hvert 5. år i perioden udarbejdes delmål, som kan anvendes til  

 opfølgning og justering af konkrete planer.
 3. De virkemidler, der kan anvendes for at opfylde målsætningen,  

 analyseres, herunder bl.a. afgifter og takstpolitik, information og tekniske  

 krav, forskning og produktudvikling samt forsøgs- og demonstrationsanlæg.
 4. Konflikter mellem energiforsyningssystemernes dynamik og scenariets  

 målsætning kortlægges, og der anvises ændringer og styremidler, som kan sikre  

 overensstemmelse mellem målsætning og dynamikken inden for de enkelte  

 energiforsyningssystemer.
5. De energimæssige, miljømæssige, økonomiske, beskæftigelsesmæssige og  

 betalingsbalancemæssige konsekvenser belyses.
Dette gælder både konsekvenser,  

 der er knyttet direkte til omstillingen, og de indirekte virkninger i form af  

 nye eksport- og beskæftigelsesmuligheder.
 Regeringen skal forelægge en redegørelse om scenariet for Folketinget  

 inden udgangen af kalenderåret 1989.
Bemærkninger til forslaget Almindelige bemærkninger Brundtlandrapporten peger på behovet for en kraftig reduktion og omlægning  

 af i-landenes energiforbrug.
I modsætning til tidligere analyser og  

 anbefalinger vedrørende ressource- og energiforbrug, som f.eks.
Romklubbens  

 »Grænser for vækst«, er Brundtlandrapporten optimistisk.
Der  

 anvises realistiske muligheder for at opnå en bæredygtig udvikling, hvor  

 i-landene halverer energiforbruget og dermed både reducerer forureningen og  

 presset på ressourcerne og samtidig skaber plads for en stigning i u-landenes  

 energiforbrug.
Halveringen af i-landenes energiforbrug kan ifølge  

 Brundtlandrapporten foretages uden at reducere den materielle levestandard.
Det er positivt, at regeringen i folketingsåret 1988-89 har bebudet en  

 redegørelse om en handlingsplan for opfølgning af anbefalingerne i  

 Brundtlandrapporten.
Denne plan bør hurtigst muligt efterfølges af mere  

 konkret planlægning af, hvordan vi på energiområdet kan efterleve rapporten.  

 For det første falder Brundtlandrapportens mest konkrete anvisninger netop på  

 energiområdet.
For det andet er det helt afgørende, at omlægningen påbegyndes  

 nu.
En udsættelse af omlægningen kan medføre, at de store ændringer, der i  

 disse år gennemføres i energisektoren, kan hindre eller besværliggøre  

 omstillingen både fysisk og økonomisk.
Jo tidligere vi sikrer, at de aktuelle  

 ændringer i energisektoren er i overensstemmelse med den langsigtede  

 målsætning, jf.
Brundtlandrapporten, des større råderum har vi til at  

 foretage en omlægning med størst muligt udbytte hvad angår samfundsøkonomi og  

 levevilkår.
Sammenhængen mellem energiforbruget og de katastrofale miljøproblemer, vi  

 står over for, er dokumenteret både i Brundtlandrapporten og i en række  

 videnskabelige rapporter samt ved flere internationale konferencer, senest  

 konferencen i Toronto i juni 1988. Torontokonferencen om »The changing  

 Atmosphere: Implications for global security« appellerer til regeringer  

 og internationale institutioner om nu at tage atmosfæreændringerne alvorligt  

 og handle.
Konferencedokumentet indledes med ordene: »Menneskeheden  

 foretager et ukontrolleret globalt eksperiment, hvis yderste konsekvenser  

 måske kun kan sammenlignes med en global atomkrig«.
Det er  

 forslagsstillernes opfattelse, at denne meget bastante formulering skal tages  

 som udtryk for forskernes desperation over manglende handlinger på de dystre  

 udsigter.
Det har været diskuteret i dagspressen, om Danmark selvstændigt skal prøve  

 at efterleve Brundtlandrapporten på energiområdet.
Imod dette er brugt  

 argumenter som f.eks., at problemerne er internationale og derfor må løses  

 gennem internationale aftaler.
Det er forslagsstillernes opfattelse, at der  

 er tre afgørende argumenter for selvstændigt at gå i gang med den nødvendige  

 planlægning og omstilling, samtidig med at der i international sammenhæng  

 arbejdes aktivt for aftaler.
For det første har en række nyere undersøgelser  

 vist, at vi på flere områder også på kort sigt kan få fordele af at påbegynde  

 omlægningen.
Det er f.eks. ofte billigere at gennemføre tekniske  

 elbesparelser i industrien end at bygge nye kraftværker.
Det er  

 samfundsmæssigt mere økonomisk at anvende naturgassen til decentral  

 kraftvarme end til individuel fyring og bygning af kulfyrede elværker.
For  

 det andet haster det som sagt med at få drejet udviklingen for ikke at spærre  

 vejen.
Afventer vi internationale aftaler, kan det tænkes at blive betydelig  

 mere kostbart med omlægningen.
For det tredje vil forskning og  

 produktudvikling inden for energieffektive produkter og vedvarende energi  

 kunne give dansk teknologi, erhvervsliv og eksport et løft.
For det fjerde  

 vil formindskelse af energiforbruget i Danmark reducere de skadelige  

 påvirkninger af danske skove, have, søer og grundvandsressourcer væsentligt.  

 Endelig kan det efter forslagsstillernes opfattelse have en stor psykologisk  

 effekt i international sammenhæng med et selvstændigt initiativ.
Bemærkninger til de enkelte punkter Ad punkt 1. Målsætning Målsætningen om halvering af energiforbruget gælder det samlede  

 energiforbrug, dvs. både den private sektor, erhvervssektoren og det  

 offentlige og på den anden side både elforbrug, opvarmning, procesenergi og  

 transportenergi.
Mulighederne for at opfylde denne målsætning er dels angivet i  

 Brundtland-rapportens anbefalinger om bedst mulig udnyttelse af  

 energiressourcerne gennem effektive omsætningsprocesser, f.eks. gennem  

 samtidig produktion af el og varme og gennem anvendelse af energieffektive  

 apparater og udstyr i forbrugsledet.
Dels er der gennem en lang årrække  

 udført forskning på energiområdet, som efterhånden tegner et billede af meget  

 store tekniske besparelsesmuligheder med den allerede kendte teknologi.  

 Yderligere forskning kan åbne store muligheder.
Inden for området vedvarende energi er Danmark forlods relativt godt  

 placeret.
Udviklingen på vindmølleområdet viser, at både beskæftigelse og  

 betalingsbalance kan bedres ved en styret indsats af forskning og sikring af  

 et hjemmemarked.
Men udviklingen på vindmølleområdet gennem de seneste år  

 viser også, at det er vigtigt at sikre en stabil og langsigtet udvikling for  

 at få det optimale udbytte.
Mange af vore læreanstalter og forskningsinstitutioner er særdeles godt  

 rustet til en indsats både på besparelsesområdet, og hvad angår den  

 vedvarende energi.
Dele af dansk industri viser begyndende interesse for  

 området på flere fronter, både hvad angår decentral kraftvarme, biogas og  

 tekniske besparelser.
Verdens første egentlige lavenergikøleskab kan netop nu  

 markedsføres som resultatet af et samarbejde mellem forskere og industri.  

 Danmark er således godt rustet til at tage opgaven op.
Ad punkt 2. Delmål Hensigten med lavenergiscenariet er at få afstukket rammerne for  

 overgangen til en bæredygtig energiforsyning.
En gennemførelse af planen  

 forudsætter justeringer og tilpasninger til den teknologiske, økonomiske og  

 samfundsmæssige udvikling i løbet af den lange gennemførelsesperiode.  

 Delmålene skal sikre, at den overordnede målsætning kan fastholdes.
Ad punkt 3. Virkemidler En omlægning af energiforsyning og energiforbrug kræver effektive  

 virkemidler.
Virkemidlerne må løbende gennem omlægningen tilpasses den  

 økonomiske og teknologiske udvikling, og derfor må scenariet især beskæftige  

 sig med de virkemidler, der fra starten og i de nærmeste år skal støtte  

 udviklingen frem mod målsætningen.
Afgifter og takstpolitik må sikre, at besparelser og overgangen til  

 vedvarende energi fremmes.
Afgifter på fossilt brændsel i forhold til  

 miljøbelastningen vil styre mod anvendelse af de mest miljøvenlige brændsler  

 og teknikker.
I forhold til de nuværende elafgifter og tariffer vil dette  

 samtidig belønne effektivitet i brændselsudnyttelse og energianvendelse.
 Det må sikres, at elsektorens specielle finansieringsforhold og monopol  

 ikke virker hindrende for alternative energiøkonomiske løsninger.  

 Brundtlandrapporten gør specielt opmærksom på det problem, at elområdet er  

 præget af monopolselskaber, som via prispolitik kan hæmme bedre løsninger.
Der må findes løsninger på problemet med erhvervslivets ringe incitament  

 til energibesparelser.
Dette må ske uden forringelse af eksporterhvervenes  

 konkurrenceevne.
Afgifter på erhvervslivets energiforbrug kombineret med  

 støtte til energibesparelser, rådgivning og information kunne f.eks. være en  

 løsning.
 Forskning og udvikling må indgå i en helhed, hvor den langsigtede  

 målsætning netop giver særlig gode vilkår for prioritering og fremme af  

 relevant forskning og udvikling.
Finansieringsvilkår må indrettes efter formålet.
F.eks. gennem gunstige  

 vilkår for besparelser og vedvarende energi uanset ejerforhold.
På andre  

 områder kan det være nødvendigt at fjerne brugerrisiko gennem  

 garantiordninger og lignende.
Ad punkt 4. Konflikter Energiplanlægningen domineres på uheldig måde af, at den opdeles i en  

 særskilt varmeforsyningsplanlægning og en særskilt elforsyningsplanlægning.  

 Denne opdeling har på afgørende vis vanskeliggjort en energi- og  

 samfundsøkonomisk energipolitik.
I stedet har den givet plads for, at  

 energiforsyningssystemernes egendynamik og indbyrdes konkurrence modarbejder  

 hensigtsmæssige løsninger på ressource- og miljøproblemer.
Erfaringerne fra  

 varmeplanlægningen viser således, at et positivt samspil mellem  

 energipolitisk målsætning, finansielle vilkår, bruger- og selskabsøkonomiske  

 interesser og organisatoriske forhold ikke er til stede.
Derved mistes  

 forudsætningen for at opfylde Folketingets intentioner med planlægning på  

 energiområdet.
 De konflikter, der er mellem dynamikken i energisektoren og scenariets  

 målsætning, må derfor kortlægges.
Nogle af konflikterne i varmeplanlægningen er iøjnefaldende.
For  

 naturgassystemets udbygningsretning har det været afgørende, at der ydes  

 selskaberne »afgiftstilskud« for anvendelse i individuelle villafyr  

 og varmeværker, men ikke til elproduktion på decentrale kraftvarmeværker.  

 Kommunernes kautionsforpligtelser kombineret med høje  

 investeringsomkostninger ser også ud til at påvirke samspillet mellem  

 naturgassystemet og andre energiløsninger.
De nævnte forhold har medført, at  

 varmeplanlovens bestemmelse om valg af samfundsøkonomisk gunstige løsninger i  

 nogle tilfælde viger til fordel for selskabsøkonomiske løsninger.
 For den kulbaserede kraftvarme har den lave afgift på kul og denne sektors  

 særlig gunstige finansieringsvilkår tvunget andre samfundsøkonomiske og mere  

 miljøvenlige løsninger ud af planlægningen.
Mere generelt ser konflikterne mellem varmeplanlægningens formål og  

 energimarkedets dynamik ud til at være en konflikt mellem driftsøkonomi og  

 besparelse.
Energisystemets tekniske apparat er indrettet på forsyning og  

 måler sig i forhold til forsyning både økonomisk og organisatorisk.
Effektiv  

 udnyttelse og anvendelse af energien belønnes ikke i samme omfang og må  

 derfor vige.
 Den erfaring, der er gjort i varmeplanlægningen, må bruges til at sikre en  

 positiv dynamik i forhold til scenariets målsætning.
Ad punkt 5. Konsekvenser Omlægningens konsekvenser viser sig på to områder.
Dels har den egentlige  

 omstilling konsekvenser i form af mindre energiforbrug, mindre  

 miljøbelastning, investering i nye anlæg og den deraf følgende import,  

 beskæftigelse og økonomiske virkninger samt de efterfølgende fordele i form  

 af mindre brændselsforbrug og dermed mindre import.
Dels vil programmet have  

 nogle afgørende indirekte virkninger i form af en teknisk og industriel  

 udvikling, som vil give eksport og beskæftigelsesmuligheder.
Det sidstnævnte område indeholder store muligheder, som der må lægges  

 afgørende vægt på.
Omlægningen kan udmøntes i udviklingsprogrammer, som  

 udnytter mulighederne for samarbejde mellem forskning, erhvervsliv og den  

 offentlige sektor med sikring af et stabilt hjemmemarked som springbræt for  

 et velplanlagt eksportfremstød.
 Udmøntet på denne måde vil omstillingen muliggøre en målrettet og konkret  

 forsknings- og erhvervspolitik med gunstig effekt på beskæftigelse og  

 betalingsbalance.
