 Et realkreditinstituts eksterne revisor havde ikke pligt til at  

 udlevere internt arbejdsmateriale til Finanstilsynet.
(Merete Cordes, Morten Iversen, Claus Vastrup, Peter Wendt og Ebbe  

 Christensen) K, statsautoriserede revisorer, har i skrivelse af 10. januar 1992 klaget  

 over, at Finanstilsynet ved skrivelse af 19. november 1990 (j.nr. 20.40-06)  

 pålagde klager at udlevere nogle arbejdspapirer vedrørende klagers revision  

 af A's lånesagsbehandling for regnskabsåret 1988/89.
 Sagens omstændigheder:
I efteråret 1990 pålagde boligministeren Finanstilsynet i samarbejde med  

 Revisionsfirmaet Ernst & Young A/S, statsautoriserede revisorer, at  

 gennemføre en ekstraordinær revision af realkreditinstitutterne.
Nærmere  

 oplysninger om baggrunden for denne revision og dens forløb findes i  

 »Boligministerens redegørelse til Folketingets Boligudvalg om den  

 ekstraordinære revision i BRFkredit, Kreditforeningen Danmark og  

 Nykredit«, udgivet af Finanstilsynet, februar 1991.
Under revisionen af A modtog revisionsfirmaet Ernst & Young  

 forskelligt materiale fra kreditforeningens eksterne revisor, klageren K,  

 herunder revisionens notater om resultatet af gennemgåede lånesager for  

 regnskabsårene 1985/86, 1986/87 og 1987/88. Vedrørende regnskabsåret 1988/89  

 modtog man notater om lånesagsgennemgangen i kreditforeningens afdelinger i  

 Odense, Herning og Aalborg, men ikke noget notat om lånesagsgennemgangen i  

 afdelingen i København. Årsagen hertil var, at et sådant notat ikke var  

 blevet udarbejdet.
Da revisionsfirmaet Ernst & Young bl.a. på grundlag af  

 en skrivelse af 16. oktober 1990 fra klageren til kreditforeningen havde fået  

 den opfattelse, at et notat vedrørende lånesagsgennemgangen for 1988/89 i  

 Københavns-afdelingen eksisterede, men blot ikke var blevet udleveret til  

 kreditforeningen, anmodede Ernst & Young klageren om at udlevere det  

 pågældende notat, idet man henviste til realkreditlovens § 91, stk. 3.  

 Klageren svarede i en skrivelse af 8. november 1990, at man forstod  

 henvendelsen som et ønske om at få udleveret interne arbejdspapirer.
Dette  

 afviste klager.
Som begrundelse henvises til revisorers almindelige  

 tavshedspligt, der efter klagers opfattelse ikke er ændret ved den nævnte  

 bestemmelse i realkreditloven.
Det fremgik ikke klart af svaret, at det  

 efterspurgte notat slet ikke eksisterede.
Revisionsfirmaet Ernst & Young henvendte sig derefter til  

 Finanstilsynet, der i den påklagede skrivelse af 19. november 1990 pålagde  

 klageren at udlevere det efterspurgte notat til tilsynet.
Som begrundelse  

 anføres i skrivelsen:
»... at det er Finanstilsynets opfattelse, at realkreditlovens § 91,  

 stk. 3, giver hjemmel for Finanstilsynet til at påbyde et realkreditinstituts  

 revisor også at udlevere dokumenter om et realkreditinstituts forhold, som  

 Tilsynet måtte skønne nødvendigt at få for at løfte tilsynsforpligtelsen  

 efter realkreditlovens § 94, stk. 1.« Der henvises endvidere til realkreditlovens § 102, stk. 1. Skrivelsen  

 indeholder ikke nogen klagevejledning.
Pålægget gav anledning til, at der den 26. s.m. blev afholdt et møde  

 mellem repræsentanter for Finanstilsynet og de to revisionsfirmaer.
På mødet  

 oplyste klageren, at der ikke vedrørende lånesagsgennemgangen i  

 Københavns-afdelingen for 1988/89 er udarbejdet noget notat i lighed med de  

 notater, der er udarbejdet og tilsendt kreditforeningen for tidligere år.
Der  

 foreligger alene interne arbejdsnotater, som normalt ikke udleveres til  

 klienten.
 I fortsættelse af mødet skrev klager den 27. november 1990 til  

 Finanstilsynet under henvisning til det på mødet passerede:
 »På denne baggrund har vi valgt, på trods af vor principielle  

 indstilling, at udlevere genpart af arbejdspapirer for 1988/89 med de  

 revisionsmæssige konklusioner, der blev omtalt på mødet i går.
Det til grund herfor liggende forskellige materiale fra medarbejderne, der  

 for en stor dels vedkommende er midlertidige eller halvfærdige notater, og  

 som ikke i sig selv viser noget om den opfattelse og stillingtagen, som den  

 ansvarlige revisor i sidste instans nåede frem til, vil klart falde ind under  

 det materiale, vi som nævnt opfatter som revisors eget.« Revisionsfirmaet Ernst & Young, der var bekendt med klagers førnævnte  

 skrivelse af 27. november 1990, skrev den 28. s.m. til Finanstilsynet bl.a.:
 På mødet den 26. ds. ... samt i ovennævnte skrivelse fra K af 27. ds. har  

 vi forstået at arbejdsnotatet for 1988/89 ikke er udarbejdet.
Det har i forbindelse med vor ekstraordinære revision været af betydning  

 for resultatet og dermed vor rapport til Finanstilsynet, at vi har haft  

 adgang til notat vedr. lånesagsgennemgang for de tidligere år samt for  

 Odense, Herning og Ålborg for 1988/89. De konkrete omtaler af lånesager har  

 været af betydning for vor vurdering af hensættelser samt eventuelle  

 overbelåningssager.
Af udateret håndskrevet notat, der medfulgte brev af 27.  

 ds. fra K fremgår, at der er udført en stikprøvevis revision af lånesager i  

 København.
På baggrund af vore erfaringer med det hidtil udleverede materiale  

 er det vor vurdering, at en gennemgang af konklusionerne på enkeltsagerne kan  

 have, men ikke nødvendigvis har, en betydning for resultatet af vor  

 ekstraordinære revision.
Da det medfølgende håndskrevne notat ikke omtaler enkeltsager, dækker det  

 ikke det ovenfor beskrevne behov.' Sagen blev forelagt for Boligministeriet, der den 30. s.m. meddelte  

 klageren, at realkreditlovens § 91, stk. 3, indebærer, at revisor ikke blot  

 skal give oplysninger, men også skal udlevere materiale til Finanstilsynet,  

 og at pligten omfatter »alt materiale, som Finanstilsynet finder  

 nødvendigt som led i varetagelsen af tilsynsforpligtelsen, dvs. også internt  

 materiale af den ovenfor nævnte art.« Det bemærkes, at straffelovens  

 regler om revisorers tavshedspligt ikke overtrædes ved en sådan pligtmæssig  

 udlevering.
Under henvisning til denne udtalelse erklærede klager i skrivelse af samme  

 dato sig indforstået med at udlevere det yderligere materiale, som  

 Finanstilsynet og Ernst & Young ønskede udleveret, nemlig en mappe  

 indeholdende de arbejdspapirer hidrørende fra revisorassistenternes  

 lånesagsgennemgang, som ligger til grund for det notat, der blev udleveret  

 med klagers skrivelse af 27. november 1990. Klager meddelte samtidig, at man  

 ikke dermed var enig i Boligministeriets fortolkning af realkreditlovens §  

 91, stk. 3, og at man ville anmode ministeriet om hos Industriministeriet,  

 Erhvervs- og Selskabsstyrelsen og Justitsministeriets lovafdeling at få  

 tilkendegivet, om disse er enige i Boligministeriets fortolkning.
En sådan  

 anmodning fremsatte klager over for ministeriet i skrivelse af 4. januar  

 1991.
 Boligministeriet indhentede en udtalelse fra Justitsministeriet, der som  

 svar fremsendte det nedenfor omtalte notat af 10. december 1991 fra  

 ministeriets lovafdeling.
 Ved skrivelse af 18. december 1991 meddelte Boligministeriet imidlertid  

 klageren, at man efter aftale med Finanstilsynet havde vurderet, at  

 Finanstilsynets afgørelse af 19. november 1990 retteligt bør indbringes for  

 Industriministeriets Erhvervsankenævn, såfremt klager ønsker en vurdering af  

 rækkevidden af realkreditlovens § 91, stk. 3.
Finanstilsynet har den 25. juni 1992 oplyst, at man har tilendebragt  

 gennemgangen af de omhandlede arbejdspapirer.
Tilsynet returnerede samtidig  

 materialet til klageren, idet tilsynet »efter omstændighederne ikke  

 finder anledning til at foretage sig yderligere i sagen.« Det omhandlede  

 materiale er derefter udleveret til Erhvervsankenævnet til brug for  

 behandlingen af denne klagesag.
 Materialet består af et rødt ringbind, der indeholder:
a) Et håndskrevet notat på 4 sider.
Det er dette notat, der blev udleveret  

 med klagers skrivelse af 27. november 1990.
 b) En maskinskreven side: »Stikprøvekriterier anvendt ved udvælgelsen  

 af lån til gennemgang«.
 c) 41 gennemgåede sager.
 For hver gennemgået sag findes der:
- Et skema udfyldt med håndskrift af vedkommende revisorassistent.
Skemaet  

 indeholder dels faktiske oplysninger om ejendommen og lånet, dels oplysninger  

 om dokumentationen for værdigrundlaget, beskrivelse af sagsbehandlingen i  

 kreditforeningen, revisorassistentens vurdering og kommentarer samt  

 konklusion.
Der er heri adskillige kritiske bemærkninger til  

 kreditforeningens sagsbehandling og låneudmåling.
 - I de ni første sager er der endvidere et maskinskrevet resume.
 - Desuden indeholder sagerne - i et noget vekslende omfang - kopier af  

 materiale fra kreditforeningen, dels af brevkopier mv., dels af  

 kreditforeningens interne materiale såsom sagsbehandlingsark mv.
 Regelgrundlaget og Justitsministeriets notat:
 Realkreditloven, lov nr. 841 af 20. december 1989 med senere ændringer (nu  

 lovbekendtgørelse nr. 45 af 4. februar 1993), § 91, stk. 3, er sålydende:
»Stk. 3. Boligministeren kan pålægge revisorerne herunder den  

 fratrædende revisor enten alene eller sammen med den interne revisionschef at  

 give oplysninger om realkreditinstituttets forhold.« Ordene »herunder den fratrædende revisor« er indføjet ved lov  

 nr. 932 af 27. december 1991.
 Ved Boligministeriets bekendtgørelse nr. 19 af 15. januar 1990 er  

 ministerens beføjelser efter bl.a. lovens § 91, stk. 3, henlagt til  

 Finanstilsynet.
 I bemærkningerne til realkreditlovens § 91, stk. 3, (Folketingstidende  

 1989/90, Tillæg A, sp. 971) hedder det:
»I stk. 3 foreslås, at boligministeren får mulighed for at pålægge  

 revisorerne eventuelt sammen med den interne revisionschef at give  

 oplysninger om realkreditinstituttets forhold.
Boligministeren vil normalt  

 henvende sig direkte til realkreditinstituttet, men der kan være  

 ekstraordinære situationer, hvor det skønnes hensigtsmæssigt, at revisor har  

 kontrolleret de pågældende oplysninger.
En tilsvarende bestemmelse findes i §  

 36, stk. 8, i lov om banker og sparekasser m.v.« Ifølge lov om banker og sparekasser, lov nr. 119 af 2. april 1974, § 36,  

 stk. 5, kunne det daværende Tilsyn med banker og sparekasser »pålægge  

 revisor at give oplysninger om bankens eller sparekassens forhold.« I  

 bemærkningerne til denne bestemmelse (Folketingstidende 1973-74, 2. samling,  

 Tillæg A, sp. 336) udtales, at stk. 5,» er foreslået for at afskære  

 tvivl om, hvorvidt en revisor er berettiget og forpligtet til at afgive  

 sådanne oplysninger til tilsynet i dets egenskab af tilsynsmyndighed.« Ved lov nr. 327 af 24. maj 1989 fik bestemmelsen som § 36, stk. 8, sin  

 nuværende formulering:
»Stk. 8. Finanstilsynet kan pålægge revisorerne enten alene eller  

 sammen med den interne revisionschef at give oplysninger om pengeinstituttets  

 forhold.« Bemærkningerne til denne ændring (Folketingstidende 1988/89, Tillæg A, sp.  

 3480) er sålydende:
»I forbindelse med skærpelsen af kravene til de interne  

 revisionsafdelinger foreslås det i stk. 8, at den gældende bestemmelse, jf.  

 lovens § 36, stk. 5, udvides til også at omfatte den interne revisionschef.  

 Tilsynet kan herefter pålægge de valgte revisorer enten alene eller sammen  

 med den interne revisionschef at give oplysninger om pengeinstituttets  

 forhold.
Formålet med denne udvidelse er at give tilsynet større mulighed for  

 at afdække eventuelle problemer i pengeinstituttet.« Bestemmelsen er senere omnummereret og findes nu i lovens § 34, stk. 8,  

 jf. lovbekendtgørelse nr. 57 af 2. februar 1993.
 Efter realkreditlovens § 94, stk. 1, påser Finanstilsynet, »at  

 institutterne overholder bestemmelserne i loven og regler udfærdiget i medfør  

 af loven.« Ved lovens § 98 er Finanstilsynet undergivet tavshedspligt.  

 Tavshedspligten omfatter efter § 98, stk. 1, ikke blot »de med tilsynet  

 beskæftigede«, men også »eksperter, der handler eller har handlet  

 på tilsynets vegne«.
I Justitsministeriets ovennævnte notat af 10. december 1991 (j.nr.
LA 1991  

 - 522 - 158) udtales efter en gennemgang af bl.a. de ovenfor gengivne  

 lovbestemmelser og lovmotiver:
 »Oplysningspligten må efter en naturlig sproglig forståelse af  

 bestemmelsen antages at omfatte en pligt for revisoren til på begæring at  

 udlevere alle faktiske oplysninger om et realkreditinstituts økonomiske og  

 regnskabsmæssige forhold, som den pågældende er kommet i besiddelse af i sin  

 egenskab af revisor.
De dokumenter, bilag mv., som vedkommende revisor har modtaget fra  

 realkreditinstituttet til brug for revisionsarbejdet, herunder instituttets  

 interne revisionsbemærkninger, vil på den baggrund efter Justitsministeriets  

 opfattelse kunne kræves udleveret til Finanstilsynet.
Det er dog en  

 betingelse, at den pågældende fortsat er i besiddelse af dokumenterne,  

 eventuelt i kopi.
Oplysningspligten vil endvidere omfatte pligt til at udlevere alle  

 dokumenter eller kopier heraf, som revisor har udarbejdet i anledning af  

 revisionsarbejdet, og som er sendt til realkreditinstituttet.
Det gælder  

 skrivelser med anmodning om yderligere oplysninger, referater af møder med  

 realkreditinstituttets interne revision og øvrige medarbejdere og ledelse og  

 foreløbige opstillinger, regnskabsudkast, notater om bestemte sagsgrupper mv.
 Spørgsmålet om, hvorvidt materiale, som er udarbejdet af revisor selv, og  

 som ikke er sendt, afleveret eller på anden måde overgivet til  

 realkreditinstituttet (internt arbejdsmateriale) kan kræves udleveret, må  

 efter Justitsministeriets opfattelse give anledning til betydelig tvivl.
 Ordlyden af bestemmelsen og de bemærkninger, der er knyttet hertil, synes  

 ikke umiddelbart at kunne give grundlag for at antage, at vedkommende revisor  

 skulle være forpligtet til at udlevere dokumenter, som alene indeholder  

 overvejelser af foreløbig karakter.
 Den nærmere fortolkning af bestemmelsen må, på baggrund af den tvivl, der  

 efter ordlyden kan bestå om bestemmelsens rækkevidde, herefter fastlægges  

 navnlig under hensyn til de reale grunde, som ligger bag indførelsen af  

 bestemmelsen.
Inden for den offentlige forvaltning er det anerkendt, at embedsmændene  

 har adgang til på en fri og formløs måde at foretage deres overvejelser over  

 sagerne og udføre det forberedende arbejde, eventuelt under drøftelse med  

 kolleger m.v., uden at arbejde under presset af en offentliggørelse af de i  

 de interne referatark m.v. nedfældede betragtninger, som måske vil skifte i  

 værdi, efterhånden som sagen skrider frem.
Dette har bl.a. fundet udtryk i  

 offentlighedslovens § 7.
 De nævnte hensyn til den interne beslutningsproces gør sig efter  

 Justitsministeriet opfattelse gældende med samme vægt i relation til  

 revisorer.
Materiale, der er fremkommet som led i revisionsprocessen, vil i vidt  

 omfang være af foreløbig og ufuldstændig karakter.
Materialet kan være udtryk  

 for misforståelser og lignende fra revisors eller det øvrige personales side,  

 og kan også i øvrigt være præget af en (foreløbig) fejlagtig opfattelse af  

 regnskabsmæssige principper og metoder.
Materialet vil derfor have ingen  

 eller kun begrænset værdi som led i myndighedens udøvelse af tilsyns- og  

 kontrolbeføjelser.
 Hertil kommer, at det efter de almindelige principper for revision i  

 første række er revisor selv, som afgør, hvornår og i hvilken form  

 bemærkninger og kritik bør fremsættes over for kunden, og hvorvidt der er  

 anledning til at indgive anmeldelse til myndighederne.
 En adgang for Finanstilsynet til at kræve internt arbejdsmateriale  

 udleveret ville kunne bevirke, at Finanstilsynet bliver bekendt med  

 overvejelser hos revisor om at indgive anmeldelse af realkreditinstituttet,  

 selv om revisors overvejelser er mundet ud i, at der ikke var grundlag  

 herfor.
Tilsvarende vil udleveringen af internt arbejdsmateriale til  

 Finanstilsynet kunne bevirke, at Realkreditinstituttet bliver bekendt med  

 overvejelser hos revisor, som revisor netop har valgt ikke at fremsætte  

 direkte over for realkreditinstituttet, f.eks. fordi overvejelserne senere  

 viste sig at være forhastede eller at bero på misforståelser.
Selv om  

 Finanstilsynet har tavshedspligt vil en videregivelse til det pågældende  

 realkreditinstitut af sådant internt arbejdsmateriale kunne fremkomme i de  

 tilfælde, hvor Finanstilsynet skal træffe en afgørelse i forhold til  

 realkreditinstituttet, og derfor forinden skal foretage partshøring, eller  

 efter begæring er forpligtet til at meddele partsaktindsigt.
 Justitsministeriet er på den baggrund mest tilbøjelig til at mene, at  

 revisors interne arbejdsmateriale i den her nævnte forstand ikke uden  

 udtrykkelig hjemmel vil kunne kræves udleveret.
 Er materialet derimod af revisor afgivet til realkreditinstituttet enten i  

 forbindelse med den endelige revision eller i forbindelse med  

 revisionsarbejdet, vil materialet (den hos revisor tilbageblevne kopi eller  

 original) efter Justitsministeriets opfattelse have mistet sin interne  

 karakter og derfor kunne kræves udleveret i medfør af realkreditlovens § 91,  

 stk. 3.
Tilsvarende må det efter Justitsministeriets opfattelse antages, at  

 revisor vil være forpligtet til at videregive oplysninger om faktiske  

 omstændigheder af betydning for revisionen, som alene findes i interne  

 arbejdsdokumenter.
Sådanne oplysninger må derfor ekstraheres og videregives  

 til Finanstilsynet.« Parternes argumentation over for ankenævnet:
Klageren har i klageskrivelsen af 10. januar 1992 og i supplerende indlæg  

 af 18. marts og 26. maj 1992 gjort gældende, at Boligministeriets og  

 Finanstilsynets fortolkning af realkreditlovens § 91, stk. 3, er forkert, og  

 at Finanstilsynet ikke havde hjemmel til at pålægge klager at udlevere de  

 pågældende arbejdspapirer.
En udleveringspligt må kræve en helt utvetydig  

 hjemmel, og en sådan findes ikke, idet arbejdspapirer af den pågældende art  

 ikke kan anses for omfattet af realkreditlovens § 91, stk. 3. Klageren er  

 enig i de udtalelser om rækkevidden af denne bestemmelse, som findes i  

 Justitsministeriets notat.
 Finanstilsynet har i en redegørelse for sagen af 24. februar 1992  

 fastholdt den trufne afgørelse og bl.a. udtalt:
»Det er Finanstilsynets opfattelse, at det af hensyn til  

 Finanstilsynets tilsynsvirksomhed er nødvendigt at kunne få adgang til alle  

 relevante oplysninger om de institutter, der er undergivet tilsyn.
I den  

 konkrete sag lagde Finanstilsynet endvidere vægt på, at Revisionsfirmaet  

 Ernst & Young, som var udpeget af Finanstilsynet til at udføre  

 tilsynsmæssige opgaver for Finanstilsynet og i den forbindelse at handle på  

 Finanstilsynets vegne med samme rettigheder og forpligtelser, herunder  

 tavshedspligten, jf. realkreditlovens § 98, stk. 1, tillagde det afgørende  

 vægt at få det nævnte materiale fra Københavns afdelingen, ligesom  

 Revisionsfirmaet Ernst & Young havde modtaget lignende materiale for  

 øvrige afdelinger i instituttet.« Særlig vedrørende det, der er anført i Justitsministeriets notat, har  

 Finanstilsynet i et supplerende indlæg af 28. april 1992 bl.a. bemærket:
 »1. Finanstilsynet finder ikke, at forholdet mellem Finanstilsynet og  

 revisorer tilknyttet et institut, der er undergivet et af Finanstilsynets  

 kontrolområder, umiddelbart kan sammenlignes med forholdet mellem en  

 forvaltningsmyndighed og en eventuel part i afgørelser truffet af  

 forvaltningsmyndigheden.
Finanstilsynet finder, at det snarere er forholdet mellem Folketingets  

 Ombudsmand, der udøver kontrol med forvaltningen, og en  

 forvaltningsmyndighed, der kan sammenlignes med den nævnte situation.  

 Finanstilsynet lægger her vægt på, at Finanstilsynet har pligt til at føre  

 kontrol med institutterne, og til det brug skal realkreditlovens § 91, stk.  

 3, anvendes.
Det bemærkes, at Folketingets Ombudsmand har ret til at få  

 udleveret interne dokumenter, når en sag rejses af Folketingets Ombudsmand  

 over for forvaltningen. ...
3. Finanstilsynet finder ikke, at Justitsministeriet i tilstrækkeligt  

 omfang konkret har vurderet, hvorvidt der har været tale om egentlig interne  

 arbejdspapirer - Finanstilsynet skal her bemærke, at Revisionsfirmaet Ernst  

 & Young A/S vurderede, (jf. skrivelse af 28. november 1991, der er  

 oversendt til Erhvervsankenævnet), at nævnte materiale var nødvendigt for, at  

 Ernst & Young kunne udføre den af tilsynet uddelegerede tilsynsopgave.  

 Finanstilsynet lægger her vægt på, at Revisionsfirmaet Ernst & Young, der  

 af Finanstilsynet var engageret til at udføre en tilsynsopgave, som ellers  

 ville være udført af Finanstilsynet, vurderede, at det var nødvendigt at  

 indhente nævnte materiale for at udføre opgaven.« Klageren har heroverfor i sit indlæg af 26. maj 1992 anført:
»ad pkt. 1 Det er efter vor opfattelse helt relevant, således som Justitsministeriet  

 gør i sit notat, at drage paralleller mellem baggrunden for de særlige regler  

 for forvaltningsmyndighedens interne arbejdspapirer og revisionens interne  

 arbejdspapirer.
ad pkt. 3 Det afgørende i sagen er ikke, hvorvidt Ernst & Young vurderede, at de  

 pågældende papirer ville være hensigtsmæssige at være i besiddelse af, men  

 derimod, hvorvidt der i medfør af realkreditlovens § 91, stk. 3, var hjemmel  

 til at kræve dem udleveret.« Ankenævnet udtaler:
 Under hensyn til, at Finanstilsynets skrivelse af 19. november 1990 ikke  

 indeholder klagevejledning, til Boligministeriets skrivelse af 18. december  

 1991 og til hele sagens forløb finder ankenævnet at burde behandle sagen,  

 uanset at klagefristen efter realkreditlovens § 100, stk. 3, er overskredet.
Af de foran gengivne lovmotiver til realkreditlovens § 91, stk. 3, og den  

 tilsvarende bestemmelse i bank- og sparekasseloven fremgår, at formålet med  

 bestemmelsen i § 91, stk. 3, er at give tilsynsmyndigheden adgang til at lade  

 oplysninger, som tilsynet har modtaget fra et realkreditinstitut, kontrollere  

 af instituttets revisor, og at afskære tvivl om, hvorvidt revisor er  

 berettiget og forpligtet til at give oplysninger til tilsynsmyndigheden.
På  

 baggrund af disse motivudtalelser finder ankenævnet, at realkreditlovens §  

 91, stk. 3, ikke med tilstrækkelig sikkerhed giver hjemmel for Finanstilsynet  

 til i en sag som den foreliggende at pålægge revisor også at udlevere internt  

 arbejdsmateriale som det omtalte til tilsynet.
 Ankenævnet ændrer derfor den påklagede afgørelse, således at der ikke  

 påhviler klageren nogen pligt til at udlevere det i sagens omhandlede  

 materiale til Finanstilsynet eller til det af Finanstilsynet antagne  

 revisionsfirma.
