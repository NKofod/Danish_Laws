Bekendtgørelse om regler for anmeldelse af priser og betingelser m.v. for elforsyning1) I medfør af § 71 a, stk. 3, (§ 72, stk. 7), § 76, stk. 5, og § 88, stk. 1, i lov om elforsyning, jf. lovbekendtgørelse nr. 1329 af 25. november 2013, fastsættes:
Bekendtgørelsens anvendelsesområde § 1. Anmeldelsespligt efter denne bekendtgørelse påhviler de kollektive elforsyningsvirksomheder, som defineret i lovens § 5, nr. 10, samt virksomheder med forsyningspligtbevilling, jf. lovens § 5, nr. 8.
Kollektive elforsyningsvirksomheders anmeldelsespligt § 2. De kollektive elforsyningsvirksomheder skal anmelde 1) metoder til beregning eller fastsættelse af betingelser og vilkår for adgang til transmissions- og distributionsnet, herunder tariffer, med henblik på Energitilsynets godkendelse af metoderne, jf. bek. nr. 1085 af 20. september 2010, jf. lovens § 76, stk. 1, nr.1 2) priser, tariffer og betingelser for ydelser, der omfattes af bevillingerne, samt grundlaget for fastsættelsen af disse, herunder leveringsaftaler, inden 30 dage efter disses fastsættelse eller vedtagelse dog senest samtidig med, at priserne, tarifferne og betingelserne træder i kraft, jf. nr. 1, jf. lovens § 76, stk. 1, nr. 2 3) dokumentation for udskillelse af kommercielle aktiviteter, jf. lovens § 76, stk. 1, nr. 3 4) dokumentation for regnskabsmæssig adskillelse af aktiviteter, jf. lovens § 76, stk. 1, nr. 4, såfremt virksomheden udfører andre aktiviteter end bevillingspligtige aktiviteter 5) kapitalopgørelser udarbejdet efter reglerne i lovens § 69, stk. 2, og § 74, som skal danne grundlag for indregning af forrentning i priserne, hvert år senest 1. november, jf. lovens § 76, stk. 1, nr. 5 6) aftaler om transit, herunder forhandlede priser og betingelser, jf. lovens § 76, stk. 1, nr. 7, senest 7 dage efter, at aftalen er indgået, og 7) årsberetningen for et kalenderår med beskrivelse af det interne overvågningsprogram mod diskriminerende adfærd samt kontrollen af dette, jf. lovens § 20 a, stk. 1, og § 28 b, stk. 1, senest 1. juni i det følgende kalenderår.
Inden for samme frist skal der ske offentliggørelse af årsberetningen.
 Stk. 2. Energitilsynets godkendelse af metoderne, jf. § 2, stk. 1, nr. 1, er en forudsætning for virksomhedernes anvendelse af betingelser og vilkår for deres ydelser, herunder tariffer.
 Stk. 3. Energitilsynet kan udarbejde nærmere vejledning til anmeldelse af grundlaget for priser, tariffer og ydelser, der omfattes af bevillingerne, jf. stk. 1, nr. 2.
Netvirksomheder § 3. Til brug for fastsættelse af de i lovens § 70 nævnte indtægtsrammer skal netvirksomheder for et reguleringsår senest den 10. december året før anmelde sin forventede leverede mængde elektricitet for det kommende reguleringsår, jf. bekendtgørelse nr. 335 af 15. april 2011 om indtægtsrammer for netvirksomheder og regionale transmissionsvirksomheder omfattet af lov om elforsyning.
 Stk. 2. Netvirksomheder anmelder hvert år senest 31. maj i året efter reguleringsåret årsrapport for de bevillingspligtige aktiviteter til Energitilsynet med tilhørende redegørelse for de forhold, der er opregnet i § 29, stk. 1, i bekendtgørelse nr. 335 af 15. april 2011 om indtægtsrammer for netvirksomheder og regionale transmissionsvirksomheder omfattet af lov om elforsyning.
Virksomheder med forsyningspligtbevilling § 4. Virksomheder, der har opnået bevilling til forsyningspligtig virksomhed ved udbud efter lovens § 34 a, skal for så vidt angår deres forsyningspligtydelser senest 5 hverdage før et kvartalsskifte anmelde salgspriser, jf. lovens § 71 a, stk. 1, samt et balancerings- og administrationsbidrag, jf. lovens § 71 a, stk. 2.
 Stk. 2. Virksomheder, der har opnået bevilling til forsyningspligtig virksomhed uden udbud efter lovens § 34 a, skal for så vidt angår deres forsyningspligtydelser senest 10 hverdage før et kvartalsskifte anmelde salgspriser, herunder eventuelt abonnement, jf. lovens § 72, stk. 1, samt et balancerings- og administrationsbidrag, herunder eventuelt abonnement, jf. lovens § 72, stk. 2.
 Stk. 3. Som grundlag for anmeldelse af de forsyningspligtige salgspriser, gebyrer og vilkår i henhold til stk. 2, anmeldes for så vidt angår ikke-timemålte forbrugere, jf. lovens § 76, stk. 2, senest 10 hverdage før et kvartalsskifte afsætningsprognose for det kommende kvartal, virksomhedens timeforbrugsprofil for forrige kvartal samt ex ante profilomkostning for forrige kvartal, herunder realiseret afsætning for forrige kvartal, realiseret profilomkostning for forrige kvartal samt differencen for profilopgørelsen for forrige kvartal.
 Stk. 4. Energitilsynet kan udarbejde nærmere vejledning til anmeldelse af grundlaget for anmeldelse af salgspriser, gebyrer og vilkår m.v.
Energinet.dk § 5. Energinet.dk og denne virksomheds helejede datterselskaber skal for så vidt angår systemansvars- og transmissionsydelser anmelde priser, tariffer og betingelser for ydelser samt grundlaget for fastsættelsen af disse, herunder leveringsaftaler, senest 30 dage efter disses vedtagelse, dog senest samtidig med, at priserne, tarifferne og betingelserne træder i kraft, jf. lovens § 76, stk. 3.
 Stk. 2. Energinet.dk anmelder hvert år senest 1. juni årsrapport og øvrige regnskaber for det foregående regnskabsår, samt årsrapporter fra helejede datterselskaber.
Stk. 3. Energinet.dk anmelder hvert år inden 1. juni investerings- og finansieringsplaner.
Ved ændringer anmeldes revideret plan inden 30 dage efter vedtagelse.
Stk. 4. Ved anmeldelse af årsrapport og regnskaber samt investerings- og finansieringsplaner redegør Energinet.dk samtidig for konstaterede differencer mellem realiserede indtægter og nødvendige omkostninger og forrentning for det pågældende regnskabsår.
Endvidere redegøres for den planlagte afvikling af konstaterede differencer.
 Stk. 5. Energinet.dk anmelder hvert andet år 10-årige netudviklingsplaner til Energitilsynet, jf. § 7, stk. 4, i bekendtgørelse nr. 1034 af 11. november 2011.
 Stk. 6. Energitilsynet kan udarbejde nærmere vejledning til anmeldelse af grundlaget for priser, tariffer og ydelser, jf. stk. 1.
 § 6. Den systemansvarlige virksomhed skal senest 1. november året før - efter høring af relevante parter  anmelde de regler og kriterier, som virksomheden fastsætter i medfør af lovens § 27 c, stk. 2 og 9, for et kommende år til Energitilsynet med henblik på Energitilsynets godkendelse af regler og kriterier.
Offentlighed § 7. Anmeldelser er offentligt tilgængelige.
 Stk. 2. Energitilsynet kan beslutte, at en anmeldelse ikke offentliggøres, hvis væsentlige hensyn taler herimod.
Sanktionsbestemmelser § 8. Med mindre højere straf er forskyldt efter anden lovgivning, straffes med bøde den, der 1) undlader at foretage anmeldelse efter denne bekendtgørelse eller 2) undlader rettidigt at anmelde som nævnt i §§ 2, 3, 4, 5 og 6.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens kap. 5.
Ikrafttræden § 9. Bekendtgørelsen træder i kraft den 1. juli 2014.
 Stk. 2. Samtidig ophæves bekendtgørelse nr. 930 af 17. august 2011 om regler for anmeldelse af priser og betingelser for levering af elektricitet samt betingelser og vilkår for anvendelse af transmissions- og distributionsnet, herunder tariffer.
Energitilsynet, den 27. juni 2014 Uffe Bundgaard-Jørgensen / Finn Dehlbæk 1) Bekendtgørelsen indeholder regler, der gennemfører dele af Europa-Parlamentets og Rådets direktiv 2009/72/EF af 13. juli 2009 om fælles regler for det indre marked for elektricitet og om ophævelse af direktiv 2003/54/EF, EU-tidende  2009, nr.
L 211, side 55.
