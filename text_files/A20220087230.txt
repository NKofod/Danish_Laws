 Lov om delvis undtagelse af den uafhængige taskforce om reder-, ejer- og forsikringsforholdene vedrørende »Scandinavian Star« fra reglerne i lov om offentlighed i forvaltningen m.v.
 VI MARGRETHE DEN ANDEN, af Guds Nåde Danmarks Dronning, gør vitterligt:
 Folketinget har vedtaget og Vi ved Vort samtykke stadfæstet følgende lov:
 § 1. Den uafhængige taskforce om reder-, ejer- og forsikringsforholdene vedrørende »Scandinavian Stars« virksomhed er undtaget fra lov om offentlighed i forvaltningen, for så vidt angår materiale, der indgår i taskforcens undersøgelse.
 Stk. 2. Artikel 15 i Europa-Parlamentets og Rådets forordning (EU) nr. 2016/679 af 27. april 2016 om beskyttelse af fysiske personer i forbindelse med behandling af personoplysninger og om fri udveksling af sådanne oplysninger gælder ikke for personoplysninger, der indgår i den uafhængige taskforce om reder-, ejer- og forsikringsforholdene vedrørende »Scandinavian Stars« undersøgelse.
 Stk. 3. Interne dokumenter, som er afgivet af en forvaltningsmyndighed m.v. til den uafhængige taskforce om reder-, ejer- og forsikringsforholdene vedrørende »Scandinavian Star« til brug for dennes undersøgelse, mister ikke derved deres interne karakter.
 § 2. Loven træder i kraft den 1. juli 2022.
 § 3. Loven gælder ikke for Færøerne og Grønland.
Givet på Christiansborg Slot, den 21. juni 2022 Under Vor Kongelige Hånd og Segl MARGRETHE R.
