Fremsat den 13. december 2016 af René Gade (ALT) og Rasmus Nordqvist (ALT) Forslag til folketingsbeslutning om frigørelse af pensionsmidler til iværksætterinvesteringer Folketinget pålægger regeringen senest den 1. april 2017 at fremsætte lovforslag og foretage fornødne ændringer i administrative forskrifter m.v. med henblik på at ændre reglerne for investering af pensionsmidler i privatadministrerede pensionsordninger, således at der frigøres flere pensionsmidler til at investere i iværksættervirksomheder. Ændringerne skal være følgende:
  Minimumskravet for private pensionsopspareres investering i ét selskab nedsættes fra nuværende 100.000 kr. til 50.000 kr.
  Andelen af pensionsopsparinger under 2 mio. kr., der kan investeres i unoterede aktier, forhøjes fra 20 pct. til 25 pct.
  Begrænsningerne for, hvor meget der kan investeres i unoterede aktier for den del af opsparingen, der ligger over 2 mio. kr., fjernes.
  Puljebekendtgørelsen skal ændres således, at det tillades at investere pensionsmidler gennem f.eks. lånebaserede crowdfundingplatforme.
Bemærkninger til forslaget Danskernes pensionsformuer er større end pensionsformuerne i mange af de lande, vi normalt sammenligner os med.
Ifølge Danmarks Statistik udgjorde en gennemsnitlig pensionsformue i 2014 således 420.000 kr.
Desværre investeres langt størstedelen af pensionsmidlerne i store, etablerede virksomheder.
Med dette beslutningsforslag vil det efter forslagsstillernes overbevisning blive langt lettere for den enkelte opsparer at investere dele af sin pensionsopsparing i iværksættervirksomheder, hvilket vil styrke iværksætteriet i Danmark.
Forslaget om at frigøre flere pensionsmidler til iværksætterinvesteringer er et af flere af Alternativets finansieringspolitiske forslag rettet mod styrkelse af iværksættere.
Forslaget stammer fra Alternativets iværksætterpakke, »Et entreprenat Danmark  færre forhindringer, flere muligheder« fra april 2016.
 Konkret foreslås:
 1. Minimumskravet for private pensionsopspareres investering i ét selskab nedsættes fra nuværende 100.000 kr. til 50.000 kr.
Forslagsstillerne så gerne, at minimumskravet til investeringsstørrelse optimalt blev nedsat fra de nuværende 100.000 kr. til 20.000 kr. eller eventuelt blev fjernet helt.
Imidlertid vurderes en nedsættelse af minimumskravet fra 100.000 kr. til 50.000 kr., sådan som Venstreregeringen foreslog den 30. august 2016 i vækstudspillet »Et stærkere Danmark  Vækst 2016« at være en væsentlig forbedring.
 2. Andelen af pensionsopsparinger under 2 mio. kr., der kan investeres i unoterede aktier, forhøjes fra 20 pct. til 25 pct.
 3. Begrænsningerne for, hvor meget der kan investeres i unoterede aktier for den del af opsparingen, der ligger over 2 mio. kr., fjernes.
 4. Puljebekendtgørelsen ændres således, at det tillades at investere pensionsmidler gennem for eksempel lånebaserede crowdfundingplatforme.
 I forhold til de gældende regler, hvor der først kan investeres i unoterede aktier, når opsparingen når 500.000 kr., vil der med beslutningsforslagets justeringer fremover kunne investeres 50.000 kr. i unoterede aktier, allerede når opsparingen når 200.000 kr.
Skriftlig fremsættelse René Gade (ALT):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om frigørelse af pensionsmidler til iværksætterinvesteringer.
(Beslutningsforslag nr.
B 34) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
