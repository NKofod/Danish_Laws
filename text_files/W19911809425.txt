 Et benzinselskab, hvis aktionærer var benzinforhandlere, der ved  

 aktieerhvervelsen havde indgået 1-årige leveranceaftaler, afholdt  

 advokatudgifter i forbindelse med, at andre benzinselskaber havde nedlagt  

 fogedforbud mod leverancer til disse selskabers hidtidige forhandlere.  

 Advokatudgifterne blev anset for fradragsberettigede efter statsskattelovens  

 § 6 a, idet de var afholdt til afværgeforanstaltninger for og beskyttelse af  

 en retstilstand, der var gældende, da selskabet blev stiftet.
 Benzinselskabet A A/S klagede for skatteåret 1984/85 over, at de stedlige  

 skattemyndigheder ikke havde godkendt et af selskabet foretaget fradrag på  

 212.508 kr. for advokatomkostninger.
Det var oplyst, at det klagende selskab var stiftet i 1982 med det formål  

 at levere benzin og andre olieprodukter til benzinstationer.
Stifterne var en  

 kreds af selvstændige benzinforhandlere, som ikke længere ønskede levering  

 fra de eksisterende olieselskaber.
Aktierne ejedes udelukkende af  

 benzinforhandlere, som ifølge selskabets vedtægter ved aktieerhvervelsen  

 indgik en 1-årig leveringskontrakt med selskabet.
Ved udgangen af det til  

 grund for ansættelsen liggende regnskabsår, kalenderåret 1983, var der 113  

 aktionærer, der havde indgået en sådan leveringsaftale med selskabet.
Det var videre oplyst, at de omhandlede advokatudgifter var afholdt af  

 selskabet under en efterfølgende retstvist mellem selskabet og de tidligere  

 benzinleverandører om retten til at levere benzin m.v. til ca. 50 af  

 aktionærerne.
For at få standset den igangværende levering fra selskabet til  

 disse aktionærer, indtil dom kunne afsiges, havde de tidligere leverandører  

 nedlagt fogedforbud mod levering af benzin fra selskabet såvel over for dette  

 som over for aktionærerne.
Disse sager omfattede dels tilfælde, hvor  

 aktionærerne af de tidligere leverandører blev søgt fastholdt til deres  

 leveringskontrakter, der i reglen havde løbetider på adskillige år, dels  

 tilfælde, hvor de tidligere leverandører ikke modsatte sig opsigelsen, men  

 forlangte udlånte jordtanke opgravet og tilbageleveret.
Dette var imod  

 sædvane ved opsigelse, hvor benzinforhandleren kunne overtage tanken til en  

 nærmere fastsat værdi, hvilket var langt billigere for benzinforhandleren end  

 at lade den opgrave og udlevere til leverandøren.
Ved to højesteretsdomme af  

 21. maj 1987 blev det fastslået, at forhandlerne med et rimeligt varsel kunne  

 opsige de gamle leveringskontrakter uanset disses oprindeligt aftalte løbetid  

 og overtage de udlånte jordtanke for en rimelig pris, idet leverandørerne  

 ikke havde nogen anvendelse for disse, og da optagelsen ville medføre et  

 betydeligt værdispild.
De stedlige skattemyndigheder havde begrundet den påklagede forhøjelse  

 med, at udgifterne var anset for at være afholdt for at oprette og udbygge et  

 forhandlernet for derved over en længere årrække at kunne øge selskabets  

 indtjeningsevne og tillige sikre dets indtægtskilde.
Der henvistes i  

 forbindelse hermed til Østre Landsrets dom af 28. januar 1974 vedrørende  

 Herluf Kjøge A/S.
Ved denne dom blev det pågældende selskab anset for  

 uberettiget til at fradrage udgifter i forbindelse med en voldgiftssag, der  

 fastslog, at selskabet ikke var berettiget til at opsige en  

 eneforhandlerkontrakt, og tilpligtede selskabet at betale bod og erstatning,  

 herunder for sagsomkostninger.
Det udtaltes i dommen, at udgifterne som følge  

 af selskabets uberettigede opsigelse af en kontrakt, der var grundlag for  

 dets virksomhed frem til 1999, ikke kunne anses for sådanne udgifter, der  

 kunne fradrages i medfør af statsskattelovens § 6 a.
 Selskabet påstod over for Landsskatteretten de omhandlede  

 advokatomkostninger godkendt som driftsomkostninger, der er  

 fradragsberettigede principalt i medfør af bestemmelserne i den nævnte § 6 a  

 i statsskatteloven og subsidiært i medfør af bestemmelsen i ligningslovens §  

 8, stk. 1, om fradrag i forbindelse med erhvervsmæssige rejser, reklamer  

 o.lign.
Til støtte for selskabets principale påstand gjorde selskabets revisor  

 gældende, at udgifterne var afholdt i forbindelse med fogedforbudene og  

 dermed i den hensigt at sikre afsætningen af produkterne fra selskabet fra  

 dag til dag.
Hvis udgifterne ikke var afholdt, ville den løbende indkomst fra  

 benzinsalget være blevet reduceret på kort sigt, og på længere sigt ville  

 salget kunne genoptages ved eventuel erstatningsbetaling til tidligere  

 leverandører og ved nedgravning af egne tanke.
Der var endvidere efter  

 revisorens opfattelse netop ikke skabt en egentlig indtægtskilde, idet de  

 indgåede leveringskontrakter med aktionærerne kun havde en løbetid på 1 år,  

 og udgifter med etableringsformål måtte have en længere tidshorisont end 1  

 år.
Revisoren afviste derfor, at den nævnte landsretsdom havde nogen  

 betydning, da den deri omhandlede udgift vedrørte en indkomstkilde for de  

 kommende 34 år.
Endvidere gjorde revisoren gældende, at Højesteret ved de nævnte domme  

 havde bekræftet den tilstand, som selskabet fra stiftelsen havde anset for  

 gældende, nemlig at benzinforhandlerne med et rimeligt varsel kunne opsige de  

 gamle leveringskontrakter og overtage de udlånte jordtanke for en rimelig  

 pris.
Advokatudgifterne måtte derfor anses for at være medgået til  

 afværgeforanstaltninger med det formål at opretholde den tilstand, som de  

 tidligere leverandører med deres chikanerier havde søgt at ændre.
 Endelig henviste revisoren til, at Folketinget ved lov nr. 234 af 6. juni  

 1985 om benzinforhandlerkontrakter havde skabt fuld klarhed på området, bl.a.  

 ved indførelsen af et ubetinget 1-årigt opsigelsesvarsel for  

 benzinforhandlerne uanset den aftalte varighed af leveringskontrakterne.
 Til støtte for den subsidiære begrundelse gjorde revisoren gældende, at  

 advokatomkostningerne måtte sidestilles med andre langsigtede  

 markedsføringsomkostninger, herunder i forbindelse med kamp om markedet,  

 hvorfor de måtte være omfattet af ligningslovens § 8, stk. 1.
 Under sagens behandling tiltrådte Told- og Skattestyrelsen selskabets  

 påstand og principale begrundelse for denne, men afviste dets subsidiære  

 begrundelse.
Efter det oplyste måtte Landsskatteretten være enig med selskabets revisor  

 i, at de omhandlede advokatomkostninger var afholdt til  

 afværgeforanstaltninger for og beskyttelse af en retstilstand, der var  

 gældende, da selskabet blev stiftet.
Der var derfor ikke tale om udgifter til  

 oprettelse af et forhandlernet eller anden form for etableringsudgifter.  

 Retten kunne derfor tiltræde selskabets påstand om, at advokatomkostningerne  

 måtte anses for fradragsberettigede i medfør af statsskattelovens § 6 a.
Den  

 påklagede ansættelse blev derfor nedsat med 212.508 kr.
 LV 1990, C 2.1.
