Pressenævnets kendelse i sag nr. 2017-80-0020 Klager var ikke berettiget til at klage over BTs omtale af HPV-vacciner En person klagede over BTs artikel HPV-piger var ramt psykisk inden vaccination.
Da klager ikke selv er omtalt eller afbildet i artiklen, blev klagen afvist uden nærmere behandling pga. manglende retlig interesse.
 [Klager] har klaget til Pressenævnet over artiklen HPV-piger var ramt psykisk inden vaccination bragt på bt.dk den 19. september 2017, idet han mener, at god presseskik er tilsidesat. [Klager] er ikke selv omtalt i artiklen.
 Den påklagede artikel beskriver en undersøgelse fra Aarhus Universitet om kvinder, der lider af bivirkninger fra HPV-vaccination.
 [Klager] har til støtte for klagen blandt andet anført, at artiklen indeholder en anklage om, at HPV-vaccinerede piger er psykisk syge. [Klager] har oplyst, at han ingen personlig interesse har i omtalen, men at han er interesseret i, at landet har en lødig og troværdig presse.
 Pressenævnets formand, Hanne Schmidt, udtaler:
 Klagen angår en artikel, hvori [Klager] ikke selv er omtalt eller afbildet.
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet. ¬¬Henset til, at [Klager] ikke selv er omtalt eller afbildet i artiklen, har han ikke en sådan direkte, væsentlig og individuel retlig interesse, at han personligt kan anses for klageberettiget.
Der er derfor ikke grundlag for at behandle klagen i forhold til [Klager].
 Klagen afvises herefter uden nærmere behandling, jf. medieansvarsloven § 43, stk. 2, nr. 2.
