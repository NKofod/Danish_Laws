Fremsat den 31. marts 2016 af Henning Hyllested (EL), Pelle Dragsted (EL), Christian Juhl (EL), Rune Lund (EL), Søren Søndergaard (EL) og Finn Sørensen (EL) Forslag til folketingsbeslutning om skattemæssig indberetningspligt for virksomheder, der formidler taxi- og/eller fragtkørsel (erhvervsmæssig personbefordring og godskørsel for fremmed regning) via en applikation eller anden it-teknologi Folketinget pålægger regeringen at indføre indberetningspligt for virksomheder, som via deres it-platform formidler kontakt mellem kunder og en skattepligtig borger, der benytter sin private bil til taxi- og/eller fragtkørsel med det formål at opnå vederlag/fortjeneste.
Forslaget skal sikre, at SKAT automatisk får indberetninger om, hvilke skattepligtige borgere der har haft indtægter via virksomhedens it-platform, og hvilke beløb der er tale om for de involverede skattepligtige personer.
Bemærkninger til forslaget Enhedslisten ønsker med beslutningsforslaget, at reglerne om indberetning af vederlag/fortjeneste opnået gennem erhvervsmæssig persontransport eller fragtkørsel for fremmed regning håndhæves over for virksomheder, der formidler den pågældende transport via virksomhedens it-platform.
Efter § 1 i lov om taxikørsel m.v. stilles der krav om tilladelse for at kunne udføre erhvervsmæssig personbefordring.
Erhvervsmæssig personbefordring defineres efter § 1, stk. 1, nr. 1 og 2, i bekendtgørelse om taxikørsel m.v., jf. bekendtgørelse nr. 405 af 8. maj 2012, som kørsel, der foretages »med personer uden en nærmere tilknytning til den person, virksomhed eller sammenslutning, der udfører eller lader kørslen udføre, jf. dog stk. 5« og »som udføres mod vederlag, idet godtgørelse for de med kørslen direkte forbundne omkostninger, f.eks. udgifter til benzin eller olie, ikke anses som vederlag«.
Dette beslutningsforslag tager udelukkende sigte på at bringe de skattemæssige forhold omkring de nævnte virksomhedstyper  specielt indberetningspligten for de chauffører, der udfører kørslen  i overensstemmelse med dansk ret.
Det ligger således uden for dette beslutningsforslags rammer at adressere de mange andre problemer, der er i forbindelse med den såkaldte platformsøkonomi.
Med beslutningsforslaget ønsker Enhedslisten ligeledes at markere, at partiet ikke anser en virksomhed som f.eks.
Uber for at være deleøkonomi i form af samkørsel, hvilket også fremgår af den nævnte § 1, stk. 1, nr. 1 og 2, og stk. 5 i bekendtgørelse om taxikørsel.
Uber driver i virkeligheden traditionel taxikørsel, men indtil videre uden for lovens rammer.
Derved påføres taxibranchen unfair og ublu konkurrence.
Skriftlig fremsættelse Henning Hyllested (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om skattemæssig indberetningspligt for virksomheder, der formidler taxi- og fragtkørsel (erhvervsmæssig personbefordring og godskørsel for fremmed regning) via applikation eller anden it-teknologi.
(Beslutningsforslag nr.
B 117) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
