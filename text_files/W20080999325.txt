En brugtbilforhandler havde ret til dagpenge med mindstesatsen, selv om omsætningen var faldet meget i de sidste år forud for ophøret Arbejdsmarkedets Ankenævn har behandlet Deres klage på møde den 14. august 2008.
Ankenævnet traf denne A F G Ø R E L S E De er berettiget til udbetaling af dagpenge med mindstesatsen ved Deres ledigmelding efter ophør med drift af selvstændig virksomhed som hovedbeskæftigelse den 28. februar 2007.
 Det er en forudsætning, at De i øvrigt opfylder betingelserne for ret til dagpenge.
 Ankenævnet ændrer således Arbejdsdirektoratets afgørelse af den 17. juli 2007.
B E G R U N D E L S E Ankenævnet har lagt til grund:
 at De har været fuldtidsforsikret medlem af a-kassen siden den 1. november 1993  at De siden den 1. juli 2003 har drevet virksomheden (navnet udeladt) - køb og salg af brugte biler - som Deres hovedbeskæftigelse  at De fra ca. 1990 til den 30. juni 2003 har været medarbejdende ægtefælle i virksomheden  at virksomheden blev drevet fra adressen (adressen udeladt)  at De den 28. februar 2007 ophørte med driften af virksomheden, der blev lukket  at De har ønsket at få dagpenge med mindstesatsen  at De har erklæret, at Deres samlede arbejde i virksomheden kunne sidestilles med fuldtidsarbejde som lønmodtager, det vil sige over 30 timer pr. uge  at virksomhedens regnskabsår fulgte kalenderåret  at virksomheden i 2004 havde en omsætning i form af indtægt på 836.560 kr. fra salg af biler og indtægt 27.598 kr. fra biludlejning  at virksomheden i 2005 havde en omsætning i form af indtægt på 434.536 kr. fra salg af biler og indtægt på 106.800 kr. fra biludlejning  at virksomheden i 2006 havde omsætning på 308.280 kr. fra salg af ni biler.
 Ankenævnet har endvidere lagt vægt på de oplysninger, som ankenævnet har modtaget fra Dem den 19. juni 2008, hvoraf fremgår:
 at (navnet udeladt) havde åbningstid fra kl. 10 til 18 mandag til fredag og kl. 11-16 søndag  at De var alene om at drive virksomheden  at Deres arbejdsopgaver i virksomheden var alt lige fra at klargøre biler, fremvise biler, passe telefon, holde pladsen, flytte biler, hente nummerplader på motorkontoret til at ordne regnskab.
Det er en betingelse for at kunne få udbetalt dagpenge med mindstesatsen, at medlemmet i de seneste tre år forud for ledighedens indtræden har været fuldtidsforsikret medlem af en a-kasse og i samme periode har udøvet selvstændig virksomhed i væsentligt omfang eller har været i fuld beskæftigelse som lønmodtager.
Der kan også udbetales dagpenge med mindstesatsen, hvis medlemmet udelukkende har udøvet selvstændig virksomhed i væsentligt omfang i de tre seneste hele regnskabsår og samtidig har været fuldtidsforsikret medlem af en a-kasse.
Ved væsentligt omfang forstås, at beskæftigelsen i den selvstændige virksomhed har haft et omfang, der kan sidestilles med lønarbejde i over 30 timer pr. uge.
Vurderingen foretages ud fra virksomhedens art, branche, medlemmets personlige arbejdsopgaver og arbejdstid samt virksomhedens omsætning.
I vurderingen kan også indgå virksomhedens placering, åbningstid, antallet af ansatte, deres arbejdsopgaver og arbejdstid.
 Det forudsættes efter praksis, at der har været et rimeligt forhold mellem de indtægtsgivende og de ikke-indtægtsgivende arbejdsopgaver i forbindelse med driften af virksomheden.
 Ankenævnet finder efter en konkret vurdering af oplysningerne om Deres drift af selvstændig virksomhed som brugtbilforhandler, at De må anses for at have drevet selvstændig virksomhed i et omfang, der kan sidestilles med lønarbejde i over 30 timer pr. uge i de seneste hele tre regnskabsår forud for ledighedens indtræden.
 Ankenævnet har herved lagt vægt på oplysningerne om virksomhedens omsætning sammenholdt med arten og omfanget af Deres arbejdsopgaver i virksomheder, herunder at De har været alene om arbejdet i virksomheden.
 Det er indgået i ankenævnets overvejelser, at virksomhedens omsætning var faldet til ca. 300.000 kr. i 2006, hvor De kun solgte ni biler, men ankenævnet finder imidlertid ikke, at dette i sig selv kan medføre, at De ikke kan anses for at have drevet virksomheden i væsentligt omfang i de tre seneste hele regnskabsår.
 Ankenævnet har i den forbindelse lagt vægt på, uanset at en del af Deres arbejdsopgaver, som fx vedligeholdelse af forretningen og rengøring af biler efter prøvekørsel, som udgangspunkt må betragtes som ikke-indtægtsgivende, så måtte Deres muligheder for at opnå indtægt ved salg af biler efter ankenævnets opfattelse anses for til dels at have været afhængig af, at forretningen og bilerne fremstod pæne og præsentable.
 Ankenævnet har endvidere lagt vægt på, at formålet med indførelsen af en mindstesats for medlemmer, der ophører med drift af selvstændig virksomhed som hovedbeskæftigelse, blandt andet var at sikre, at selvstændige, der har fortsat virksomheden trods et meget ringe afkast gennem flere år, kan få udbetalt dagpenge.
 Det er ankenævnets opfattelse, at Deres tilfælde, hvor der gennem flere år har været tale om en faldende omsætning i virksomheden, vil kunne sidestilles med denne situation.
R E G L E R Ankenævnet henviser til:
 § 51, stk. 4 og § 53, stk. 2 og stk. 8 i lov om arbejdsløshedsforsikring m.v., jf. lovbekendtgørelse nr. 874 af 11. september 2005  § 5, stk. 1 og stk. 2 i Arbejdsdirektoratets bekendtgørelse nr. 561 af 19. juni 2001 om ændring af bekendtgørelse om fremgangsmåden ved beregning af arbejdsfortjenesten for selvstændige erhvervsdrivende (om mindstesats)  § 7, stk. 1 i Arbejdsdirektoratets bekendtgørelse nr. 1303 af 14. december 2005 om drift af selvstændig virksomhed.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet samt de supplerende oplysninger, som ankenævnet modtog fra Dem den 19. juni 2008.
Regler Lov om arbejdsløshedsforsikring m.v., jf. lovbekendtgørelse nr. 874 af 11. september 2005:
 Beregning af dagpenge m.v.
§ 51. Dagpenge kan til det enkelte medlem højst udbetales med et beløb, der udgør 90 pct. af medlemmets hidtidige arbejdsfortjeneste, jf. dog stk. 4. I arbejdsfortjenesten indgår ikke arbejdsmarkedsbidrag i henhold til lov om en arbejdsmarkedsfond.
Ved ændring af arbejdsmarkedsbidragets størrelse reguleres det enkelte medlems hidtidige arbejdsfortjeneste svarende til ændringen i arbejdsmarkedsbidraget.
Arbejdsfortjenesten har dog ingen betydning for dagpengenes størrelse, hvis arbejdet, hvorfra fortjenesten hidrører, afsluttes mindre end 1 år efter afslutningen af et tidligere arbejde, der har ligget til grund for en dagpengeberegning.
Ved ændring i dagpengenes højeste beløb, jf. § 47, reguleres den hidtidige arbejdsfortjeneste for det enkelte medlem med en procentsats svarende til ændringen.
De regulerede dagpenge kan ikke overstige det højeste dagpengebeløb.
Direktøren for Arbejdsdirektoratet fastsætter regler for fremgangsmåden ved beregningen af arbejdsfortjenesten.
 Stk. 2. .........
 Stk. 3. .........
Stk. 4. Til et medlem, der i de seneste 3 år umiddelbart før ledighedens indtræden har været fuldtidsforsikret og været i fuld beskæftigelse som lønmodtager eller har udøvet selvstændig virksomhed i væsentligt omfang, udbetales dagpenge med et fast beløb, der udgør 82 pct. af højeste dagpenge efter § 47. Hvis medlemmet dokumenterer, at dagpenge beregnet efter stk. 1 udgør et højere beløb, er medlemmet dog berettiget til dette.
Et medlem, der har fået udbetalt dagpenge efter 1. pkt., kan tidligst få beregnet dagpenge efter stk. 1, når der er forløbet 6 måneder efter, at retten til dagpenge er indtrådt.
Direktøren for Arbejdsdirektoratet fastsætter nærmere regler efter forhandling med Beskæftigelsesrådet.
 Stk. 5. .........
 Stk. 6. .........
 Stk. 7. .........
Ret til dagpenge og aktiveringsydelse § 53. .........
Stk. 2. Retten til at opnå dagpenge i de i § 55, stk. 1 og 3, nævnte perioder er endvidere betinget af, a) at et fuldtidsforsikret medlem har haft beskæftigelse som lønmodtager i en tid, som sammenlagt svarer til beskæftigelse i fagets fulde sædvanlige arbejdstid i mindst 52 uger inden for de sidste 3 år, eller i en tilsvarende periode har udøvet selvstændig erhvervsvirksomhed i væsentligt omfang, b) at et deltidsforsikret medlem, jf. kapitel 11, har haft beskæftigelse som lønmodtager i en tid, som sammenlagt svarer til beskæftigelse i fagets fulde sædvanlige arbejdstid i mindst 34 uger inden for de sidste 3 år.
 Stk. 3. .........
 Stk. 4. .........
 Stk. 5. .........
 Stk. 7. .........
 Stk. 8. Direktøren for Arbejdsdirektoratet kan efter forhandling med Beskæftigelsesrådet fastsætte nærmere regler om anvendelsen af stk. 2-4, 6 og 7, herunder regler om, at timer, for hvilke der er udbetalt løn, kan indgå i beregningen af beskæftigelseskravet.
 Arbejdsdirektoratets bekendtgørelse nr. 561 af 19. juni 2001 om ændring af bekendtgørelse om fremgangsmåden ved beregning af arbejdsfortjenesten for selvstændig erhvervsdrivende (om mindstesats):
Mindstesats § 5. Til et medlem, der i de seneste 3 år forud for ledighedens indtræden har været fuldtidsforsikret medlem af en a-kasse og i samme periode har udøvet selvstændig virksomhed i væsentligt omfang eller har været i fuld beskæftigelse som lønmodtager, udbetales dagpenge med mindst 82 pct. af højeste dagpenge, jf. lovens § 47. Hvis medlemmet inden et halvt år efter ledighedens indtræden dokumenterer, at en beregnet dagpengesats som selvstændig erhvervsdrivende er højere, har medlemmet ret til denne sats.
Stk. 2. Et medlem, der vælger at få dagpenge efter stk. 1, skal i de sidste 3 år have udøvet selvstændig virksomhed i væsentligt omfang eller have arbejdet som lønmodtager på fuld tid, jf. dog stk. 3 og 4. Den selvstændige virksomhed skal være udøvet i væsentligt omfang i en sammenhængende periode på mindst 13 uger.
Et medlem kan også opfylde kravet i stk. 1 ved udelukkende at udøve selvstændig virksomhed i væsentligt omfang i de 3 seneste, hele regnskabsår og samtidig have været fuldtidsforsikret medlem af en a-kasse.
Kravet om fuld beskæftigelse som lønmodtager er opfyldt ved ustøttet beskæftigelse svarende til mindst 30 løntimer i gennemsnit pr. uge.
 Stk. 3. .........
 Stk. 4. .........
 Stk. 5. .........
 Stk. 6. .........
 Arbejdsdirektoratets bekendtgørelse nr. 1303 af 14. december 2005 om drift af selvstændig virksomhed:
Beskæftigelseskravet § 7. Selvstændig virksomhed som hovedbeskæftigelse kan medregnes til opfyldelse af beskæftigelseskravet, hvis medlemmet godtgør, at virksomheden har været drevet i væsentligt omfang, jf. lovens § 53, stk. 2, litra a, og stk. 6, litra a.
Stk. 2. Ved væsentligt omfang forstås, at beskæftigelsen i den selvstændige virksomhed har haft et omfang, der kan sidestilles med lønarbejde i over 30 timer pr. uge.
Væsentligt omfang vurderes ud fra virksomhedens art, branche, medlemmets personlige arbejdsopgaver og arbejdstid samt virksomhedens omsætning.
I vurderingen kan også indgå virksomhedens placering, åbningstid, antallet af ansatte, deres arbejdsopgaver og arbejdstid.
 Stk. 3. .........
 Stk. 4. ............
 Stk. 5. Det er en forudsætning for anvendelsen af stk. 1-3, at overskud eller underskud fra virksomheden oplyses til skattevæsenet, og at virksomheden har anmeldt lovpligtige momsangivelser.
 Stk. 6. .........
 Stk. 7. ..........
 Stk. 8. .........
 Stk. 9. ..........
