Fremsat den 12. maj 2020 af Pernille Vermund (NB), Peter Seier Christensen (NB), Lars Boje Mathiesen (NB), og Mette Thiesen (NB) Forslag til folketingsbeslutning om forbud mod muslimsk bønnekald i det offentlige rum Folketinget pålægger regeringen inden udgangen af 2020 at fremsætte de nødvendige lovforslag, der forbyder muslimsk bønnekald i det offentlige rum.
Bemærkninger til forslaget Islam skal ingen indflydelse have i samfundet.
Hidtil har vi været forskånet for, at islamiske budskaber råbes ud over vores byer og boligområder.
Episoden i Aarhus fredag den 24. april 2020, hvor en imam med elektrisk forstærkning lod islams budskaber gjalde ud over et boligkvarter, viser, at den kommunale forvaltning ikke har tilstrækkelig autoritet til at sikre os mod, at islam presser sig længere og længere ind i vores samfund.
Hverken forvaltningen på rådhuset eller politiet havde muligheder for at stoppe bønnekaldet.
Tilladelsen blev givet af en lokal ansvarlig for en fodboldbane, som ikke havde nogen betænkeligheder.
Folketingets partier har nægtet at træde i karakter og entydigt meddele forkynderne af islam i Danmark, at den slags vil vi simpelthen ikke høre på i Danmark.
Folketinget har herved lagt ansvaret fra sig og overladt det til kommunerne at holde islam ude af samfundet og sikre, at tilhængerne af denne ideologi og religion dyrker deres overbevisning og tro under private former.
Der må klar lovgivning til, der sikrer, at imamer, der kalder til bøn i det offentlige rum med elektrisk forstærkning, bliver retsforfulgt og straffet.
Vi skal ikke tillade, at islam skaffer sig større og større indflydelse i vores samfund.
Der skal sættes en fod ned, og det skal være med en fast hæl, der signalerer: Hertil og ikke længere.
Forslagsstillerne bemærker i tillæg hertil, at den moské, der står bag episoden i Aarhus den 24. april 2020, er kendt fra dokumentaren »Moskeerne Bag Sløret«.
I dokumentaren vises, hvordan deres shariaråd rådgav en kvinde til ikke at gå fra sin mand eller gå til politiet, selv om han tævede hende, tvang hende til sex og ønskede at tage en kone mere.
Endelig bemærker forslagsstillerne den uhyrlige kynisme, der ligger bag udnyttelsen af covid-19-epidemien, til at tage islamiseringen af Danmark et skridt videre.
At muslimer ikke kan forsamles i moskeerne under covid-19-epidemien kan ikke begrunde offentligt bønnekald.
Der er efter forslagsstillernes holdning ingen saglig grund eller noget religiøst hensyn, der kan begrunde, at omgivelserne skal tvangsindlægges til islamisk bønnekald.
Lovhjemmel til forbud og sanktion Elektrisk forstærket islamisk bøn strider mod den offentlige orden, og den lære, der udtrykkes ved bønnen, strider mod sædeligheden.
Forslagsstillerne ønsker derfor, at regeringen skal fremsætte lovforslag, der forbyder islamisk bønnekald med elektrisk forstærkning i det offentlige rum og giver myndighederne tilstrækkelig hjemmel til effektivt at sanktionere overtrædelser.
 Lovgivningsmagten kan efter grundloven varetage disse interesser, og derfor mener forslagsstillerne, at politikerne skal sige stop over for yderligere islamisering af Danmark.
Skriftlig fremsættelse Pernille Vermund (NB):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forbud mod muslimsk bønnekald i det offentlige rum.
(Beslutningsforslag nr.
B 174) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
