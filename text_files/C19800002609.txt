I.
Indledning Dette cirkulære giver en kort orientering om det hidtidige analyse- og  

 planlægningsarbejde på naturfredningsområdet og om indholdet af de nye  

 bestemmelser om fredningsplanlægning i naturfredningsloven (lovbekendtgørelse  

 nr. 435 af 1. september 1978). Cirkulæret indeholder endvidere visse  

 vejledende retningslinjer for amtsrådenes, henholdsvis hovedstadsrådets,  

 arbejde med fredningsplanlægningen samt administration af naturfredningsloven  

 i perioden frem til godkendelsen af den første fredningsplan.
Cirkulæret vil blive fulgt op af vejledninger om udarbejdelse af den  

 første regionale fredningsplan.
Den første vejledning vil behandle 1. fase af  

 fredningsplanlægningen samt forholdet mellem fredningsplanlægningen og den  

 sammenfattende fysiske planlægning.
I øvrigt henledes opmærksomheden på de af  

 planstyrelsen bebudede vejledninger vedrørende region- og kommuneplanlægning  

 for det åbne land.
 Med gennemførelsen af de seneste ændringer i naturfredningsloven, der  

 trådte i kraft den 1. januar 1979, er der i loven indført en række nye  

 bestemmelser om fredningsplanlægning (§§ 35-39).
 Baggrunden for disse bestemmelser er bl. a. gennemførelsen af  

 planlovreformen, herunder især lovgivningen om lands- og regionplanlægning  

 (1973) og lov om kommuneplanlægning (1975). Med vedtagelsen af disse love var  

 forudsætningen for fredningsplanudvalgenes funktion og karakteren af det  

 hidtidige planlægningsarbejde blevet ændret.
 Ved ændringen af naturfredningsloven er der sket en ophævelse af  

 fredningsplanudvalgene og en overførsel af hovedparten af udvalgenes  

 beføjelser til amtsrådene, henholdsvis hovedstadsrådet, samtidig med at der  

 er blevet etableret et lovgrundlag for gennemførelsen af en egentlig  

 fredningsplanlægning og udarbejdelsen af fredningsplaner omfattende de  

 respektive regioner.
Fredningsplanlægningen skal finde sted inden for rammerne af  

 regionplanlægningen og vil danne grundlag for det regionale  

 naturfredningsarbejde.
Derudover vil fredningsplanlægningen indgå i  

 grundlaget for administrationen af love, i hvis formålsbestemmelser der  

 indgår varetagelse af hensynet til landskabet og naturen, dvs. by- og  

 landzoneloven, råstofloven, miljøbeskyttelsesloven, vandforsyningsloven,  

 vandløbsloven, landbrugsloven og kommuneplanloven.
Resultaterne af  

 fredningsplanlægningen vil samtidig indgå i det fortsatte arbejde med  

 regionplanlægningen.
2. Det hidtidige analyse- og planlægningsarbejde De nye planlægningsbestemmelser og det kommende arbejde med  

 fredningsplanlægningen må ses som en naturlig fortsættelse af det analyse- og  

 planlægningsarbejde, som blev udført af fredningsplanudvalgene i samarbejde  

 med de centrale fredningsmyndigheder.
 Med gennemførelsen af 1969-naturfredningsloven blev det pålagt  

 fredningsplanudvalgene at foretage landskabsanalyser og udarbejde vejledende  

 retningslinjer til støtte for andre myndigheders planlægning og  

 administration.
 Ved lovændringen i 1975 indføjedes en hjemmel for fredningsplanudvalgene  

 til at udarbejde planer for landskabets beskyttelse, samtidig med at nærmere  

 regler for planlægningens udførelse kunne fastsættes af miljøministeren.
 Fredningsplanudvalgenes analysearbejde var baseret på indsamling af  

 oplysninger om landskabets geologi, plante- og dyreliv, kulturhistoriske  

 indhold og rekreative værdi.
Der foreligger i dag sådanne landskabsanalyser for næsten alle amter.
På  

 grundlag af landskabsanalyserne blev der i 1972 udarbejdet landsdækkende  

 landskabsboniteringskort i 1:100.000, der opdeler landet i 3 zoner afhængig  

 af områdernes fredningsmæssige værdi.
 De landsdækkende landskabsboniteringskort er blevet godkendt af ministeren  

 for kulturelle anliggender, nu miljøministeren, som grundlag for  

 administrationen af de af ministeren udstedte bekendtgørelser om godkendelse  

 af vejanlæg og el-anlæg uden for byer og bymæssige bebyggelser  

 (bekendtgørelse nr. 612 og 613 af 1. december 1978).
Endvidere har flere fredningsplanudvalg udarbejdet delanalyser og  

 delplaner for afgrænsede områder.
Hertil kommer den planlægning, som er  

 foregået i forbindelse med arbejdet med afgrænsning og indhold af de mange  

 større og mindre fredningssager, som er blevet rejst af udvalgene.
 I 1976 udsendte fredningsstyrelsen og planstyrelsen en vejledning om  

 fredningssektorens bidrag til regionplanlægningen, og i overensstemmelse  

 hermed udarbejdede fredningsplanudvalgene ideskitser for hvert amt bortset  

 fra hovedstadsregionen og Bornholm, hvor særlige forhold gjorde sig gældende.  

 I disse ideskitser udpegede fredningsplanudvalgene de vigtigste naturområder  

 i amtet med en opdeling i følgende kategorier: 1) nationale naturområder, 2)  

 regionale naturområder og 3) lokale naturområder.
 Ideskitserne indeholder generelle retningslinjer for anvendelsen af de  

 forskellige kategorier af naturområder, samtidig med at der for hvert enkelt  

 af de områder, som er betegnet nationale naturområder, er skitseret visse  

 mere konkrete retningslinjer for deres beskyttelse, pleje og rekreative  

 anvendelse.
 Fredningsplanudvalgenes analyse- og planlægningsarbejde, herunder  

 ideskitserne, er indgået i forudsætningsmaterialet for fredningsstyrelsens  

 udpegning af de større nationale naturområder, som er indtegnet på et kort,  

 der er udsendt med skrivelse af 10. april 1979. Den samlede beskrivelse af de  

 større nationale naturområder vil af fredningsstyrelsen blive udsendt i løbet  

 af foråret 1980.
3. De nye planlægningsbestemmelser De nye planlægningsbestemmelser i naturfredningsloven er indført for dels  

 at styrke fredningsplanlægningen, dels at knytte den til regionplanlægningen  

 som en sektorplanlægning.
 Det er karakteristisk for fredningsplanlægningen, at den omfatter de  

 landskabelige, naturvidenskabelige, kulturhistoriske og rekreative interesser  

 i hele det åbne land, og at disse interesser indbyrdes skal afvejes i  

 fredningsplanen.
Det fremgår af naturfredningslovens kap.
IV, at amtsrådene, henholdsvis  

 hovedstadsrådet, skal udarbejde fredningsplaner omfattende hele regionen.  

 Planerne må ikke være i strid med regionplanlægningen, jfr. § 36, stk. 1.
 Planlægningsarbejdet indledes med en kortlægning af fredningsinteresserne,  

 dvs. en indsamling af data og oplysninger, som efterfølgende skal underkastes  

 analyse og vurdering, jfr. § 36, stk. 1.
 Kortlægningsarbejdet omfatter dels en bedømmelse af landskabsbilledet,  

 dels en dataindsamling inden for de øvrige interesseområder, som er opregnet  

 i naturfredningslovens formålsbestemmelse, jfr. lovens § 1, f. eks. om  

 zoologiske, geologiske, botaniske og andre naturvidenskabelige forhold, og  

 arkæologiske, arkitektoniske og andre kulturhistoriske forhold samt om  

 friluftslivets behov, herunder befolkningens adgang til naturen og andre  

 rekreative forhold.
De for fredningsplanlægningen relevante data er karakteriseret ved, at de  

 er af vidt forskellig karakter og ofte mere uhåndgribelige end data på andre  

 planlægningsområder.
Der må derfor stilles præcise krav til koordinationen og  

 styringen af både selve indsamlingen af data som den efterfølgende analyse og  

 vurdering.
 Det er på denne baggrund i § 35, stk. 1, bestemt, at miljøministeren  

 fastsætter nærmere retningslinjer for udførelsen af dette arbejde.
 Miljøministeren kan beslutte selv at udføre dette kortlægnings- og  

 analysearbejde dels for særlige områder i regionen, dels for hele landet for  

 så vidt angår særlige typer af fredningsinteresser, jfr. § 35, stk. 2.
 Endelig udarbejder miljøministeren på grundlag af det tilvejebragte  

 planlægningsgrundlag landsdækkende oversigter over fredningsinteressernes  

 fordeling, jfr. § 35, stk. 3. Sådanne oversigter foreligger allerede i form  

 af de ovenfor nævnte landsdækkende landskabsorienteringskort og  

 fredningsstyrelsens oversigt over de større nationale naturområder.
 På det ovenfor beskrevne grundlag skal amtsrådene, henholdsvis  

 hovedstadsrådet, udarbejde en plan til varetagelse af de i lovens  

 formålsbestemmelse nævnte interesser, jfr. § 36, stk. 1. Disse planer skal  

 udstikke retningslinjer for landskabets beskyttelse og pleje og for dets  

 rekreative udnyttelse i de enkelte regioner.
 Miljøministeren yder vejledning om og kan fastsætte retningslinjer for  

 planernes indhold og tilvejebringelse, jfr. § 36, stk. 2. Planerne skal  

 godkendes af miljøministeren, jfr. § 37.
 Miljøministeren kan godkende en fredningsplan delvis, hvis dette findes  

 hensigtsmæssigt og skønnes at kunne ske uden væsentlig risiko for uheldig  

 foregribelse af planen som helhed, jfr. lovens § 37, stk. 3.
 Miljøministeren kan beslutte selv at udarbejde planer til varetagelse af  

 særlige fredningsinteresser af naturvidenskabelig, kulturhistorisk og  

 rekreativ betydning, jfr. § 36, stk. 3.
Amtsrådet, hovedstadsrådet og kommunalbestyrelserne skal virke for  

 fredningsplanens gennemførelse ved udøvelse af beføjelser efter  

 naturfredningsloven.
Planen angiver endvidere retningslinier for de nævnte  

 myndigheders varetagelse af fredningshensyn ved udøvelsen af beføjelser efter  

 anden lovgivning, jfr. lovens § 38.
4. Den første fredningsplan Fredningsplanlægningen vil i praksis foregå som en løbende proces, således  

 at amtsrådene, henholdsvis hovedstadsrådet, i første omgang udarbejder en  

 mere oversigtlig fredninsplan omfattende hele regionen, der godkendes af  

 miljøministeren.
 Denne fredningsplan vil herefter kunne danne baggrund for udarbejdelsen af  

 mere detaljerede planer for afgrænsede naturområder eller for afgrænsede  

 emner, der kan godkendes af miljøministeren som tillæg til fredningsplanen og  

 herefter indgår i denne.
 Af hensyn til det fortsatte naturfredningsarbejde vil det være nødvendigt,  

 at fredningsplanlægningen igangsættes snarest.
 Da der samtidig med fremningsplanlægningen igangsættes eller pågår anden  

 sektorplanlægning på arealanvendelsesområdet, vil den første fase af  

 fredningsplanlægningen resultere i udarbejdelsen af et forslag til en  

 fredningsplan, der samtidig vil tjene som oplæg til den fortsatte  

 regionplanlægning.
 De foreløbige tidsrammer for den første periode af fredningsplanlægningen  

 er vedhæftet som bilag.
 Et væsentligt grundlag for denne første fredningsplan vil være  

 fredningsplanudvalgenes analyse- og planlægningsarbejde, herunder de ovenfor  

 nævnte landskabsanalyser og ideskitser, Ramsarkonventionens liste over  

 vådområder af international betydning, jfr. bekendtgørelse af 4. april 1978,  

 den af fredningsstyrelsen foretagne udpegning af større nationale  

 naturområder samt det af amtsrådene, henholdsvis hovedstadsområdet, i medfør  

 af naturfredningsloven allerede udførte kortlægnings-, analyse og  

 planlægningsarbejde.
Rammerne og de overordnede retningslinjer for fredningsplanen vil i øvrigt  

 være fastlagt gennem regionplanlægningen.
Disse retningslinjer vil være et  

 resultat af bl. a. forhandlinger mellem fredningsplanudvalg og amtsråd og  

 dermed i vidt omfang være udtryk for synspunkter, som er fremkommet på  

 grundlag af den hidtidige planlægning på fredningsområdet.
 Herudover vil der i varierende omfang skulle gennemføres supplerende  

 kortlægnings- og analysearbejde, således at der foreligger det fornødne  

 grundlag for udarbejdelse af en plan for beskyttelse, pleje og rekreativ  

 udnyttelse af regionens naturområder og for varetagelsen af regionens  

 naturfredningsinteresser i øvrigt.
 Det kan dog af tidsmæssige årsager ikke forventes, at det i § 35, stk. 1,  

 nævnte kortlægnings- og analysearbejde når sit fulde omfang allerede i  

 forbindelse med udarbejdelsen af den første fredningsplan.
Det er af betydning, at såvel kortlægnings- og analysearbejdet som  

 planlægningsarbejdet udføres i nær kontakt med kommunerne, således at disse  

 løbende orienteres om de regionale fredningsmyndigheders intentioner,  

 samtidig med at fredningsmyndighederne informeres om kommunernes overvejelser  

 om den fremtidige arealanvendelse.
Kommunalbestyrelserne vil herigennem opnå  

 kendskab til motiverne for fredningsplanlægningen, hvilket vil medvirke til  

 at sikre planernes virkeliggørelse.
 Betydningen af en sådan nær kontakt understreges af, at tidsplanen for  

 udarbejdelse af fredningsplanerne indebærer, at denne planlægning vil finde  

 sted sideløbende med påbegyndelsen af kommuneplanarbejdet.
5. Fredningsplanlægningen i perioden inden den første  

 fredningsplan Det er af største betydning, at arbejdet med fredningsplanlægningen  

 videreføres og intensiveres, ikke blot som led i udarbejdelsen af den første  

 regionale fredningsplan, men også med henblik på løsning af konkrete  

 planlægningsproblemer, som ikke kan afvente fremkomsten af den første  

 fredningsplan.
Det kan forudses, at det fortsatte regionplanarbejde efter godkendelsen af  

 den første regionplan vil kræve løsning af forskellige spørgsmål, der  

 forudsætter en mere detaljeret analyse og vurdering af de fredningsmæssige  

 aspekter.
Dette kan fremgå af regionplanen, af miljøministerens  

 godkendelsesskrivelse, eller det kan vise sig nødvendigt under det fortsatte  

 regionplanarbejde.
 Hertil kommer, at kommunernes planlægningsarbejde kan rejse en række  

 problemer, som vil kunne afklares gennem den regionale fredningsplanlægning.
Ud over arbejdet med tilvejebringelsen af den første fredningsplan vil der  

 således kunne være øjeblikkeligt behov for en mere detaljeret planlægning  

 omfattende mindre områder, inden den første fredningsplan foreligger.
Som  

 regionale fredningsmyndigheder er det amtsrådenes, henholdsvis  

 hovedstadsrådets, opgave at videreføre igangværende planlægningsarbejde og at  

 løse aktuelle eller forventede naturbeskyttelsesproblemer mv.
Planlægning af  

 større og mere problemfyldte områder vil dog normalt forudsætte en  

 klarlægning af de regionale forudsætninger, gennem regionplanen og den første  

 samlede fredningsplan.
 Det vil være hensigtsmæssigt, at der sker en orientering af  

 fredningsstyrelsen om arbejdet med og de foreløbige resultater af den  

 regionale fredningsplanlægning.
 En sådan orientering af fredningsstyrelsen vil kunne medvirke til, at  

 fredningsstyrelsen kan opfylde bestemmelserne i naturfredningslovens § 65 b,  

 stk. 1 og 2, hvorefter fredningsstyrelsen skal holde sig orienteret om  

 naturfredningsinteressernes varetagelse i landets forskellige dele, ligesom  

 styrelsen yder faglig rådgivning og bistand til miljøministeren og andre  

 myndigheder i spørgsmål vedrørende naturfredning.
 Orienteringen vil endvidere være hensigtsmæssig i forbindelse med  

 varetagelsen af de nationale fredningsinteresser, ligesom den vil være af  

 betydning for fredningsstyrelsens og amtskommunernes arbejde med prioritering  

 af fredningssager og arealerhvervelser.
6. Det øvrige fredningsarbejde i perioden inden den  

 første fredningsplan Dette arbejde består blandt andet i videreførelsen af fredningssager rejst  

 af fredningsplanudvalgene og rejsning af nye fredningssager, samt af opgaver  

 i forbindelse med tilsyn med og pleje af fredede områder, indstilling til  

 fredningsstyrelsen om erhvervelse af ejendomme til rekreative formål,  

 medvirken ved planlægningen af miljøministeriets arealer samt afgivelse af  

 udtalelser til fredningsnævnene i forbindelse med nævnenes behandling af  

 bygge- og beskyttelseslinjesager og fredningssager.
Endvidere påhviler der  

 amtsrådene opgaver i forbindelse med administrationen af naturfredningslovens  

 § 43 om beskyttelse af vandløb, søer og moser samt bekendtgørelserne om  

 godkendelse af vej- og el-anlæg.
Endelig indgår naturfredningsmæssige  

 vurderinger, som nævnt ovenfor, i administrationen af en række andre love.
Herudover yder amtsrådene, henholdsvis hovedstadsrådet, bistand til  

 fredningsnævnene til brug ved nævnenes behandling af fredningssager, bygge-  

 og beskyttelseslinjesager mv.
Denne bistand vil oftest være af en mere  

 teknisk karakter, men den kan også give sig udslag i gennemførelsen af  

 undersøgelser eller lignende.
 Indtil tilvejebringelsen af den første godkendte fredningsplan foregår  

 amtsrådenes, henholdsvis hovedstadsrådets, administration på  

 naturfredningsområdet på grundlag af regionplanlægningen samt det materiale,  

 som er tilvejebragt gennem fredningsplanudvalgenes analyse- og  

 planlægningsarbejde, herunder landskabsanalyserne og ideskitserne,  

 Ramsarkonventionens liste over vådområder af international betydning, den af  

 fredningsstyrelsen foretagne udpegning af større nationale naturområder samt  

 det af amtsrådene, henholdsvis hovedstadsrådet, udførte planlægningsarbejde.
