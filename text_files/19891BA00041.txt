Nr BSF 41 Forslag til folketingsbeslutning om en solidarisk og grøn afgiftsreform Fremsat af Jens Thoft (SF) Margrete Auken (SF) Aage Frandsen (SF) Leif  

 Hermann (SF) Hanne Thanning Jacobsen (SF) Rahbæk Møller (SF) Bjørn Poulsen  

 (SF) Riishøj (SF) den 28. november 1989 Folketinget pålægger regeringen i indeværende folketingsår at fremsætte lovforslag med følgende indhold:
1) Momsen på basale fødevarer og bøger nedsættes til 9 pct.
Der nedsættes  

 et hurtigarbejdende udvalg, der skal undersøge mulighederne for anvendelse af  

 differentieret moms på andre områder.
 2) Der afsættes 1 mia. kr. til sænkning af daginstitutionstaksterne.
 3) Børnefamilieydelsen øges til mindst 6.500 kr. pr. barn.
 4) Der afsættes yderligere 2 mia. kr. til billiggørelse og udbygning af  

 den kollektive trafik.
5) Der indføres en række nye økologiske afgifter, og de eksisterende  

 energi- og miljøafgifter skærpes.
Herunder indføres der energiafgifter for  

 erhvervslivet, ligesom man har det i de fleste andre vesteuropæiske lande.  

 Energiafgifterne indrettes i hovedsagen således, at afgifterne er afhængige  

 af forureningen ved afbrændingen.
Bemærkninger til forslaget SF's bud på en omlægning af afgiftssystemet skal af hensyn til den sociale  

 og økologiske balance ses i nøje sammenhæng med:
 Forslag til folketingsbeslutning om en solidarisk skattereform.
(Beslutningsforslag nr.
B 40), der er fremsat sammen med nærværende  

 forslag.
 Afgiftsomlægningen bygger på tre hovedprincipper:
 1) En mere social og solidarisk omfordeling.
 2) En tilskyndelse til sparsommelig ressourceudnyttelse.
 3) Færre muligheder for at udnytte forskelle mellem det danske og  

 nabolandenes afgiftssystem.
En omlægning af afgifterne efter disse principper betyder, at Danmark på  

 en række områder i større udstrækning får et afgiftssystem, der minder om de  

 nordiske og de nordlige EF-landes.
Men på en række andre områder vil Danmark  

 fortsat have et afgiftssystem, som adskiller sig fra især EF-landenes.
Vi skal ikke ændre vort afgiftssystem, fordi EF-Kommissionen sætter det  

 under pres.
Men når SF altid har talt for en mere retfærdig og en mere  

 økologisk bestemt afgiftspolitik, fraviger vi naturligvis ikke dette  

 synspunkt, selv om det betyder en vis tillempning til de nordeuropæiske  

 landes afgiftssystemer.
Det kan tværtimod være en fordel, hvis  

 afgiftssystemet som bivirkning bliver mere modstandsdygtigt over for  

 omgåelser.
På andre punkter - især hvor det drejer sig om at harmonisere  

 energiafgifter og de såkaldte giftskatter - vil der, når SF's forslag er  

 gennemført, fortsat være afgørende forskel på Danmark og de nærmest  

 beliggende EF-lande.
Det skyldes, at SF lægger afgørende vægt på, at skatte-  

 og afgiftsreformen både skal være solidarisk og økologisk forsvarlig.
Afgifterne i regeringens plan - og afgifterne i S-planen - mangler helt  

 miljøvinklen, og endelig er de et knæfald for EF's harmoniseringsdille.
SF  

 synes, at afgifterne på øl, vin, spiritus og tobak er væsentlige af  

 sundhedsmæssige hensyn, og at biler og benzin og anden energi fortsat bør  

 være belagt med høje afgifter af miljøhensyn.
Almindelige bemærkninger Momsen er 22 pct. på alle varer i Danmark.
Her afviger Danmark også fra de  

 lande, vi normalt sammenligner os med, idet der i andre lande er lavere  

 momssatser på fødevarer og på andre varer, som skønnes særlig nødvendige.
 Hertil kommer, at en høj moms har tendens til socialt set at vende den  

 tunge ende nedad, således at de laveste indkomster anvender relativt mest på  

 momsbelagt forbrug.
Afgiftspolitikken i Danmark er primært blevet opbygget med det formål, at  

 der skal skaffes penge i kassen.
Men i et vist omfang er afgiftssystemet også  

 baseret på sundhedsmæssige, miljømæssige og ressourcemæssige betragtninger.
I  

 det nuværende afgiftssystem er miljøhensynet imidlertid behandlet meget  

 stedmoderligt.
 En række af de miljøafgifter, der blev vedtaget i sidste folketingsår  

 (afgift på detailsalgspakninger, CFC-afgift m.v.), fik kun et miljømæssigt  

 sigte i kraft af bemærkningerne til forslagene.
 Kun gennem en mere sparsommelig ressourceudnyttelse vil det være muligt at  

 klare de stigende affalds-, forurenings- og ressourceproblemer samt leve op  

 til intentionerne i Brundtlandrapporten.
Miljøhensynene i afgiftspolitikken er imidlertid ofte i modstrid med  

 socialpolitiske hensyn.
Derfor er det nødvendigt at supplere de økologiske  

 afgifter med afbalancerende overvejende socialpolitisk begrundede forslag.
Ud  

 over at sænke momsen på basale fødevarer til 9 pct. foreslås det derfor også,  

 at daginstitutionsbetalingen sænkes, at børnefamilieydelsen hæves, og at der  

 afsættes yderligere midler til billiggørelse og udbygning af den kollektive  

 trafik.
9 pct.-momssatsen Den danske momssats på 22 pct. sættes ned til 9 pct. for basale fødevarer  

 og bøger.
Den sammenvejede momssats bliver således godt 19 pct.
Derved bliver  

 spændet til eksempelvis de vesttyske satser på 14 og 7 pct. mindsket  

 væsentligt.
Vesttyskland har i øvrigt vedtaget at forhøje den høje sats til  

 16 pct. som led i EF's afgiftsharmonisering.
 En sådan momssænkning vil have en gavnlig fordelingspolitisk virkning, og  

 den vil samtidig reducere grænsehandelsproblemerne.
 Begrebet basale fødevarer omfatter f.eks.:
 Mel, gryn, brød.
 Kød, kødkonserves.
 Fisk, fiskekonserves.
 Mælk, ost, æg.
 Smør, margarine m.v.
 Frugt og grøntsager.
 Kartofler.
 Herudover belægges bøger med 9 pct. moms.
 Det umiddelbare provenutab ved at sænke momsen til 9 pct. for disse  

 varegrupper er i størrelsesordenen 10 mia. kr.
Lavere daginstitutionstakster Småbørnsfamiliernes anstrengte økonomi lettes gennem en nedsættelse af  

 forældrebetalingen for børnepasning.
Der indføres obligatorisk  

 søskendemoderation, den maksimale forældrebetaling nedsættes fra 35 til 25  

 pct., og fripladsgrænserne forbedres.
Grænsen for fuld friplads hæves fra de nuværende 40.000 kr. til 60.000 kr.  

 Den øverste indtægtsgrænse for delvis friplads hæves samtidig.
Med de  

 gældende regler betales fuld daginstitutionstakst fra en skattepligtig  

 husstandsindkomst på 135.000 kr.
Denne grænse hæves til 200.000.
Selve forhøjelsen af indtægtsgrænsen rummer naturligvis umiddelbare  

 fordele for børnefamilierne.
Herudover løser det længere interval for  

 optrapning til fuld betaling en lang række samspilsproblemer for  

 småbørnsfamilierne.
 Den fuldt udbyggede daginstitutionspakke anslås at koste omkring 1 mia.  

 kr.
Højere børnefamilieydelse Børnefamilieydelsen hæves med mindst 1.000 kr. til 6.500 kr. pr. barn.  

 Omkostningen ved denne forbedring for børnefamilierne er ca. 1 mia. kr.
Billiggørelse og udbygning af den kollektive trafik For at billiggøre og udbygge den kollektive trafik afsættes yderligere 2  

 mia. kr.
Fordelingen af tilskuddet mellem DSB og de amtskommunale  

 trafikselskaber tages op til forhandling mellem de berørte parter.
Vi  

 opfordrer samtidig de store bykommuner til at opkræve bompenge af privatbiler  

 for at begrænse biltrafikken.
Bompengene kan bl.a. anvendes til billiggørelse  

 og udbygning af den lokale kollektive trafik.
Økologiske afgifter Der bør indføres en række økologiske afgifter, som ud over at medvirke til  

 at finansiere momsnedsættelsen vil have en gunstig virkning på  

 miljøbelastning og ressourceforbrug.
 De økologiske afgifter opdeles i to grupper, afgifter, hvis sigte er en  

 egentlig styring af miljøbelastningen med henblik på i sammenhæng med andre  

 styringsmåder at fremskynde udviklingen af renere teknologi og et bedre  

 miljø, samt afgifter, der først og fremmest har til formål at skaffe staten  

 indtægter inden for miljøområdet, idet disse afgifter dog samtidig i kraft af  

 deres størrelse skal tilskynde til indførelse af besparelser på det  

 afgiftsbelagte forbrug.
Den første kategori, egentlige økologiske afgifter, er afgifter, hvor  

 provenuet ikke tjener et fiskalt formål.
Derfor vil pengene som hovedregel  

 blive kanaliseret tilbage til den sektor, pengene kommer fra.
Men ved at  

 afgiftsbelægge forurenende produktion (eller forbrug) og tilbageføre pengene  

 til den sektor i samfundet, hvor de er opkrævet, ved at give tilskud til en  

 økologisk bæredygtig omstilling fremmes en nødvendig strukturændring.  

 Målsætningen er, at der i produktionen sker en løbende omstilling i retning  

 af produktion med renere teknologi.
Den anden kategori, der foreslås, må betegnes som blandingsafgifter, idet  

 de tjener både til at skaffe kroner i kassen og til at sikre en bæredygtig  

 udvikling.
Disse afgifter, som vi vil betegne fiskal-økologiske afgifter,  

 vedrører især afgifter på affaldsbehandling, usorteret renovation,  

 vandforbrug og spildevandsafledning.
Gøres disse afgifter forbrugsafhængige,  

 vil de i modsætning til andre afgifter ikke virke tungest på de laveste  

 indkomstgrupper.
Samtidig vil de alt efter deres højde tilskynde til  

 besparelser, mindre affaldsproduktion m.m.
Set i relation til problemerne med grænsehandel udmærker disse  

 fiskal-økologiske afgifter sig i øvrigt ved at være lagt på områder, der  

 generelt ikke bevirker forøget grænsehandel.
SF har overvejet at ligestille  

 afgifter på diesel med benzinafgifter af miljømæssige årsager, men afventer  

 det udredningsarbejde herom, der for tiden foregår i Miljøministeriet.
 For børnefamilier vil der være behov for særlige foranstaltninger, f.eks.  

 forhøjelsen af børnefamilieydelsen, jf. forslagets punkt 3.
Da grænsehandelsproblemerne på grund af regeringens principløse  

 eftergivenhed over for EF gør det vanskeligt at forhøje punktafgifter på en  

 lang række varer, er det vigtigt at forhøje eller i det mindste fastholde  

 afgifterne på forbrug, som er vanskeligt at flytte til udlandet.
Et eksempel  

 herpå er vægtafgiften på person- og lastbiler, der ikke har været forhøjet i  

 årevis, og som nu bør fordobles.
Et andet eksempel er ejendomsskatter.
Da  

 både skattereform og kartoffelkur har presset husejernes økonomi, er det  

 næppe muligt at forhøje disse i øjeblikket, men det er vigtigt at fastholde  

 deres relative niveau.
Egentlige økologiske afgifter Afgiftsniveauet på miljøbelastende stoffer bør baseres på disses virkning  

 på miljøet.
Jo farligere et stof er, jo større skal afgiften være, også selv  

 om emissionen holder sig inden for en nærmere fastsat lav grænseværdi.
Dermed  

 vil brugeren af stoffer eller produktionsmetoder, der indebærer emission af  

 farlige stoffer, blive tilskyndet til anvendelse af erstatningsstoffer eller  

 til at igangsætte udviklingen heraf.
Vi er opmærksomme på, at grænseværdierne skal være lavest mulige, så man  

 ikke blot kan betale sig fra at forurene, og vi er opmærksomme på, at der er  

 en risiko for, at afgiften blot væltes over på forbrugerne.
Såfremt  

 virksomhederne - og det er trods alt det normale - befinder sig i et  

 konkurrerende marked, vil afgifterne næppe fuldt ud bliver betalt af  

 forbrugerne.
Der vil således være et klart økonomisk incitament til at  

 producere mere miljørigtigt.
 Provenuet fra denne type økologiske afgifter, der ikke har noget fiskalt  

 sigte, anvendes som tilskud til udvikling af renere teknologi og indgår altså  

 ikke som et almindeligt skatte- og afgiftsprovenu på finanslovens  

 indtægtsside.
 Følgende afgifter foreslås gennemført som egentlige økologiske afgifter,  

 dvs. afgifter, hvor provenuet i fuldt omfang tilbageføres til de berørte  

 sektorer:
Fiskal-økologiske afgifter; energiafgifter Energiafgifterne foreslås gradvis omlagt og forhøjet med ca. 7 mia. kr.,  

 sådan at alle energiformer afgiftsbelægges efter CO2-udslippet (benzin se dog  

 nedenfor).
 Elværkerne pålægges at bortskaffe deres affald - især flyveasken - på en  

 økologisk forsvarlig måde.
 Der opkræves yderligere benzinafgift på 1 mia. kr., idet afgiftsspændet  

 mellem blyholdig og blyfri benzin fastlægges til 50 øre plus moms ( i dag 47  

 øre plus moms).
Det danske erhvervsliv betaler ikke energiafgifter i modsætning til  

 erhvervslivet i andre vesteuropæiske lande.
Ud fra en miljømæssig betragtning  

 er det meget uheldigt, fordi erhvervslivet herved ikke får nogen særlig  

 tilskyndelse til at spare på energien og dermed medvirke til at begrænse  

 forureningsproblemerne.
Erhvervslivets kommende energiafgifter bør udformes under nøje hensyntagen  

 til de miljømæssige gener, der påføres samfundet.
Afgiftsgrundlaget skal være  

 den faktiske forurening ved afbrændingen.
Af hensyn til konkurrenceevnen er  

 det kun muligt at pålægge typiske hjemmemarkedserhverv de fulde afgifter.
Udlandskonkurrerende erhverv kan kun nettobelastes med afgifter i  

 overkanten af EF's gennemsnit.
Afgifter herudover skal tilbageføres til den  

 pågældende sektor til støtte for en økologisk omstilling i sektoren.
Det sker  

 som tilskud til energibesparende foranstaltninger.
Derved opnås en anden  

 gunstig virkning, nemlig at også de udlandskonkurrerende erhverv får et øget  

 incitament til at spare på energien.
Differentieret vægtafgift Den nuværende vægtafgift for både person- og lastbiler forhøjes og gøres  

 samtidig differentieret.
Der indføres tre klasser efter forureningsgrad: (1)  

 De mindst forurenende, californisk standard, (2) EF/USA-katalysatornorm og  

 (3) andre biler.
Målet er, at klasse (1) ikke gøres nævneværdigt dyrere end i  

 dag.
For specielt lastbiler betales en vægtafgift efter ovennævnte normer  

 kombineret med en progressiv afgift efter akseltryk - enten efter  

 totalvægt/aksel eller efter t/km.
Merprovenuet kan skønnes til 3,5 mia. kr.
Affaldsafgift Den nuværende affaldsafgift fordobles.
Merprovenuet skønnes til 0,5 mia.  

 kr.
Beløbet tilbageføres i starten fuldt ud som tilskud til nedbringelse af  

 udgifterne ved private og kommunale genbrugsordninger.
Vi er opmærksomme på, at den nuværende affaldsafgift på 40 kr./t efter alt  

 at dømme har ført til, at en stigende mængde affald ikke afleveres på  

 kontrolleret losseplads.
Dette vil under alle omstændigheder nødvendiggøre en  

 bedre kontrolindsats og større bøder for overtrædelser af  

 deponeringsreglerne.
Disse - erkendte - problemer antages derfor ikke forøget  

 nævneværdigt, selv om affaldsafgiften stiger betydeligt.
Vandindvinding Der opkræves en afgift på vandindvinding på 2,5 kr./m3. Afgiften pålægges  

 forbrug hos såvel husholdninger som erhverv.
Provenuet skønnes til 2,5 mia.  

 kr.
I forbindelse med afgiftens indførelse er der dog betydelige  

 etableringsomkostninger.
Derfor skønnes der i de første 1-2 år et mindre  

 provenu på 0,8 mia. kr. til dækning af udgifterne til montering af vandmålere  

 m.v.
Reklame Momsrefusion for reklameudgivelser fjernes.
Merprovenuet skønnes til 1,5  

 mia. kr.
Papirmasse af frisk træ For at fremme genbrug af papir m.v. indføres en afgift på papirmasse  

 fremstillet af frisk træ. Afgiften skønnes at indbringe et merprovenu på 0,3  

 mia. kr.
Arbejdsskadeforsikringer Den nuværende arbejdsskadeforsikring omlægges, så den også omfatter de med  

 arbejdsskader forbundne sygehusudgifter.
Det medfører både en direkte  

 besparelse på de offentlige sygehusudgifter og giver samtidig et økonomisk  

 incitament til forbedret arbejdsmiljø og dermed færre arbejdsskader.
Anslået  

 besparelse 1 mia. kr.
Statsfinansiel balance Det samlede merprovenu til staten af disse økologiske afgifter er skønnet  

 til ca. 14,8 mia. kr. eller det samme som merudgifterne til børnefamilierne,  

 kollektiv transport, nedsættelse af momsen m.v.
Hermed er der statsfinansiel  

 balance mellem indtægter og udgifter.
