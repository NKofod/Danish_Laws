Ved kgl. resolution af 19. maj 1980 har Danmark ratificeret den af Den  

 internationale Arbejdskonference i Geneve i 1970 vedtagne konvention nr. 134  

 om beskyttelse af søfarende mod erhvervsulykker.
Konventionen har følgende  

 ordlyd:
Oversættelse KONVENTION nr. 134 om beskyttelse af søfarende mod erhvervsulykker Den internationale Arbejdsorganisations generalkonference, som er blevet sammenkaldt i Geneve af Det internationale Arbejdsbureaus  

 styrelsesråd, og som er trådt sammen til sin 55. møderække den 14. oktober  

 1970, og som har bemærket sig indholdet af eksisterende internationale  

 arbejdskonventioner og -rekommandationer, der finder anvendelse på arbejde  

 ombord i skibe og i havn, og som vedrører beskyttelse af søfarende mod  

 erhvervsulykker, herunder især rekommandationen af 1926 om arbejdstilsyn, for  

 så vidt angår søfarende, rekommandationen af 1929 om forebyggelse af  

 erhvervsulykker, den i 1932 reviderede konvention om beskyttelse af  

 havnearbejdere mod ulykkestilfælde, konventionen af 1946 om lægeundersøgelse  

 af søfarende og konventionen og rekommandationen af 1963 om sikring af  

 maskineri, og som har bemærket sig indholdet af konventionen af 1960 om sikkerhed for  

 menneskeliv på søen og de til den internationale lastelinjekonvention som  

 revideret i 1966 knyttede reglementer, der fastsætter bestemmelser om en  

 række sikkerhedsforanstaltninger i skibe til beskyttelse af de om bord  

 beskæftigede personer, og som har besluttet at vedtage visse forslag vedrørende forebyggelse af  

 ulykker om bord i skibe til søs og i havn, hvilket spørgsmål er punkt 5 på  

 møderækkens dagsorden, og som har bestemt, at disse forslag skal udformes som en international  

 konvention, og som er opmærksom på, at det er betydningsfuldt for at opnå et godt  

 resultat af foranstaltninger vedrørende forebyggelse af ulykker om bord i  

 skibe, at Den internationale Arbejdsorganisation og den mellemstatlige  

 rådgivende søfartsorganisation inden for hver sit område opretholder snævert  

 samarbejde, og som har bemærket sig, at nedenstående normer i overensstemmelse hermed er  

 blevet udarbejdet under medvirken af den mellemstatlige rådgivende  

 søfartsorganisation, og at det påtænkes fremover at søge organisationens  

 medvirken ved anvendelsen af disse normer, har den 30. oktober 1970 vedtaget følgende konvention, der benævnes  

 konventionen om forebyggelse af ulykker (søfarende), 1970.
 Artikel 1.
 1. I nærværende konvention omfatter udtrykket  

 »søfarende« alle personer, der er beskæftiget i en hvilken som  

 helst egenskab om bord i skibe bortset fra krigsskibe, der er registreret som  

 hjemmehørende i et område, for hvilket konventionen er i kraft, og som  

 normalt er beskæftiget i søfart.
 2. Såfremt der opstår tvivl om, hvorvidt en kategori  

 af personer skal anses som søfarende i nærværende konventions forstand, skal  

 spørgsmålet afgøres af den kompetente myndighed i det enkelte land efter  

 forhandling med de pågældende organisationer af redere og søfarende.
 3. I nærværende konvention omfatter udtrykket  

 »erhvervsulykker« alle ulykker, der tilstøder søfarende som følge  

 af eller under deres beskæftigelse.
 Artikel 2.
 1. Den kompetente myndighed i ethvert søfartsland skal  

 træffe de nødvendige foranstaltninger for at sikre, at erhvervsulykker bliver  

 fyldestgørende indberettet og undersøgt, og at omfattende statistik over  

 sådanne ulykker føres og analyseres.
 2. Alle erhvervsulykker skal indberettes, og  

 statistikken skal ikke være begrænset til ulykker med dødelig udgang eller  

 til ulykker, hvori skibet er impliceret.
 3. Statistikken skal registrere antallet, arten og  

 følger af samt årsager til erhvervsulykker, med en tydelig angivelse af den  

 afdeling om bord i skibet - f. eks. dæk, maskine eller restauration - og det  

 sted f. eks. i søen eller i havn - hvor ulykken indtraf.
 4. Den kompetente myndighed skal foretage en  

 undersøgelse af årsager og omstændigheder ved erhvervsulykker, der medfører  

 tab af liv eller alvorlig personskade, og af sådanne andre ved national  

 lovgivning eller forskrift nærmere angivne ulykker.
 Artikel 3.
 For at tilvejebringe et forsvarligt grundlag for forebyggelse af ulykker,  

 der skyldes den særlige risiko, som er forbundet med beskæftigelse til søs,  

 skal der foretages undersøgelser vedrørende den almindelige tendens og  

 vedrørende de risikomomenter, som fremgår af statistikken.
 Artikel 4.
 1. Bestemmelser om forebyggelse af erhvervsulykker  

 skal fastsættes ved love, forskrifter eller reglementer, eller på anden  

 hensigtsmæssig måde.
 2. Disse bestemmelser skal henvises til sådanne  

 almindelige bestemmelser om forebyggelse af ulykker og om sundhedsmæssige  

 foranstaltninger under tjenesten, som måtte finde anvendelse på søfarendes  

 arbejde, og skal nærmere angive de forholdsregler, der skal træffes til  

 undgåelse af ulykker, som er karakteristiske for bekæftigelse til søs.
 3. Bestemmelserne skal især omfatte følgende punkter:
 Artikel 5.
 1. De i artikel 4 omhandlede bestemmelser om  

 forebyggelse af ulykker skal indeholde en klar angivelse af rederes,  

 søfarendes og andre impliceredes forpligtelse til at overholde dem.
 2. I almindelighed skal der i forbindelse med en  

 rederen påhvilende forpligtelse til at tilvejebringe beskyttelsesudstyr eller  

 andet værn mod ulykker foreligge vejledning for søfarende i brugen af sådanne  

 beskyttelsesforanstaltninger tillige med et påbud om, at de skal iagttage  

 gældende forskrifter om forebyggelse af ulykker.
 Artikel 6.
 1. Der skal ved hjælp af hensigtsmæssigt tilsyn eller  

 på anden måde træffes egnede foranstaltninger for at sikre, at de i artikel 4  

 omhandlede bestemmelser anvendes på forsvarlig måde.
 2. Der skal træffes egnede foranstaltninger for at  

 sikre, at nævnte bestemmelser overholdes.
 3. Der skal tages alle nødvendige skridt for at sikre,  

 at tilsynsmyndigheder og myndigheder, der overvåger bestemmelsernes  

 overholdelse, er fortrolige med arbejdsforhold og arbejdets udførelse om bord  

 i skibe.
 4. For at fremme bestemmelsernes anvendelse skal  

 kopier eller sammendrag heraf bringes til de søfarendes kundskab, f. eks. ved  

 opslag på iøjnefaldende sted om bord i skibet.
 Artikel 7.
 Der skal drages omsorg for, at der blandt besætningsmedlemmerne udpeges en  

 egnet person eller egnede personer eller en egnet komite, som over for  

 føreren er ansvarlig for forebyggelse af ulykker.
 Artikel 8.
 1. Planer vedrørende forebyggelse af erhvervsulykker  

 skal udarbejdes af den kompetente myndighed i samarbejde med redernes og de  

 søfarendes organisationer.
 2. Gennemførelse af disse planer skal tilrettelægges  

 således, at den kompetente myndighed, redere og søfarende eller deres  

 repræsentanter og andre interesserede organer kan tage aktiv del deri.
 3. Der skal navnlig nedsættes nationale eller lokale  

 fælleskomiteer vedrørende forebyggelse af ulykker eller ad hoc  

 arbejdsgrupper, hvori såvel redernes som de søfarendes organisationer er  

 repræsenteret.
 Artikel 9.
 1. Den kompetente myndighed skal fremme og i det  

 omfang, det er hensigtsmæssigt efter nationale forhold, drage omsorg for, at  

 der som led i undervisning i faglige hverv medtages instruktion i  

 forebyggelse af ulykker og sundhedsmæssige foranstaltninger under arbejde i  

 undervisningsplaner for alle kategorier og grader af søfarende på skoler for  

 faglig uddannelse.
 2. Der skal endvidere træffes alle hensigtsmæssige og  

 mulige foranstaltninger med henblik på at gøre de søfarende bekendt med  

 oplysninger om særlige risikomomenter, f. eks. ved hjælp af officielle  

 meddelelser indeholdende fornøden vejledning.
 Artikel 10.
 Medlemmerne skal med bistand i fornødent omfang fra mellemstatlige og  

 andre internationale organisationer bestræbe sig for i samarbejde med  

 hinanden at opnå størst mulig ensartethed vedrørende andre foranstaltninger  

 til forebyggelse af erhvervsulykker.
 Artikel 11.
 De officielle ratifikationer af nærværende konvention skal fremsendes til  

 generaldirektøren for Det internationale Arbejdsbureau til registrering.
 Artikel 12.
 1. Nærværende konvention er kun bindende for de  

 medlemmer af Den internationale Arbejdsorganisation, hvis ratifikationer er  

 blevet registreret hos generaldirektøren.
 2. Konventionen træder i kraft 12 måneder efter den  

 dato, på hvilken to medlemmers ratifikationer er blevet registreret hos  

 generaldirektøren.
 3. Derefter træder konventionen i kraft for et medlem  

 12 måneder efter den dato, på hvilken dets ratifikation er blevet  

 registreret.
 Artikel 13.
1. Et medlem, som har ratificeret nærværende  

 konvention, kan opsige den efter udløbet af ti år regnet fra den dato, på  

 hvilken konventionen første gang træder i kraft, ved afgivelse af en  

 erklæring, der fremsendes til Det internationale Arbejdsbureaus  

 generaldirektør til indregistrering.
En sådan opsigelse får ikke virkning før  

 et år efter den dato, på hvilken den blev registreret.
 2. Ethvert medlem, som har ratificeret nærværende  

 konvention, og som ikke inden for et år efter udløbet af den i det foregående  

 stykke omhandlede tiårs periode benytter sig af den i nærværende artikel  

 hjemlede opsigelsesret, er bundet i yderligere ti år og kan derefter opsige  

 nærværende konvention ved udløbet af hver tiårs periode på de i nærværende  

 artikel anførte betingelser.
 Artikel 14.
 1. Det internationale Arbejdsbureaus generaldirektør  

 skal underrette alle Den internationale Arbejdsorganisations medlemmer om  

 registrering af samtlige ratifikationer og opsigelser, der tilstilles ham af  

 organisationens medlemmer.
 2. Samtidig med at underrette organisationens  

 medlemmer om registreringen af den anden ratifikation, der tilstilles ham,  

 skal generaldirektøren henlede organisationens medlemmers opmærksomhed på  

 datoen for konventionens ikrafttræden.
 Artikel 15. Det internationale Arbejdsbureaus generaldirektør skal med  

 henblik på registrering i henhold til artikel 102 i De forenede Nationers  

 pagt fremsende udførlige oplysninger til De forenede Nationers  

 generalsekretær om samtlige ratifikationer og erklæringer om opsigelse, som  

 han har registreret i henhold til bestemmelserne i de foregående artikler.
 Artikel 16.
 På tidspunkter, hvor Det internationale Arbejdsbureaus styrelsesråd anser  

 det for nødvendigt, skal rådet aflægge beretning til generalkonferencen om  

 nærværende konventions gennemførelse og skal undersøge ønskeligheden af at  

 sætte spørgsmålet om en hel eller delvis revision af konventionen på  

 konferencens dagsorden.
 Artikel 17.
1. Såfremt konferencen vedtager en ny konvention, der  

 helt eller delvis reviderer nærværende konvention, skal, medmindre den nye  

 konvention bestemmer andet, a. et medlems ratifikation af den nye reviderede konvention ipso jure  

 medføre øjeblikkelig opsigelse af nærværende konvention uanset bestemmelserne  

 i artikel 13 ovenfor, såfremt og når den nye reviderede konvention træder i  

 kraft; b. nærværende konvention ophøre at være åben for ratifikation af  

 medlemmerne fra den dato, på hvilken den nye reviderede konvention træder i  

 kraft.
 2. Nærværende konvention skal under alle  

 omstændigheder forblive i kraft i sin foreliggende form og ordlyd for de  

 medlemmer, som har ratificeret den, men som ikke har ratificeret den  

 reviderede konvention.
 Artikel 18.
 De engelske og franske versioner af nærværende konvention har samme  

 gyldighed.
 Ovenstående er konventionens autentiske tekst, behørigt vedtaget af Den  

 internationale Arbejdsorganisations generalkonference under dens  

 femoghalvtredsindstyvende møde, der blev afholdt i Geneve og erklæret  

 afsluttet den tredivte oktober 1970.
 TIL BEKRÆFTELSE HERAF har vi påført vore underskrifter i dag den tredivte  

 oktober 1970.
 Konventionen trådte i kraft den 17. februar 1973.
 Danmarks ratifikationsinstrument deponeredes hos ILO den 28. juli 1980,  

 hvorefter Konventionen i medfør af artikel 12, stk. 3, for Danmarks  

 vedkommende vil træde i kraft den 28. juli 1981.
 Konventionen er foruden af Danmark ratificeret af: Costa Rica, Finland,  

 Frankrig, Grækenland, Guinea, Japan, Mexico, New Zealand, Nigeria, Norge,  

 Rumænien, Spanien, Sverige, Forbundsrepublikken Tyskland og Uruguay.
