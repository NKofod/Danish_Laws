 I en sag om kontanthjælp til en gift ansøger, hvis ægtefælle var  

 studerende, fandt Ankestyrelsen ikke, at der var hjemmel i bistandsloven til  

 at afslå en ansøgning om kontanthjælp med den begrundelse, at ansøgerens  

 studerende ægtefælle ikke havde udnyttet sine muligheder for at optage  

 statsgaranteret studielån.
 Ankestyrelsen hjemviste sagen til udmåling efter bistandslovens § 37.
 REDEGØRELSE FOR SAGEN:
 En gift ansøger søgte i november 1986 om kontanthjælp, da hun var ophørt  

 med sin uddannelse og som følge heraf ikke længere var berettiget til støtte  

 fra Statens Uddannelsesstøtte.
 Ansøgerens ægtefælle var studerende og modtog støtte fra Statens  

 Uddannelsesstøtte i form af stipendium 1.700 kr. pr. måned og statslån 850  

 kr. pr. måned.
 AFGØRELSEN, DER KLAGES OVER:
 Social- og sundhedsforvaltningen afslog ansøgning om kontanthjælp med den  

 begrundelse, at ansøgerens ægtefælle ikke havde benyttet sig af muligheden  

 for at låne yderligere 12.000 kr. i form af statsgaranteret banklån, jf.  

 bistandslovens § 38.
 KLAGEN TIL ANKESTYRELSEN:
 Sagen blev anket af ansøgerens ægtefælle, der henviste til, at man ikke  

 havde taget konsekvenserne af at låne statsgaranteret banklån i betragtning,  

 da han på det tidspunkt havde lånt 10.000 kr. - et almindeligt banklån - til  

 istandsættelse af ægtefællernes lejlighed, hvorfor han kun ville få 2.000 kr.  

 ud af det, således at resten skulle gå til gælden i banken.
 LOVGRUNDLAG:
 Bistandslovens § 6, stk. 1, § 37, stk. 1 (som gældende indtil 1. juli  

 1987), § 38 (efter 1. juli 1987 § 40).
 ANKESTYRELSENS AFGØRELSE:
 Ankestyrelsen finder, at der ikke i bistandsloven er hjemmel til at afslå  

 ansøgning om kontanthjælp med begrundelse, at ansøgerens studerende ægtefælle  

 ikke har udnyttet sine muligheder for at optage statsgaranteret studielån.
 Ankestyrelsen ændrer således social- og sundhedsforvaltningens afgørelse  

 og hjemviser sagen til udmåling efter bistandslovens § 37.
