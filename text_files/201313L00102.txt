Vedtaget af Folketinget ved 3. behandling den 6. februar 2014 Forslag til Lov om ændring af sundhedsloven (Ophævelse af den offentlige rejsesygesikring) § 1 I sundhedsloven, jf. lovbekendtgørelse nr. 913 af 13. juli 2010, som ændret bl.a. ved § 1 i lov nr. 904 af 4. juli 2013 og senest ved § 1 i lov nr. 1638 af 26. december 2013, foretages følgende ændringer:
 1. Kapitel 50 affattes således:
»Kapitel 50 Offentlig rejsesygesikring inden for rigsfællesskabet § 167. Regionsrådet kan yde tilskud til sygehjælp m.v. til personer under midlertidigt ophold i Grønland og på Færøerne efter nærmere regler, der fastsættes af ministeren for sundhed og forebyggelse.
Stk. 2. Ministeren for sundhed og forebyggelse fastsætter nærmere regler om, i hvilket omfang ydelser i henhold til overenskomster med Grønland og Færøerne træder i stedet for ydelser efter stk. 1.« 2. Overskriften før § 260 affattes således:
 »Offentlig rejsesygesikring inden for rigsfællesskabet«.
 3. § 260 affattes således:
»§ 260. Regionsrådene afholder udgifter til offentlig rejsesygesikring inden for rigsfællesskabet efter § 167.« § 2 Stk. 1. Loven træder i kraft den 1. august 2014.
 Stk. 2. Loven finder ikke anvendelse for ophold i udlandet, der påbegyndes inden lovens ikrafttræden.
