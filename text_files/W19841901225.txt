 En frasepareret kvinde med et barn fandtes ikke berettiget til hjælp i  

 en situation, hvor hun, som modtog arbejdsløshedsdagpenge med ca.
5.400 kr. månedlig, havde opbrugt sine midler.
Ankestyrelsen lagde  

 vægt på, at ansøgeren havde disponeret klart forkert, og at ansøgeren havde  

 en i forhold til mange andre normal indtægt i form af arbejdsløshedsdagpenge,  

 og at der ikke forelå ændringer i ansøgerens forhold, der kunne begrunde  

 hjælp. (* 1) REDEGØRELSE FOR SAGEN:
En kvinde, der var separeret i september 1982, og som havde et barn, havde  

 gennem et par år modtaget arbejdsløshedsdagpenge.
Dagpengene udgjorde 5.413  

 kr. månedlig.
I forbindelse med ansøgerens separation i september 1982 havde  

 socialforvaltningen ydet hjælp til etablering med ialt 5.000 kr. og  

 »overlevelseshjælp« på 1.733 kr. mod tilbagebetaling.
 I november 1982 søgte ansøgeren påny om hjælp, da hun var uden midler.  

 Ansøgeren oplyste, at hun siden separationen havde haft svært ved at få sit  

 budget til at balancere, hvorfor hun konstant var bagud med betaling af  

 diverse udgifter.
Socialforvaltningen gav afslag på hjælp, da der ikke var indtruffet nogen  

 social begivenhed, og da ansøgeren måtte betragtes som selvforsørgende med  

 sine arbejdsløshedsdagpenge.
Socialforvaltningen lagde endvidere vægt på, at  

 ansøgerens budget balancerede, når man kun medtog de udgifter, som  

 forvaltningen skønnede rimelige.
Over for amtsankenævnet oplyste ansøgeren, at hun i forbindelse med  

 udbetaling af børnebidrag og forhøjet og ekstra børnetilskud i oktober 1982  

 havde betalt en del privat gæld.
Herudover havde ansøgeren betalt 1.300 kr.  

 for oprettelse af en telefon.
 AFGØRELSEN, DER KLAGES OVER:
Amtsankenævnet fandt, at det forhold, at ansøgeren var uden midler til  

 underhold til forsørgelse af sig selv og barnet ikke kunne begrunde afslag på  

 hjælp efter bistandsloven, men alene medføre, at der blev ydet ansøgeren  

 hjælp til et fornødent underhold mod tilbagebetaling, idet det fandtes  

 økonomisk uforsvarligt af ansøgeren, at hun oprettede telefon i en situation,  

 hvor hendes økonomi i forvejen var anspændt.
Nævnet henviste ansøgeren til,  

 at hun fremover måtte afpasse sine indtægter og udgifter, således at hun  

 kunne afholde de løbende udgifter til underhold af den løbende indtægt.
 LOVGRUNDLAG:
 Efter bistandslovens § 37, stk. 1, kan der, når en person på grund af  

 sygdom, svangerskab og fødsel, svigtende arbejdsmuligheder, ophør af samlivet  

 med ægtefællen, aftjening af værnepligt eller andre ændringer i sine forhold,  

 i en begrænset tid er afskåret fra at skaffe det fornødne til sit eget eller  

 familiens underhold og udgifterne hertil ikke dækkes gennem dagpenge eller  

 pensionsydelser, ydes en sådan hjælp, at det modvirkes, at pågældendes og  

 familiens hidtidige levevilkår i væsentlig grad forringes.
 ANKESTYRELSENS AFGØRELSE:
 Ankestyrelsen fandt ikke, at der havde været fornødent grundlag for at  

 pålægge socialforvaltningen at yde hjælp til ansøgeren i november 1982.  

 Ankestyrelsen lagde vægt på, at ansøgeren havde disponeret klart forkert, at  

 ansøgeren havde en i forhold til mange andre normal indtægt i form af  

 arbejdsløshedsdagpenge, og at der ikke forelå ændringer i ansøgerens forhold,  

 der kunne begrunde hjælp.
 Ankestyrelsen ændrede således amtsankenævnets afgørelse.
 (* 1) Se endvidere SM O-036-84.
