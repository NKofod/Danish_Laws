Skriftlig fremsættelse (26. marts 2021) Sundhedsministeren (Magnus Heunicke):
 Herved tillader jeg mig for Folketinget at fremsætte:
Forslag til lov om ændring af lov om autorisation af sundhedspersoner og om sundhedsfaglig virksomhed, lov om tobaksvarer m.v., lov om elektroniske cigaretter m.v. og forskellige andre love (Ændring af journalføringsreglerne, reaktionsmulighed ved manglende betaling af registreringsgebyr på tatoveringsområdet, supplerende bestemmelser i tilknytning til markedsovervågningsforordningen samt lovtekniske ændringer i psykiatriloven og strålebeskyttelsesloven) (Lovforslag nr.
L 204) Dette lovforslag består af en række ændringer på flere områder inden for sundhedslovgivningen, som ikke selvstændigt kan bære et lovforslag.
 Med lovforslaget foreslås en ændring af lov om autorisation af sundhedspersoner og om sundhedsfaglig virksomhed (autorisationsloven) for at forbedre og opdatere den lovgivningsmæssige ramme for journalføring i sundhedsvæsenet.
 Det foreslås således at fastsætte en klar lovmæssig ramme, så driftsherrens organisatoriske forhold tydeligt understøtter, at der kan ske korrekt og rettidig journalføring, der samtidig er overskuelig og ikke sker i videre omfang end nødvendigt for at forbedre patientsikkerheden og styrke sundhedspersonalets retsstilling.
På tandbehandlingsområdet er der desuden behov for mere fleksible rammer for overtagelse af patientjournaler på tværs af faggrupperne.
I dag er dette ikke muligt, hvilket kan besværliggøre eller forsinke behandlingen af patienterne unødigt.
 Endelig foreslås det at styrke mulighederne for at få adgang til patientjournaler, når klinikker m.v. lukker, og journalerne af forskellige årsager ikke efter reglerne overdrages til Styrelsen for Patientsikkerhed.
Vedrørende ændring af tatoveringsloven blev der i 2018 indført en registrerings- og tilsynsordning på tatovørområdet i Danmark.
Ordningen administreres af Sikkerhedsstyrelsen.
Det var blandt andet hensigten med loven, at ordningen skulle finansieres gennem et gebyr, der opkræves hos ejere af tatoveringssteder i forbindelse med registreringen og herefter hvert år på datoen for registreringen.
Der har imidlertid været eksempler på tatoveringssteder, som ikke har betalt det årlige gebyr.
Sikkerhedsstyrelsen har efter den gældende tatoveringslov ingen reaktionsmuligheder over for ejere af tatoveringssteder, som ikke betaler det årlige gebyr.
Derfor foreslås det, at der etableres en ordning, således at tatovørens registrering bortfalder ved manglende opretholdelse af registreringen og manglende gebyrbetaling.
Konsekvensen med forslaget vil være, at det ikke længere vil være muligt for den pågældende tatovør at udføre tatovering i erhvervsmæssigt øjemed, hvis den pågældende undlader at betale gebyr eller opretholde registreringen.
 EU's markedsovervågningsforordning stiller krav om implementering af visse minimumsbeføjelser i national lovgivning ift. kontrol på en række produktområder  herunder produkter omfattet af tobaksvaredirektivet.
 På den baggrund foreslås en række hjemler til Sikkerhedsstyrelsen, blandt andet at styrelsen får hjemmel til kontrol under skjult identitet og til at få blokeret adgangen til onlinegrænseflader, der sælger farlige og ulovlige produkter.
 Forslagets bestemmelser skal gælde for alle produkter omfattet af lov om tobaksvarer m.v. og lov om elektroniske cigaretter m.v. med henblik på at beskytte forbrugerne, uanset om de tobaks- eller relaterede produkter, som de køber, er EU-harmoniseret.
 Desuden foreslås der enkelte hjemler, som konsoliderer Sikkerhedsstyrelsen kontrol med de produkter, som blev en del af lovgivningen for så vidt angår tobak og relaterede produkter med vedtagelsen af L 2071 af 21. december 2020 (Udmøntning af national handleplan mod børn og unges rygning).
 Endelig indeholder lovforslaget en række ændringer af primært lovteknisk karakter i henholdsvis lov om anvendelse af tvang i psykiatrien m.v. (psykiatriloven) og lov om ioniserende stråling og strålebeskyttelse (strålebeskyttelsesloven).
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
