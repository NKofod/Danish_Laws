Der er ikke i bistandslovens § 37, eller i bestemmelsens forarbejder,  

 grundlag for at antage, at ydelse af boligtillæg forudsætter, at tidligere  

 forfaldne boligudgifter er betalt.
Dette gælder både for leje- og ejerbolig.
 SAGSFREMSTILLING:
 Sag nr. 1 - j.nr. 20888-90.
 M anmodede på grund af arbejdsløshed den 7. juni 1990 kommunen om  

 økonomisk hjælp i månederne juli og august.
 Kommunen fandt M berettiget til hjælp efter bistandslovens § 37, men da  

 det viste sig, at M og hans ægtefælle skyldte 18.553 kr. for husleje og varme  

 for de foregående måneder, fandt kommunen ikke grundlag for at yde  

 boligtillæg.
 Kommunen afslog endvidere at yde hjælp til betaling af restancen og  

 begrundede afslaget med, at M tidligere havde fået hjælp til betaling af  

 huslejerestancer.
 Amtsankenævnet pålagde kommunen at yde hjælp til betaling af restancen,  

 idet nævnet lagde vægt på, at det under sagens behandling var oplyst, at M  

 havde fået arbejde.
 Nævnet traf endvidere afgørelse om, at boligtillægget efter bistandslovens  

 § 37 ikke lovligt kunne tilbageholdes, fordi husleje for tidligere måneder  

 ikke var betalt.
 Sagen er behandlet på principielt ankemøde til afklaring af, om et  

 boligtillæg lovligt kan tilbageholdes, fordi husleje for tidligere måneder  

 ikke er betalt.
 AFGØRELSE:
 Ankestyrelsen tiltrådte amtsankenævnets afgørelse vedrørende hjælp til  

 betaling af huslejerestancen efter bistandslovens § 46 med den givne  

 begrundelse.
 Der fandtes ikke i bistandslovens § 37, eller i bestemmelsens forarbejder,  

 grundlag for at antage, at ydelse af boligtillæg forudsatte, at tidligere  

 forfaldne boligudgifter var betalt.
 Ankestyrelsen var derfor enig med amtsankenævnet i, at det påhvilede  

 kommunen at medregne boligtillæg i kontanthjælpen, selv om der ikke var  

 betalt husleje i månederne forud for ansøgningen.
 Ankestyrelsen tiltrådte således i det hele amtsankenævnets afgørelse.
 Sag nr. 2 - j.nr. 21050-90.
 SAGSFREMSTILLING:
M anmodede den 17. oktober 1989 kommunen om økonomisk hjælp.
Han var  

 arbejdsløs og samlivet med hustruen var ophørt den 1. oktober 1989, hvor  

 hustruen var flyttet fra det fælles hus.
De sidste 2 terminsydelser på huset  

 var ikke betalt, og huset var sat til salg.
Kommunen fandt M berettiget til hjælp efter bistandslovens § 37, men  

 afslog at medregne terminsydelser i boligtillægget med den begrundelse, at de  

 2 tidligere terminer ikke var betalt, selv om begge ægtefæller havde haft  

 lønindtægt til det.
Kommunen henviste endvidere til, at huset var sat til  

 salg og anførte i den forbindelse, at de forfaldne terminer måtte fratrækkes  

 det eventuelle overskud, der måtte være ved salg af ejendommen.
 Amtsankenævnet pålagde kommunen at medtage terminsudgifterne i  

 hjælpsberegningen, med mindre der kunne tilbydes M en rimelig og billigere  

 bolig.
 Nævnet lagde ved afgørelsen vægt på, at der ikke i bistandsloven er  

 hjemmel til at betinge udbetaling af eksempelvis hjælp til termin af, at  

 tidligere forfaldne terminer er betalt.
Nævnet henviste i afgørelsen til en vejledende udtalelse fra  

 Socialministeriet af 31. juli 1990, hvori ministeriet anførte, at såfremt en  

 person opfyldte de almindelige betingelser for at få hjælp efter  

 bistandslovens § 37, ydedes der hjælp bestående af bl.a. boligtillæg.
Dette  

 gjaldt, uanset om pågældende var i termins- eller huslejerestance.  

 Begrundelsen herfor var, at det på denne måde skulle sikres, at  

 kontanthjælpsmodtageren for så vidt angik boligudgifterne ikke fik en forøget  

 gældsbyrde i den periode, hvor der ydedes kontanthjælp.
 Sagen er behandlet på principielt ankemøde til afklaring af, om der skulle  

 ydes hjælp til terminsydelser, selv om terminsydelser, der var forfaldne før  

 ansøgningstidspunktet, ikke var betalt.
 AFGØRELSE:
 Der fandtes ikke i bistandslovens § 37, eller i bestemmelsens forarbejder,  

 grundlag for at antage, at ydelse af boligtillæg forudsatte, at tidligere  

 forfaldne boligudgifter var betalt.
 Det fremgik af pkt. 6 b i Socialministeriets vejledning af 5. marts 1987  

 om kontanthjælp efter bistandsloven, at udtrykket »faktiske  

 udgifter« i vejledningen var anvendt for at tilkendegive, at hjælpen til  

 boligudgifterne skulle beregnes »takstmæssigt« og ikke som  

 tidligere efter et rimelighedskriterium.
 Den omstændighed, at ansøgerens bolig var sat til salg på det tidspunkt,  

 hvor han anmodede om hjælp bl.a. til terminsudgifterne, kunne ikke begrunde,  

 at terminsudgifterne ikke skulle medtages ved beregningen af boligudgifterne.
 Det forhold, at hustruen var fraflyttet hjemmet på ansøgningstidspunktet,  

 fandtes heller ikke at kunne begrunde, at der ikke skulle ydes hjælp til den  

 fulde terminsudgift.
 Ankestyrelsen lagde herved vægt på, at den fulde terminsudgift måtte  

 betragtes som ansøgerens faktiske boligudgift efter hustruens fraflytning.
 Ankestyrelsen tiltrådte således amtsankenævnets afgørelse.
