Skriftlig fremsættelse (3. maj 2016) Energi-, forsynings- og klimaministeren (Lars Christian Lilleholt):
 Herved tillader jeg mig for Folketinget at fremsætte:
Forslag til lov om ændring af lov om fremme af vedvarende energi (Ophævelse af 60/40-støtteordningen for solcelleanlæg) (Lovforslag nr.
L 185) Formålet med lovforslaget er at ophæve den generelle støtteordning for elektricitet fremstillet på solcelleanlæg.
Støtteordningen vedrører solcelleanlæg med en installeret effekt på under 500 kW, som nettilsluttes den 1. januar 2016 eller senere.
Med støtteordningen ydes en fast afregningspris på 60 øre pr. kWh i 10 år fra nettilslutningen og 40 øre pr. kWh de efterfølgende 10 år (herefter benævnt 60/40-støtteordningen).
 Ophævelse af 60/40 støtteordningen skal sikre, at der ikke fortsat ydes støtte til udbygning med solcelleanlæg efter 60/40-støtteordningen.
Med den politiske aftale fra 2013 er der politisk forudsat en udbygning med solcelleanlæg på 20 MW årligt i perioden 2018-2020. Energinet.dk har imidlertid inden for den seneste tid modtaget et eksorbitant stort antal ansøgninger.
I alt er der ansøgt om tilsagn om pristillæg efter 60/40-støtteordningen på ca. 4.500 MW, hvilket markant overstiger den politisk forudsatte udbygning.
Udbygning i denne størrelsesorden vil skønsmæssigt medføre udgifter på ca. 11 mia. kr. i hele støtteperioden.
Det vurderes derfor nødvendigt at ophæve ordningen hurtigst muligt for at sikre, at der ikke gives støtte efter 60/40-støtteordningen til denne merudbygning.
Ophævelsen medfører, at der ikke kan ydes tilsagn om pristillæg efter 60/40-støtteordningen fra og med tidspunktet for lovens ikrafttrædelse.
De tilsagn, som Energinet.dk har ydet inden lovens ikrafttrædelse, berøres ikke af lovforslaget.
Lovforslaget vil få betydning for ansøgninger, hvor der ikke er ydet tilsagn om pristillæg fra Energinet.dk, inden lovforslagets ikrafttrædelse.
 Det foreslås, at lovforslaget kan stadfæstes straks efter vedtagelsen, således at udgifterne til støtten til elektricitet fremstillet på solcelleanlæg begrænses mest muligt.
 Som følge af dette lovforslags hastende karakter er det nødvendigt at fravige de almindelige regler for behandling af lovforslag, hvilket kan ske med hjemmel i Folketingets Forretningsorden § 42. Lovforslagets hastende karakter er også årsagen til, at lovforslaget ikke har kunnet sendes i høring, og at det foreslås at lovforslaget kan stadfæstes straks efter vedtagelsen.
 Lovforslaget vil træde i kraft ved bekendtgørelsen i Lovtidende.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
