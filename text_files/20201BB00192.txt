Fremsat den 3. marts 2021 af Susanne Zimmer (UFG), Uffe Elbæk (UFG) og Sikandar Siddique (UFG) Forslag til folketingsbeslutning om økonomiske incitamenter til at holde klimavenlig ferie i Danmark Folketinget pålægger regeringen senest ved udgangen af 2021 at udarbejde en ordning, som giver økonomiske incitamenter til at holde klimavenlig ferie i Danmark.
Bemærkninger til forslaget Baggrund Coronakrisen har givet en meget værdifuld mulighed for politisk at understøtte en adfærdsændring i den danske befolkning, så færre rejser på ferie til udlandet og dermed undgår at belaste klimaet gennem CO2-udledning fra flyrejser.
I sommeren 2020 holdt mange flere danskere ferie i Danmark end normalt.
Det viser, at alle kan se en værdi i naturen og kulturen herhjemme, og forslagsstillerne anser det som en motivation til at støtte op om denne adfærdsændring.
Sommerpakken 2020 (»Aftale mellem regeringen og Venstre, Radikale Venstre, Socialistisk Folkeparti, Enhedslisten, Det Konservative Folkeparti og Alternativet om sommerpakken«, den 19. juni 2020) gav en saltvandsindsprøjtning til bl.a. den kollektive transport, til kulturen og til fortalervirksomhed for småøerne.
De foreløbige evalueringer og erfaringer fra sommerens turismemønstre viser, at der var mange, der benyttede sig af mulighederne for eksempelvis markante rabatter på kollektiv transport og gratis eller billigere færgerejser for cyklende og gående.
Forslagsstillerne ser gerne, at flere holder ferie i Danmark, hvilket skal ske ved at give økonomiske incitamenter til borgerne.
Det vil være til gavn for kendskabet til landdistrikter, øer og byer og sammenhængen på tværs af landets natur og kultur.
Det vil være til gavn for danskernes samlede CO2-aftryk og klimabelastning, idet færre vil tage på lange flyrejser.
 Sammenslutningen af Danske Småøer har evalueret betydningen af tilskuddet til gratis færgetransport i sommeren 2020 (Udvalget for Landdistrikter og Øer, ULØ alm. del  bilag 13). De konkluderer, at to tredjedele af virksomhederne på de øer, der har været omfattet af den gratis færgeordning, gerne ser gratis færge gentaget (med forbehold for at det kunne blive i en anden form), og næsten halvdelen af virksomhederne anslår, at de kommer styrket ud af 2020. Der er dermed også positive samfundsøkonomiske gevinster ved at gøre det attraktivt for danskerne at komme rundt i alle hjørnerne af landet.
Økonomiske incitamenter til klimavenlig ferie i Danmark Forslagsstillerne mener derfor, at der bør gives økonomiske incitamenter til at holde ferie på mindre klimabelastende måder herhjemme.
I den forbindelse foreslås det, at regeringen undersøger anvendelsen af bl.a. to typer tiltag som led i etablering af en ordning til fremme af klimavenlig ferie i Danmark:
1) Konkrete mulige initiativer på baggrund af erfaringer fra sommeren 2020 og fra udlandet, som er mindre klimabelastende sammenlignet med rejser til udlandet, og som kan gøres permanente.
Man kunne eventuelt se på erfaringerne med udbuddet af billige rejsepas, Orangebilletter og gratis færgetransport fra sommerpakken 2020. DSB påpeger bl.a., at udbuddet af Orangebilletter, generelt fleksible pendlerbilletter og billige kampagnepriser er afgørende for antallet af passagerer (»Virtuel konference: Kollektiv trafik skal genvinde det tabte med serviceforbedringer«, Kollektiv Trafik Forum, kollektivtrafik.dk, den 9. februar 2021). I udlandet findes der eksempelvis gode erfaringer fra Tyskland med billige Deutsche Bahn-billetter til indenlandsk langdistancetog i sommermånederne (»Bahn Sommer-Ticket: 4 ICE-Tage ab 76  für junge Leute«, handyraketen.de, den 1. januar 2018, www.handyraketen.de/bahn-sommerticket_35963/).
2) En fradragsbaseret ordning, hvor man kan trække udgifter til transport og overnatning fra i skat, f.eks. leje af sommerhus og udgifter til togbilletter.
Der kunne være en progression i fradragssystemet, som gør det billigere, jo mere klimavenlig udgiften har været.
Uanset hvilken ordning der udvikles, er det afgørende, at der gives substantielle økonomiske incitamenter til at rejse og opholde sig i Danmark på den mest klimavenlige måde, og at initiativet ikke rammer socialt skævt.
Det er hensigten, at regeringen løbende inddrager de partier og medlemmer af Folketinget, som støtter beslutningsforslaget, repræsentanter fra den kollektive trafik, bl.a.
DSB, lokale turistbureauer og interessenter i forbindelse med udviklingen af ordningen og på den måde sikrer politisk opbakning til ordningens endelige udformning.
I forhold til finansiering er der gode erfaringer at hente fra 2020, og udgifterne kan med fordel dækkes ved en øget beskatning på primært flyrejser, ligesom der også bør ses på andre klimabelastende transportformer.
Også med hensyn til denne del forventes regeringen at inddrage partierne og medlemmerne af Folketinget, som støtter beslutningsforslaget.
Skriftlig fremsættelse Susanne Zimmer (UFG):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om økonomiske incitamenter til at holde klimavenlig ferie i Danmark.
(Beslutningsforslag nr.
B 192) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
