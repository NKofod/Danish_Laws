Således som allerede omtalt i kirkeministeriets cirkulære nr. 131 af 30.  

 august 1958 er det i § 62, stk. 2 i lov nr. 155 af 7. juni 1958 om  

 folkekirkens lønningsvæsen m.v. fastsat, at provsten og den af  

 provstiudvalget i henhold til lov om vedligeholdelse af kirker og kirkegårde  

 m.v. valgte bygningskyndige skal deltage i et syn over præstegårdene i  

 forbindelse med de kirkesyn, der afholdes over kirkerne under ledelse af  

 provsten.
De nærmere regler herom og om afholdelse af ekstraordinært syn skal  

 fastsættes i det i samme bestemmelses stk. 1 omhandlede regulativ om  

 vedligeholdelse, behandling og aflevering af samt tilsyn med præstegårdes  

 bygninger m.m.
 Under hensyn til, at det hidtidige regulativ har været gældende siden 1924  

 og allerede tidligere har været ændret på nogle punkter, må ministeriet finde  

 det rettest, at dette regulativ i sin helhed underkastes en revision.
 Da der imidlertid allerede i indeværende års forår skal afholdes  

 provstesyn over kirkerne, har ministeriet fundet det rettest, at der, ikke  

 blot for at undgå, at de omhandlede syn over præstegårdene udskydes til næste  

 provstesyn om 3 år, men også for at opnå erfaring for nyordningens virkning i  

 praksis, inden de endelige regler fastlægges, som midlertidigt tillæg til  

 fornævnte regulativ, fastsættes følgende foreløbige bestemmelser, der til sin  

 tid skal afløses af bestemmelserne i det reviderede regulativ.
 § 1.  I forbindelse med de syn, der i henhold til § 32  

 i lov om vedligeholdelse af kirker og kirkegårde afholdes over kirkerne under  

 ledelse af provsten, deltager provsten og den af provstiudvalget valgte  

 bygningskyndige mand sammen med menighedsrådet i et syn over præstegården,  

 hvilket syn træder i stedet for den i regulativ af 12. april 1924 § 6  

 omhandlede synsforretning, der ellers foretages alene af menighedsrådet.
 Synet foretages ligesom kirkesynet under ledelse af provsten, som senest  

 ugedagen forinden dagen for synets afholdelse indkalder menighedsrådet,  

 præsten og - såfremt præstegårdens avlsbrug er bortforpagtet - tillige  

 forpagteren.
 Dersom provsten på grund af særlige forhold måtte anse det for ønskeligt,  

 kan kirkeministeriets bygningskonsulent for præstegårde og eventuelt tillige  

 kirkeministeriets præstegårdskonsulent - efter stiftsøvrighedens bemyndigelse  

 i hvert enkelt tilfælde - deltage i synsforretningen for at yde råd og  

 vejledning.
 § 2.  Ved synsforretningen gennemgås præstegården med  

 avlsbygninger, have, gårdsplads etc. på den i regulativ af 12. april 1924 § 6  

 foreskrevne måde, og provsten skal lade sig præstegårdsprotokollen og  

 forsikringsdokumenter forevise.
Synsforretningen indføres i en af provsten ført, for hele provstiet fælles  

 synsprotokol for præstegårde, ligesom forretningen af menighedsrådet samtidig  

 indføres i præstegårdsprotokollen.
Enhver af de i synet deltagende parter har  

 ret til at få tilført deres bemærkninger til protokollen.
Efter indførelsen  

 underskrives forretningen i de pågældende bøger af provsten på synets vegne.
 Udskrift af synsforretningen indsendes snarest muligt af provsten til  

 provstiudvalget, der derefter afgør, hvad der videre skal foretages.  

 Indberetning herom tillige med udskrift af synsforretningen indsendes til  

 stiftsøvrigheden.
 Dersom der ved en synsforretning er gjort udsættelse om foranstaltninger,  

 hvortil der skal indhentes stiftsøvrighedens eller kirkeministeriets  

 godkendelse i henhold til regulativets § 8, bør provstiudvalget henlede  

 menighedsrådets opmærksomhed herpå, såfremt dette ikke allerede er sket under  

 selve synsforretningen.
 § 3.  De af provstiudvalget trufne afgørelser af, hvad  

 der skal foretages i anledning af den afholdte synsforretning, kan såvel af  

 menighedsrådet som af præsten og eventuelt forpagteren inden 1 måned, efter  

 at provstiudvalgets afgørelse er meddelt de pågældende, indankes for  

 stiftsøvrigheden.
 Hvis indankning ikke finder sted, skal de ved synet udsatte mangler, så  

 vidt muligt, afhjælpes inden det ordinære syn, der afholdes i henhold til  

 regulativets § 6 det følgende år.
 Der kan ved synet fastsættes en kortere frist, såfremt dette i det enkelte  

 tilfælde efter omstændighederne skønnes påkrævet, men det må dog herved  

 iagttages, at den ovennævnte ankefrist ikke bør beskæres.
§ 4.  Hvor spørgsmål, der findes at burde forelægges  

 provstesynet, opstår på et tidspunkt, da dette ikke normalt afholdes, kan  

 sagen, såfremt omstændighederne taler for en hurtig afgørelse af  

 menighedsrådet, præsten eller forpagteren med provstiudvalgets samtykke  

 forelægges for et ekstraordinært syn, der afholdes efter de foran fastsatte  

 regler.
I øvrigt kan også provsten selv såvel som stiftsøvrigheden og  

 kirkeministeriet foranledige, at der afholdes ekstraordinært syn efter disse  

 regler, såfremt dette i særlige tilfælde måtte anses for ønskeligt.
§ 5.  For deltagelse i synsforretninger i henhold til  

 foranstående ydes der af præstelønningskassen et vederlag svarende til det,  

 der udbetales ved syn over kirker.
Præstelønningskassen refunderer  

 kirkekassen halvdelen af udgifterne til dagpenge og befordringssgodtgørelse  

 til provsten og provstiudvalgets bygningskyndige mand.
I tilfælde af at et  

 ekstraordinært syn afholdes, uden at menighedsrådet har fremsat begæring  

 herom, udredes hele udgiften til synet over præstegården af fællesfonden i  

 henhold til lov om folkekirkens lønningsvæsen § 83, stk. 5.
 Udgiften til synsprotokollen godtgøres provsten efter regning af  

 fællesfonden som provstiudvalgsudgift, jfr. den lige citerede bestemmelse.
Synsprotokollem autoriseres af stiftsøvrigheden.
Idet man henviser til  

 foranstående skal man bemærke, at synets anvisninger ikke blot vil kunne  

 gives som pålæg men, således som det også hyppigt finder sted ved  

 kirkesynene, i form af henstillinger og råd, og at det som følge af, at det  

 drejer sig om en nyordning, der første gang skal praktiseres, vil være  

 rimeligt i et vist omfang at anvende denne fremgangsmåde.
 Man skal endvidere tilføje, at man, da det antagelig i mange tilfælde vil  

 være vanskeligt at tilvejebringe den autoriserede synsprotokol inden synets  

 afholdelse, intet vil have at erindre imod, at provsten foreløbigt affatter  

 beretningen om synsforretningen på et løst blad til senere indførelse i  

 synsprotokollen.
----- Det fornødne antal eksemplarer af nærværende cirkulære vedlægges til  

 fordeling blandt provster, provstiudvalg og menighedsråd samt præster uden  

 for København og Frederiksberg.
 Kirkeministeriet, den 14. april 1959.
 Bodil Koch.
/E.
Løwe.
