Nr BSF 42 Forslag til folketingsbeslutning om revisorers virksomhed Fremsat af Rahbæk Møller (SF) Birthe Hansen (SF) Leif Hermann (SF) Bjørn  

 Poulsen (SF) Ebba Strange (SF) Jens Thoft (SF) den 19. november 1987 Folketinget opfordrer industriministeren til at indarbejde nedenstående forslag til revisorers virksomhed i bekendtgørelserne om henholdsvis statsautoriserede revisorers virksomhed (bekendtgørelse nr. 102 af 22. marts 1985) og registrerede revisorers virksomhed og forretningsbetingelser (bekendtgørelse nr. 103 af 22. marts 1985):
1. Revisorernes hovedopgave er at udføre revision samt at yde assistance og rådgivning i forbindelse med bogføring, opstilling af regnskaber og lignende regnskabsmæssige opgaver.
2. Revisorerne kan herudover rådgive eller yde assistance inden for tilgrænsende områder såsom regnskabsvæsen, administrative systemer, budgetlægning, finansiering, beskatning og økonomisk styring.
3. Revisorerne skal ud over en oversigt over revisionsarbejdernes art og udførelse også føre en tilsvarende oversigt over al anden rådgivning eller assistance.
Sådanne oversigter skal på forlangende forelægges industriministeren eller den, han måtte bemyndige hertil.
4. Revisorernes rådgivning er alene et bidrag til, at ledelsen kan træffe beslutninger.
Revisorer må ikke deltage i eller tage medansvar for beslutninger, hvorved vedkommendes stilling som uafhængig revisor vil kunne bringes i tvivl.
BEMÆRKNINGER TIL FORSLAGET Revisorernes arbejdsopgaver har gradvis ændret sig fra at bestå i revision og rådgivning i snæver forbindelse hermed til også at omfatte andre rådgivningsopgaver.
Det henstår imidlertid i dag som noget usikkert, hvilke rådgivningsopgaver revisorerne lovligt kan påtage sig.
Den eneste regel herom findes i § 14 i lov om statsautoriserede revisorer (§ 8 i lov om registrerede revisorer), der bestemmer, at revisorerne skal udføre deres hverv i overensstemmelse med god revisorskik.
Med nærværende beslutningsforslag præciseres det, at revisorernes hovedopgave også i fremtiden er at foretage revision, og at rådgivning herudover skal have tilknytning til denne hovedopgave.
Mere forretningspræget rådgivning vil kunne tænkes at bringe deres stilling som offentlighedens uafhængige kontrollant i fare.
Dette afspejles i pkt. 4 i forslaget.
I dag skal en revisor, såfremt der i en virksomhed føres en revisionsprotokol, indføre aftaler mellem ham og ledelsen om udførelse af detaljeret kontrol, afgivelse af særlige beretninger og lignende.
Det forekommer naturligt også at foreskrive, at aftaler om rådgivning og anden assistance også indføres i revisionsprotokollen for at sikre, at ledelsen er fuldstændig klar over, hvilke opgaver revisor har påtaget sig og omfanget heraf.
Revisorer skal i dag føre en oversigt over revisionsarbejdernes art og udførelse og opbevare denne oversigt i 5 år tillige med genparter af afgivne erklæringer.
Det foreslås, at der skal føres en tilsvarende oversigt over al anden rådgivning og assistance, og at disse oversigter på forlangende skal forelægges industriministeren eller den, han bemyndiger hertil.
Da industriministeren er tilsynsmyndighed for de statsautoriserede og registrerede revisorer, er det naturligt, at der skabes en mulighed for at få et indblik i revisorernes arbejdsområde, bl.a.
for at kunne bedømme, om gældende regler overholdes, om lovgivningen bør justeres etc.
Da det forudsættes, at tilsynsmyndigheden har tavshedspligt med hensyn til, hvad der måtte være indeholdt af forretningshemmeligheder m.v. i en revisors oversigter, strider forslaget ikke mod lovgivningens bestemmelser om revisorers tavshedspligt.
En tilsvarende bestemmelse findes i dag i § 37 i lov om erhvervsdrivende fonde.
