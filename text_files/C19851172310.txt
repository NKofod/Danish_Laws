 Efter drøftelse med rigspolitichefen har direktoratet for  

 kriminalforsorgen besluttet at anmode kriminalforsorgens teknikudvalg om en  

 samlet redegørelse for ordens- og sikkerhedsmæssige problemer ved indsattes  

 opstilling og anvendelse af egne elektroniske databehandlingsanlæg.
 Direktoratet har samtidig besluttet at fastsætte følgende midlertidige  

 bestemmelser om tilladelse til opstilling og anvendelse af sådanne anlæg:
 1. Åbne anstalter.
 Fængselsinspektøren kan midlertidigt tillade en indsat at opstille og  

 anvende eget elektronisk databehandlingsanlæg (computer) i institutionen,  

 såfremt dette er begrundet i undervisnings- eller uddannelsesmæssige hensyn.
 Opstillingen sker altid på vilkår, at anlægget opstilles lovligt og i  

 øvrigt ikke anvendes på retsstridig måde, ligesom der når som helst skal  

 gives instutionens leder eller en af denne udpeget person adgang til at  

 kontrollere anlæggets lovlighed og anvendelse.
Opstillingen og anvendelsen af elektroniske databehandlingsanlæg betinges  

 endvidere altid af, at den eller de indsatte, der ejer eller bruger anlægget,  

 følger de anvisninger, der bl.a. ud fra ordens- og sikkerhedshensyn  

 fastsættes af institutionens leder.
I den forbindelse bemærkes, at det  

 undtagelsesvis kan tillades, såfremt tilladelse til opstilling af telefon i  

 den indsattes opholdsrum i øvrigt kan opnås, at en computer opstilles og  

 anvendes, selvom den for eksempel via telefonnettet har forbindelse ud af  

 institutionen.
Ordens- og sikkerhedshensyn kan føre til, at der i nogle  

 institutioner eller dele heraf generelt ikke vil være mulighed for at tillade  

 opstilling af elektroniske databehandlingsanlæg.
Opstilling sker yderligere på vilkår, der fastsættes nærmere af  

 institutionens leder.
I den forbindelse bemærkes, at fortsat anvendelse kan  

 nægtes, såfremt anvendelsen ikke findes tilstrækkeligt begrundet i  

 undervisnings- eller uddannelsesmæssige hensyn.
 Det skal ved tilladelse til opstilling af elektronisk databehandlingsanlæg  

 tilkendegives den indsatte, at tilladelsen er midlertidig samt at  

 vilkårsovertrædelse blandt andet kan medføre, at tilladelse til opstilling  

 eller anvendelse bortfalder, ligesom et opstillet anlæg kan tages i bevaring  

 eller i givet fald konfiskeres i overensstemmelse med de almindeligt gældende  

 regler herom.
 I tvivlstilfælde, herunder særligt tilfælde, hvor et anlægs opstilling  

 eller anvendelse antages at kunne indebære risiko for ordenen og sikkerheden  

 i institutionen, bør sagen forelægges direktoratet for kriminalforsorgen med  

 henblik på drøftelse med rigspolitichefembedet.
 2. Lukkede anstalter.
 Fængselsinspektøren kan midlertidigt tillade en indsat at opstille og  

 anvende eget elektronisk databehandlingsanlæg (computer) i institutionen,  

 såfremt dette er begrundet i undervisnings- eller uddannelsesmæssige hensyn.
Tilladelse til opstilling og anvendelse af elektroniske  

 databehandlingsanlæg bør kun gives, når ordens- og sikkerhedsmæssige hensyn  

 ikke taler imod.
I den forbindelse bemærkes, at opstilling af de indsattes  

 egne elektroniske databehandlingsanlæg (computere) i lukkede anstalter  

 indebærer særlige problemer blandt andet af sikkerhedsmæssig karakter.  

 Anstaltens leder bør have opmærksomheden særlig henledt herpå.
Om de øvrige  

 betingelser henvises til reglerne under punkt 1.
 Opstillingen sker endvidere på vilkår, at anlægget opstilles i skolens  

 regie enten i anstaltens undervisningslokaler eller i dertil udpegede  

 lokaler.
 Opstillingen og anvendelsen af anlægget betinges altid af, at den eller de  

 indsatte, der ejer eller bruger anlægget, kun har adgang til at benytte  

 anlægget i dagtimerne under kontrollable forhold og uden adgang til via  

 telefonnettet at have forbindelse ud af institutionen.
 3. Arresthusene.
 Under tilsvarende betingelser som nævnt under punkt 2 kan  

 arrestinspektøren midlertidigt tillade opstilling og anvendelse af de  

 indsattes egne elektroniske databehandlingsanlæg (computere).
 Særligt for arresthusenes vedkommende vil ordens- og sikkerhedshensyn,  

 herunder efterlevelsen af en af retten fastsat isolation, generelt kunne føre  

 til, at der ikke vil være mulighed for opstilling eller anvendelse af  

 elektroniske databehandlingsanlæg i arresthusene eller dele heraf.
Bjarne Christensen fg.
/Margit Laub Til fængselsinspektører og arrestinspektører.
