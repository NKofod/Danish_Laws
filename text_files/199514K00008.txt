Nr BTL 8 Betænkning over Forslag til lov om anvendelse af Det Europæiske  

 Fællesskabsforordning om foranstaltninger med henblik på at forbyde overgang  

 til fri omsætning, udførsel, genudførsel og henførsel under en  

 suspensionsprocedure af varemærkeforfalskede og piratkopierede varer   

 Nr L 8 1995-96, 1. samling Afgivet af Skatteudvalget Afgivet: 19951129 Udvalget har behandlet lovforslaget i nogle møder.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Venstres,  

 Socialistisk Folkepartis, Det Radikale Venstres, Enhedslistens og  

 Centrum-Demokraternes medlemmer af udvalget) lovforslaget til  

vedtagelse med de stillede ændringsforslag.
Et mindretal (Det Konservative Folkepartis medlemmer af udvalget)  

 indstiller lovforslaget til vedtagelse med det under nr. 2 stillede  

 ændringsforslag.
Mindretallet vil stemme imod det under nr. 1 stillede  

 ændringsforslag, da mindretallet ikke ønsker at udvide mulighederne for  

 myndighedernes adgang til privat ejendom uden retskendelse.
 Et andet mindretal (Dansk Folkepartis medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme imod de stillede ændringsforslag.
 ÆndringsforslagAf skatteministeren, tiltrådt af et flertal  

 (S, V, SF, RV, EL og CD):
 Til § 3 1) Paragraffen affattes således:
 »§ 3. Når der er truffet afgørelse om indgriben efter  

 forordningens artikel 3, kan de statslige told- og skattemyndigheder mod  

 behørig legitimation uden retskendelse få adgang til varemodtagerens lokaler  

 med henblik på besigtigelse m.v. af de varer, som anmodningen vedrører,  

 såfremt besigtigelsen er nødvendig for myndighedens afgørelse om suspension  

 af frigivelsen af varerne m.v. efter forordningens artikel 6.
Stk. 2. Politiet yder bistand hertil.
Justitsministeren kan efter  

 forhandling med skatteministeren fastsætte nærmere regler herom.« Af skatteministeren, tiltrådt af et flertal (udvalget med  

 undtagelse af DF):
 Ny paragraf 2) Efter § 4 indsættes som ny paragraf:
»§ 01. Varemodtageren kan under en sag, der anlægges efter  

 forordningens artikel 6, anmode retten om at tage stilling til, om  

 betingelserne for suspension af frigivelsen af varerne efter forordningens  

 artikel 6 er opfyldt.
Retten kan træffe afgørelse om, at varerne skal  

 frigives.
Stk. 2. Varemodtageren kan ikke indbringe de statslige told- og  

 skattemyndigheders afgørelse om suspension af frigivelsen af varerne for  

 højere administrativ myndighed.« Bemærkninger Til nr. 1 Når der foreligger en afgørelse om indgriben, er det forudsat i  

 forordningens artikel 6, at de kompetente myndigheder, hvilket i Danmark vil  

 sige de statslige told- og skattemyndigheder, kan få adgang til at besigtige  

 varerne med henblik på at træffe afgørelse om, hvorvidt varernes frigivelse  

 skal suspenderes.
I forordningens artikel 6, stk. 1, sidste pkt., er der  

 endvidere hjemmel for de statslige told- og skattemyndigheder til at udtage  

 prøver af de varer, som anmodningen vedrører for at lette den videre  

 behandling af sagen.
 Der er imidlertid ikke i forordningen givet de statslige told- og  

 skattemyndigheder hjemmel til at få adgang til varemodtagerens lokaler med  

 henblik på besigtigelse og eventuel udtagelse af prøver efter forordningens  

 artikel 6.
I lovforslagets § 3 bestemmes, at ransagning kan finde sted efter  

 retsplejelovens regler i kapitel 37. Herefter kan politiet således få adgang  

 til varemodtagerens lokaler.
Det er imidlertid Skatteministeriets opfattelse,  

 at det er nødvendigt for at afgøre, om varernes frigivelse skal suspenderes,  

 herunder om de statslige told- og skattemyndigheder vil benytte adgangen i  

 forordningen til at udtage prøver af varerne, at de statslige told- og  

 skattemyndigheder har adgang til at besigtige de varer, som er omfattet af en  

 afgørelse om indgriben.
 Det foreslås derfor, at der gives de statslige told- og skattemyndigheder  

 mulighed for uden retskendelse at få adgang til en varemodtagers lokaler.  

 Adgangen er betinget af, at der foreligger en afgørelse om indgriben efter  

 forordningens artikel 3. Adgangen er endvidere betinget af, at besigtigelse  

 af varerne er nødvendig til afgørelse af, om der skal ske suspension af  

 frigivelsen af varerne, herunder til afgørelse af, om de pågældende varer  

 svarer til beskrivelsen i rettighedshaverens anmodning om indgriben.
 Besigtigelsen vil normalt finde sted i forretningslokaler, lagerbygninger  

 m.v., som benyttes af varemodtageren, og således ikke i varemodtagerens  

 private bolig.
Det foreslås i stk. 2, at politiet kan yde de statslige told- og  

 skattemyndigheder bistand til at skaffe sig adgang til de pågældende lokaler.  

 Bestemmelsen svarer til den sædvanlige udformning af regler om administrativ  

 kontrol.
Der foreslås endvidere en bemyndigelse til justitsministeren til  

 efter forhandling med skatteministeren at fastsætte nærmere regler om  

 politiets bistand til de statslige told- og skattemyndigheder.
Også denne  

 bestemmelse er formuleret i overensstemmelse med andre lovbestemmelser om  

 administrativ kontrol, men bemyndigelsen tænkes alene udnyttet, hvis der  

 opstår et behov for det.
 Til nr. 2 Ifølge forordningen har de kompetente myndigheder - i Danmark de  

 statslige told- og skattemyndigheder - adgang til at gribe ind over for  

 varer, der mistænkes for at være varemærkeforfalskede eller piratkopierede.  

 Såfremt der foreligger en afgørelse om indgriben - der også kan være truffet  

 i en anden EU-medlemsstat - kan de statslige told- og skattemyndighederne  

 undersøge varerne, når de ankommer her til landet, og i den forbindelse  

 træffe afgørelse om suspension, således at varerne ikke frigives.
 En rettighedshaver kan således anmode de statslige told- og  

 skattemyndigheder om at træffe afgørelse om indgriben over for varer, der  

 angives til fri omsætning, udførsel eller genudførsel i strid med  

 rettighedshaverens rettigheder, jf. artikel 3, stk. 1. Anmodningen vil kunne  

 foreligge, allerede forinden varerne er nået til Danmark, f.eks. i  

 forbindelse med afskibning i et andet land.
De statslige told- og skattemyndigheder træffer herefter afgørelse om,  

 hvorvidt betingelserne for indgriben efter forordningens artikel 3 er  

 opfyldt.
Afslag på at imødekomme en anmodning om indgriben skal begrundes og  

 kan påklages af rettighedshaveren efter forordningens artikel 3, stk. 5.
Der er ikke i forordningen fastsat en tilsvarende adgang for  

 varemodtageren til at påklage en afgørelse om at gribe ind efter artikel 3 i  

 forordningen.
Det følger dog af de almindelige regler om administrativ  

 rekurs, at afgørelser herom kan påklages.
 Såfremt betingelserne for at gribe ind over for de pågældende varer er  

 opfyldt, fastsætter de statslige told- og skattemyndigheder på baggrund af de  

 foreliggende oplysninger herunder eventuelt om tid og sted for forventet  

 ankomst et tidsrum, hvori indgriben kan ske.
 Når varerne er ankommet, og det er konstateret, at varerne svarer til  

 beskrivelsen af de varer, som afgørelsen om indgriben vedrører, og at der  

 ikke er tale om parallelimport, træffer de statslige told- og  

 skattemyndigheder afgørelse om suspension af frigivelsen af varerne efter  

 forordningens artikel 6.
 Denne afgørelse vil ligeledes kunne påklages efter de almindelige regler  

 om administrativ rekurs.
 Det er imidlertid i høringssvar over lovforslaget anført, at det  

 forekommer betænkeligt, at varemodtagernes rettigheder ved en afgørelse om  

 suspension alene er beskyttet ved adgangen til administrativ rekurs.
Det foreslås derfor, at der gives varemodtageren adgang til - i stedet for  

 klage til den overordnede myndighed - at anmode retten, som behandler sagen,  

 der er anlagt af rettighedshaveren, jf. forordningens artikel 6, om - inden  

 sagen er færdigbehandlet ved retten - at tage stilling til, om betingelserne  

 for de statslige told- og skattemyndigheders suspension af frigivelsen af  

 varerne er opfyldt.
Hvis dette viser sig ikke at være tilfældet - f.eks.  

 fordi varemodtageren nu kan dokumentere, at varerne er originale - vil retten  

 kunne beslutte, at indgrebet skal ophæves.
Herved kan varemodtageren undgå at  

 skulle afvente sagens endelige afgørelse.
Varemodtagerens anmodning kan således fremsættes over for retten på  

 ethvert tidspunkt under forberedelsen af sagen.
For rettens behandling af  

 spørgsmålet om frigivelsen af varerne gælder de almindelige regler i  

 retsplejeloven om rettens adgang til inden domsforhandlingen at tage stilling  

 til enkeltspørgsmål om sagens realitet eller formalitet.
Retten skal ved  

 afgørelsen alene tage stilling til, om betingelserne for indgriben er  

 opfyldt, og denne afgørelse vil normalt kunne træffes på grundlag af de  

 foreliggende oplysninger.
Der vil således ikke blive tale om en endelig  

 afgørelse af sagen på dette tidspunkt, medmindre det klart fremgår, at der  

 ikke er tale om en krænkelse, og at suspensionen således har været  

 uberettiget.
 Rettens afgørelse kan appelleres efter de almindelige bestemmelser i  

 retsplejelovens kapitel 36 og 37.
 Bestemmelsen foreslås placeret efter lovforslagets § 4, hvorefter de  

 almindelige domstole er kompetent myndighed efter forordningens artikel 6.
 Bestemmelsen i stk. 2 er en præcisering af, at varemodtagerens adgang til  

 at anmode retten om at tage stilling til, om betingelserne for suspension af  

 frigivelsen af varerne er opfyldt, indebærer, at varemodtageren ikke samtidig  

 har adgang til administrativ rekurs.
Jacob Buksti (S) nfmd.
Pia Gjellerup (S) Klaus Hækkerup (S) Anna-Marie  

 Hansen (S) Per Kaalund (S) Jes Lunde (SF) Elisabeth Arnold (RV) Frank Aaen  

 (EL) Sonja Albrink (CD) Peter Brixtofte (V) Svend Aage Jensby (V) Charlotte  

 Antonsen (V) Jens Løgstrup Madsen (V) Flemming Hansen (KF) fmd.
Gitte  

 Seeberg (KF) Brian Mikkelsen (KF) Kristian Thulesen Dahl (DF) Fremskridtspartiet havde ikke medlemmer i udvalget.
