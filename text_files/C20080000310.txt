Cirkulæreskrivelse om godtgørelse for præmiestigning på arbejdsskadeforsikring som følge af ændring i lov om arbejdsskadesikring Ved lov nr. 496 af 6. juni 2007 om arbejdsskadesikring er der sket en omstrukturering af branchegrupperne, samt vedtaget en ny betalingsordning.
Dette medfører en præmieforhøjelse på arbejdsgiverens lovpligtige arbejdsskadeforsikring.
 Loven er optaget i Lovtidende den 7. juni 2007 og trådte i kraft den 1. juli 2007.
Godtgørelse til entreprenøren Erhvervs- og Byggestyrelsen skal meddele, at bygherrer med bygge- og anlægsarbejder, der udføres efter cirkulære nr. 174 af 10. oktober 1991 om pris og tid på bygge- og anlægsarbejder m. v., § 8, stk. 4, kan yde entreprenøren godtgørelse for de samlede udgiftsstigninger, der kan dokumenteres at være en direkte følge af præmieforhøjelse, som følge af udvidelsen af området for arbejdsskader ved lov nr. 496 om arbejdsskadeforsikring.
 Det er en betingelse for opnåelse af godtgørelse for merudgifterne, at tilbud er afgivet før den 7. juni 2007, som er datoen for lovens optagelse i Lovtidende.
 Udgiftsstigninger som følge af præmiestigninger kan godtgøres, hvis kravet overstiger i alt 20.000 kr. eller overstiger 2 pct. af entreprisesummen, dog mindst 5.000 kr.
Godtgørelse til underentreprenøren Er en entreprenør i henhold til sin aftale med en underentreprenør forpligtet til at yde godtgørelse til denne for ovennævnte præmiestigning, kan tilsvarende godtgørelse ydes entreprenøren af bygherren.
 Godtgørelse kan i alle tilfælde ydes, såfremt underentreprenørens krav overstiger 20.000 kr. eller overstiger 2 pct. af entreprisesummen, dog mindst 5.000 kr.
 Det er en betingelse, at der er tale om et egentligt underentrepriseforhold og ikke blot et leveranceforhold.
Dokumentation Bygherren må tage stilling til, hvilken dokumentation der anses for at være tilstrækkelig.
