Nr BTL 199 Betænkning over Forslag til lov om ændring af lov om radio- og  

 fjernsynsvirksomhed (Lokal radio- og fjernsynsvirksomhed)   

 Nr L 199 1986-87, 1. samling Blad nr 974 Afgivet af kulturudvalget Afgivet: 19870520 Udvalget har behandlet lovforslaget i en række møder og har herunder stillet spørgsmål til ministeren for kulturelle anliggender, som denne har besvaret skriftligt og i samråd.
Udvalget har endvidere modtaget mundtlige og/eller skriftlige henvendelser fra:
Danske Dagblades Forening, Det tyske mindretal i Nordslesvig, Jellingsenderen, Kanal 2, Kommunernes Landsforening, Radio Nordsjælland og Sammenslutningen af lokale radio- og tv-stationer i Danmark.
Herefter indstiller et mindretal (Socialdemokratiets og Socialistisk Folkepartis medlemmer af udvalget) lovforslaget til vedtagelse med de af mindretallet stillede og tiltrådte ændringsforslag.
Mindretallet er tilfreds med, at der langt om længe kommer en permanent lovgivning for lokal radio og lokalt tv.
Alle de mange, der som producenter, teknikere og lyttere/ seere har vist stor interesse for dette vigtige kulturområde, har ventet på faste rammer for de lokale medier.
Det er dog mindretallets opfattelse, at et flertal for en offentlig støtteordning er en forudsætning for, at lokalradioer og lokal-tv fortsat kan udvikle sig frit og uafhængigt af erhvervsmæssige interesser og påtryk.
Mindretallet har ved ændringsforslag søgt at ændre ministerens lovforslag i den ønskede retning.
Et andet mindretal (Det Konservative Folkepartis, Venstres og Kristeligt Folkepartis medlemmer af udvalget) indstiller lovforslaget til vedtagelse med de under nr. 2, 4, 5, 7 og 8 stillede ændringsforslag.
Mindretallet ønsker endvidere at beklage, at der ikke ser ud til at være flertal for reklamefinansieringsmuligheden, men ønsker med ændringsforslaget at markere dets principielt positive holdning til reklamefinansiering, samtidig med at det gør opmærksom på, at det ikke finder offentlig finansiering som foreslået af Socialdemokratiet og Socialistisk Folkeparti ønskværdig.
Tværtimod er det mindretallets opfattelse, at der principielt set ikke er forskel på trykte og elektroniske medier, hvorfor der i reklamemæssig henseende må sikres den størst mulige parallelitet imellem de forskellige lokale medier.
Ved at nægte de lokale elektroniske medier muligheden for reklame- og sponsorfinansiering frygter mindretallet, at der vil kunne ske en monopolisering i retning af, at pengestærke organisationer og andre vil have uforholdsmæssig stor mulighed for at »sætte sig« på de lokale elektroniske nyhedsformidlinger, noget, mindretallet finder dybt beklageligt, da meningen med nærradio- og lokal-tv-muligheden efter mindretallets opfattelse jo netop skulle være at skabe den størst mulige grad af mangfoldighed og alsidighed i mediebilledet.
Endvidere ønsker mindretallet at udtrykke sin bekymring over, at det nu kun bliver de største virksomheder, forretningskæder m.v., der får reel mulighed for at reklamere i de elektroniske medier, idet jo kun de store vil have interesse i og økonomisk mulighed for at reklamere i det landsdækkende TV 2. Ved at forbyde reklamer i de lokale elektroniske medier udelukker man detailhandelen, som derved får endnu vanskeligere vilkår i konkurrencen med de store.
Mindretallet skal udtrykke sin forundring over, at partier, som ellers ynder at tale så meget om nødvendigheden af gode vilkår for detailhandelen og små næringsdrivende i lokalsamfundet, i virkeligheden med deres negative indstilling til reklamer også har indtaget en detailhandelfjendsk holdning.
Mindretallet ønsker endelig at fremhæve, at ministeren for kulturelle anliggender under et samråd har oplyst, at det i tilfælde af eventuelle forhindringer fra lokale nærradio- og tv-nævn fra ministerens side vil blive sikret, at dekoderfinansiering af lokale radio- og tv-stationer tillades.
Et tredje mindretal (Det Radikale Venstres medlem af udvalget) indstiller lovforslaget til vedtagelse med de af ministeren for kulturelle anliggender under nr. 2 og nr. 8 stillede ændringsforslag og med det af mindretallet som medforslagsstiller under nr. 3 stillede ændringsforslag.
Efter mindretallets opfattelse må der arbejdes videre med etablering af en offentlig støtteordning.
Formålet hermed skal være, at lokale radio- og tv-stationer kan opnå støtte til betaling af basisudgifter som husleje, køb og vedligeholdelse af teknik, betaling af afgifter og eventuel støtte til aflønning af en eller flere faste medarbejdere.
Mindretallet kan ikke støtte indførelse af en offentlig støtteordning af så generel karakter og med så store økonomiske konsekvenser for staten og kommunerne som foreslået af Socialdemokratiet og Socialistisk Folkeparti.
Som det er anført i rapporten fra Udvalget vedrørende Lokal Radio »Status over lokalradioordningen pr. 1. december 1986«, er der udsigt til, at der inden dette års udgang vil være godkendt over 300 lokale radio- og tv-stationer, hvorfor en støtteordning som foreslået af Socialdemokratiet og Socialistisk Folkeparti vil kræve en samlet statslig og kommunal udgift på mellem 1/2 og 1 mia. kr. pr. år.
Mindretallet afviser ligeledes forslaget fra Det Konservative Folkeparti, Venstre og Kristeligt Folkeparti om nu at indføre reklamer i lokal radio og tv.
Forslagets udformning giver ingen sikkerhed mod en sammenblanding af reklamevirksomhed og egentlig programvirksomhed og giver ligeledes ingen retningslinjer for, hvad der må reklameres for, hvor meget der må reklameres, eller hvordan der må reklameres.
Mindretallet er endvidere af den opfattelse, at indførelse af reklamer i lokal radio og tv vil fjerne en del af indtægtsgrundlaget fra de regionale TV 2-stationer og dermed skabe generel usikkerhed om finansieringsgrundlaget for TV 2-lovgivningen.
Et fjerde mindretal (Fremskridtspartiets medlem af udvalget), der har stillet ændringsforslag nr. 1, og som kan tiltræde ændringsforslag nr. 8, indstiller lovforslaget til forkastelse ved 3. behandling.
Mindretallet hilser det velkomment, at der er mulighed for at lave lokal radio- og fjernsynsvirksomhed, men hvorfor man skal spørge alle mulige og umulige steder, og hvorfor man skal nedsætte nævn og kommissioner, fatter mindretallet simpelthen ikke.
Man har ytringsfrihed i dette land, og hvis nogen overtræder reglerne i forbindelse hermed, har man jo domstolene til at afgøre disse forhold.
Lovforslaget åbner jo heller ikke op for reklameindtægter, hvilket mindretallet dybt beklager.
Alt i alt må man konstatere, at kulturministeren fortsat fører en socialdemokratisk formynderisk politik over for radio- og tv-mediet.
ÆNDRINGSFORSLAG Til § 1 Af et mindretal (FP):
 1) Nr. 1 udgår.
Af ministeren for kulturelle anliggender, tiltrådt af et flertal (udvalget med undtagelse af FP):
2) I det under nr. 1 foreslåede § 3 b, stk. 2, ændres »10  

 kanaler« til: »8 kanaler«.
 Af et flertal (S, SF og RV):
3) I den under nr. 3 foreslåede affattelse af § 15 a, stk. 2, nr. 3, udgår ordene », bortset fra dagblade,».
 Af et flertal (S, KF, V, SF og KRF):
4) I den under nr. 3 foreslåede affattelse af § 15 a, stk. 4, udgår 3. pkt.
 Af et mindretal (KF, V og KRF):
5) I den under nr. 3 foreslåede affattelse af § 15 a indsættes efter stk. 4 som nyt stykke:
»Stk. 5. Ministeren for kulturelle anliggender fastsætter regler om, hvorledes reklamer og udsendelser, der støttes af erhvervsvirksomheder, kan indgå i programvirksomheden.« Stk. 5 og 6 bliver herefter stk. 6 og 7.
 Af et mindretal (S og SF):
 6) Efter nr. 6 indsættes som nyt nummer:
»01. Efter § 15 f indsættes som ny paragraf: »§ 15 g.
Tilskud  

 til lokal radio- og fjernsynsvirksomhed ydes, såfremt sendetilladelsens indehaver tilvejebringer mindst 1/3 af driftsudgifterne ved sendevirksomheden.
Staten og den kommune, i hvis område virksomheden foregår, yder hver lige stort tilskud, der tilsammen udgør op til 2/3 af driftsudgifterne, efter reglerne i stk. 2 og 3.
 Stk. 2. Tilskud til lokal radiovirksomhed ydes med et beløb pr.
sendetime, der svarer til 2/3 af driftsudgifterne, dog højst 450 kr. pr. sendetime.
Der ydes tilskud til maksimalt 1.000 sendetimer årligt.
 Stk. 3. Tilskud til lokal fjernsynsvirksomhed ydes med et beløb pr.
sendetime, der svarer til 2/3 af driftsudgifterne, dog højst 10.000 kr. pr. sendetime og maksimalt for 450 sendetimer årligt.
Stk. 4. Det i stk. 2 og 3 angivne beløb forhøjes eller nedsættes årligt med 3 pct. for hver fulde 3 points udsving i reguleringspristallet for juli i forhold til januar 1980 (= 100).« §§ 15 g-15 z bliver herefter §§ 15 h-15 æ.' Af et mindretal (KF, V og KRF):
 7) Nr. 10 affattes således:
 »10. § 22, stk. 2, affattes således:
»Stk. 2. I forskrifter, der udstedes efter § 5, § 15 a, stk. 4 og 6, og § 15 j, kan der fastsættes straf af bøde for overtrædelse af bestemmelser i forskrifterne.«» Af ministeren for kulturelle anliggender, tiltrådt af udvalget:
Til § 2 8) Paragraffen affattes således:
»§ 2 Stk. 1. Loven træder i kraft dagen efter bekendtgørelsen i Lovtidende.
Stk. 2. Den forsøgsmæssige fjernsynsvirksomhed i lokale områder, der efter lov nr. 336 af 4. juni 1986 om forlængelse af forsøg med lokal fjernsynsvirksomhed kan fortsætte indtil den 30. september 1987, vil kunne fortsætte på de hidtil gældende vilkår ud over den 30. september 1987 indtil det tidspunkt, da tilladelse er udstedt i den kommune, hvor senderen er opstillet eller fællesantenneanlægget er beliggende, dog ikke længere end til den 31. december 1987. Ministeren for kulturelle anliggender afgør i tvivlstilfælde, om en tilladelse til forsøg er bortfaldet.« BEMÆRKNINGER Til nr. 1 Med den foreslåede ændring vil ud over Danmarks Radios TV 1 og TV 2 også fællesantenneforeningerne få fuld frihed til selv i henhold til foreningens vedtægter at vælge, hvilke tv-programmer man ønsker at modtage i fællesantenneanlægget, således at det bliver medlemmerne, der selv sammensætter de programmer, der er kapacitet til i fællesantenneanlægget.
Forslagsstilleren mener, at der ikke skal lovgives yderligere på dette område, da det er op til medlemmerne af antenneforeningen selv at lægge i ordet »alsidighed«, hvad de ønsker.
Til nr. 2 Den foreslåede ændring indebærer, at der som led i sikringen af et afbalanceret programudbud i kabelanlæg i anlæg med over 8 programkanaler skal reserveres 1 kanal for lokale fjernsynsprogrammer, der er bestemt til spredning eller fordeling i det pågældende område.
Ændringsforslaget stilles på baggrund af resultatet af de politiske drøftelser om justering af grundlaget for hybridnettet, der blev afsluttet den 27. marts 1987, jf. forslag til lov om ændring af lov om radio- og fjernsynsvirksomhed. (Fællesantenneanlægs modtagning fra kommunikationssatellitter m.v.), fremsat den 29.
april 1987 (L 233). Der er i denne forbindelse enighed om, at man vil følge udviklingen med hensyn til programudbudet i kabelanlæg, men at der ikke på nuværende tidspunkt er behov for etablering af et særligt kabelnævn til varetagelse af opgaver på dette område.
Til nr. 3 Med ændringsforslaget tilsigtes det at forhindre, at dagbladene får en monopoliserende indflydelse på meningsdannelsen.
Loven giver mulighed for et samarbejde mellem dagblade og lokalradioer, og denne mulighed bør kunne udnyttes til tilfredshed både for lokalradioer, lokal-tv-stationer, dagblade og stationernes lyttere og seere.
Til nr. 4 Det forekommer flertallet urimeligt, at politiske partier ikke skal have samme mulighed som andre organisationer for at købe sendetid.
Med hensyn til religiøse bevægelser har svar fra ministeren på spørgsmål fra udvalget under udvalgsbehandlingen vist, at det er umuligt at komme med en klar definition af begrebet.
Til nr. 5 Ændringsforslaget har til formål at sikre den størst mulige grad af frihed for lokal-tv- og nærradiostationerne.
Mindretallet har til stadighed ment, at det er urimeligt, at der ikke i den permanente nærradio- og lokal-tv-ordning sikres stationerne et rimeligt finansieringsgrundlag.
Til nr. 6 Ændringsforslaget svarer til det forslag om offentlig finansiering af lokalradio- og fjernsynsvirksomhed, som er fremsat i form af forslag til folketingsbeslutning om offentlige tilskud til lokal radio- og fjernsynsvirksomhed (B 18) (af Ingerlise Koefoed (SF) og Helge Mortensen (S) m.fl.).
For at give de nye lokale medier rimelige økonomiske vilkår foreslås en offentlig støtteordning baseret på en rimelig grad af selvfinansiering.
Forudsætningen for at opnå offentlig støtte er, at stationen selv tilvejebringer 1/3 af driftsudgifterne.
Det kan ske gennem salg af sendetid til informationsudsendelser, gennem tilskud fra støtteforening, ved bankospil eller lignende.
Såfremt denne forudsætning er opfyldt, kan stationen opnå en støtte, der i princippet modsvarer de resterende 2/3 af driftsudgifterne.
 Stat og kommune deler omkostningerne ved tilskuddet ligeligt.
Hvis en lokal station sender i flere kommuners område, skal kommunerne dele tilskudsudgiften.
I stk. 2 og 3 er angivet betingelserne for tilskuddet for henholdsvis lokal radio- og fjernsynsvirksomhed samt begrænsningerne for dette.
Der ydes kun tilskud op til et bestemt beløb pr. sendetime og kun inden for et bestemt antal sendetimer årligt.
De årlige udgifter for staten anslås til ca. 100-125 mill. kr.
Denne beregning er foretaget under den forudsætning, at der til at begynde med findes ca. 100-125 lokalradiostationer og 20-25 lokal-tv-stationer.
Naturligvis er dette kun et skøn.
Flere stationer kan tænkes at søge om tilskud, men ikke alle kan opnå det fulde tilskudsbeløb, hvorfor skønnet forudsættes rimeligt.
Med denne offentlige tilskudsordning sikres, at økonomiske årsager ikke begrænser den udvidelse af nærdemokratiet, som de nye mediemuligheder er udtryk for, samt at reklamefinansiering kan undgås, hvilket styrker stationernes uafhængighed.
Til nr. 7 Eventuelle overtrædelser af retningslinjer fastsat i henhold til den af mindretallet foreslåede affattelse af § 15 a, stk. 5, bør også kunne sanktioneres med bøde.
Til nr. 8 Den forsøgsmæssige lokale fjernsynsvirksomhed, der er iværksat i medfør af § 1, stk. 2, og § 2, stk. 2, i lov om radio- og fjernsynsvirksomhed, som affattet ved lov nr. 249 af 27. maj 1981, kan i henhold til lov nr. 336 af 4. juni 1986 om forlængelse af forsøg med lokal fjernsynsvirksomhed fortsætte indtil den 30.
september 1987. Dette indebærer, at den igangværende lokale fjernsynsvirksomhed vil blive afbrudt på dette tidspunkt, hvis der ikke forinden er blevet udstedt tilladelse af nævnet i lokalområdet.
Det må forudses, at udstedelsen af tilladelser i områder, hvor der i dag er lokale fjernsynsforsøg, i nogle tilfælde af praktiske grunde ikke vil kunne foretages pr. 1. oktober 1987. Derfor foreslås der en begrænset forlængelse af forsøgsordningen, således at igangværende lokale tv-projekter kan fortsætte 1. oktober-31.
december 1987, medmindre det lokale nævn udsteder tilladelser i løbet af denne periode, hvad der vil medføre, at forsøgstilladelserne udløber.
 Forlængelsen sker på de hidtil i forsøgsordningen gældende vilkår.
Annelise Gotfredsen (KF) Connie Hedegaard (KF) Flemming Jensen (KF) Per Stig Møller (KF) Helge Sander (V) Hanne Severinsen (V) nfmd.
Poulsgaard (FP) Inger Stilling Pedersen (KRF) Poul Nielson (S) Søren Hansen (S) Jytte Hilden (S) Qvist Jørgensen (S) Jimmy Stahr (S) Tastesen (S) Birthe Hansen (SF) Ingerlise Koefoed (SF) fmd.
Bilgrav-Nielsen (RV) Partierne CD og VS havde ikke medlemmer i udvalget.
