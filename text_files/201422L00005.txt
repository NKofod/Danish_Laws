Fremsat den 3. juli 2015 af skatteministeren (Karsten Lauritzen) Forslag til Lov om ændring af ligningsloven (Genindførelse af BoligJobordningen) § 1 I ligningsloven, jf. lovbekendtgørelse nr. 1041 af 15. september 2014, som ændret senest ved § 1 i lov nr. 540 af 29. april 2015, foretages følgende ændringer:
 1. § 7 Å, stk. 3, affattes således:
»Stk. 3. Ved opgørelsen af den skattepligtige indkomst medregnes ikke vederlag for arbejde for en privat hvervgiver udført i eller i tilknytning til dennes private hjem til en person, der opfylder alderskravet i lov om social pension til at kunne få folkepension.
Det er en betingelse, at arbejdet ikke udføres som et led i erhvervsmæssig virksomhed.
Vederlag efter 1. pkt., der inden for et indkomstår overstiger et grundbeløb på 10.000 kr. (2010-niveau), medregnes dog til den skattepligtige indkomst med den del af vederlaget, der overstiger grundbeløbet.
Grundbeløbet reguleres efter personskattelovens § 20.« 2. § 7 Å, stk. 3, affattes således:
»Stk. 3. Ved opgørelsen af den skattepligtige indkomst medregnes ikke vederlag for arbejde for en privat hvervgiver udført i eller i tilknytning til dennes private hjem til en person, der opfylder alderskravet i lov om social pension til at kunne få folkepension.
Det er en betingelse, at arbejdet ikke udføres som et led i erhvervsmæssig virksomhed eller indberettes som fradragsberettiget ydelse af en privat hvervgiver efter reglerne i § 8 V.
Vederlag efter 1. pkt., der inden for et indkomstår overstiger et grundbeløb på 10.000 kr. (2010-niveau), medregnes dog til den skattepligtige indkomst med den del af vederlaget, der overstiger grundbeløbet.
Grundbeløbet reguleres efter personskattelovens § 20.« 3. To steder i § 8 V, stk. 2, nr. 5, ændres »31. december 2014« til: »31. december 2015«.
 4. I § 8 V, stk. 4, 3. pkt., ændres »1. marts 2015« til: »1. marts 2016«.
§ 2 Stk. 1. Loven træder i kraft dagen efter bekendtgørelsen i Lovtidende, jf. dog stk. 2.
 Stk. 2. § 1, nr. 2, træder i kraft den 1. januar 2016.
 Stk. 3. § 1, nr. 1, 3 og 4, har virkning fra og med den 1. januar 2015.
Bemærkninger til lovforslaget 1. Indledning Med lovforslaget genindføres BoligJobordningen, der gav fradrag for lønudgifter til hjælp og istandsættelse i hjemmet eller en fritidsbolig, med fuld virkning i 2015. Det kan bidrage til vækst og beskæftigelse i især små og mellemstore håndværks- og servicevirksomheder, herunder flere praktikpladser, også på landet uden for byerne, og samtidig give familierne bedre råd til hjælp i en travl hverdag.
2. Lovforslagets formål og baggrund I regeringsgrundlaget »Sammen for fremtiden« fremgår det, at: »Regeringen vil genindføre BoligJobordningen med tilbagevirkende kraft fra 1. januar 2015. Det vil ske efter de regler, danskerne kendte i 2014. [Regeringen] vil også fremlægge en model for den fremtidige ordning efter 2015«.
 Regeringen og Dansk Folkeparti, Alternativet, SF og Det Konservative Folkeparti har den 29. juni 2015 indgået Aftale om en BoligJobordning i 2015-2017. Følgende fremgår af aftalen:
 »Regeringen og Dansk Folkeparti, Alternativet, SF og De Konservative er enige om en BoligJobordning i perioden 2015-2017.
 I 2015 indføres en BoligJobordning tilsvarende den ordning, der var i 2014 med et samlet fradrag på 15.000 kr. pr. person.
I 2016 foretages en grundlæggende omlægning af ordningen, så den understøtter den grønne omstilling, øget bæredygtighed og klimaindsatsen.
I forlængelse heraf indføres en todelt BoligJobordning i 2016 og 2017, der giver mulighed for et fradrag på 6.000 kr. pr. person for serviceydelser og fradrag for håndværksydelser på 12.000 kr. pr. person.
Udnyttes begge fradragskategorier fuldt ud, vil det samlede fradrag pr. person kunne udgøre i alt 18.000 kr.
I den nye grønne BoligJobordning fra 2016 fjernes fradraget for de typer af arbejde, der ikke har et grønt sigte.
Samtidig fastholdes et fradrag for serviceydelser, som modvirker sort arbejde.
 En genindførelse af BoligJobordningen i 2015 i uændret form skønnes at medføre et mindreprovenu på ca. 1,1 mia. kr. efter tilbageløb og adfærd, mens den todelte ordning skønnes at medføre et mindreprovenu på ca. 0,8 mia. kr. i 2016 og 2017.
Derudover afsættes der yderligere midler til ordningen for energibesparende initiativer i private udlejningsbyggerier.
Ordningen vil desuden blive udvidet, så der også kan ydes tilskud til initiativer vedrørende klimatilpasninger.
Tilskuddene kan ske efter aftale mellem ejere og et flertal af lejerene om energibesparende arbejder eller arbejder vedrørende klimatilpasninger.
 Konkret afsættes der yderligere 24,7 mio. kr. i 2015, så den samlede pulje udgør 50 mio. kr. i 2015. Derudover afsættes der 50 mio. kr. årligt i 2016 og 2017.
I 2015 finansieres ordningerne af udisponerede reserver på finansloven for 2015. I 2016 og 2017 finansieres ordningen på finanslovene for 2016 og 2017.« Dette lovforslag udmønter den del af aftalen, der vedrører en genindførelse af BoligJobordningen i 2015 i uændret form.
Med lovforslaget foreslås BoligJobordningen således genindført med fuld virkning i 2015, dvs. med virkning for arbejde udført fra den 1. januar til den 31. december 2015. De foreslåede regler svarer til de regler, som var gældende, da den tidligere ordning udløb med udgangen af 2014.
Lovforslaget vil bidrage til flere private arbejdspladser, herunder skabe mulighed for flere praktikpladser, skabe øget omsætning i lokalområderne og ikke mindst give familierne en håndsrækning i en travl hverdag.
Husholdningerne får således også i 2015 hjælp til vedligeholdelse og istandsættelse af både deres almindelige bolig og sommer- og fritidshuse samt bedre mulighed for at betale sig fra tidskrævende dagligdagsopgaver som f.eks. rengøring, vinduespudsning og havearbejde.
 Regeringen vil fremsætte lovforslag om den fremtidige mere grønne BoligJobordning, der skal gælde i 2016 og 2017, når de nærmere rammer for den fremtidige ordning er fastlagt i løbet af efteråret 2015.
I henhold til aftalen om den nye grønne BoligJobordning fra 2016 fjernes fradraget for de typer af arbejde, der ikke har et grønt sigte.
Samtidig fastholdes et fradrag for serviceydelser, som modvirker sort arbejde.
Det bemærkes i den forbindelse, at Skatteministeriet i foråret 2015 på baggrund af analyser foretaget af konsulentfirmaet DAMVAD har evalueret den hidtidige anvendelse af BoligJobordningen.
Evalueringen viste bl.a., at ordningen blev anvendt i alle dele af landet, men også at der ikke kunne findes en signifikant effekt på arbejdsudbuddet, samt at der var en vis, begrænset effekt på sort arbejde (svarende til skønsmæssigt 1-2 pct. af det skønnede omfang af sort arbejde i Danmark). Der henvises i øvrigt til evalueringen for nærmere detaljer.
3. Genindførelse af BoligJobordningen 3.1. Gældende ret 3.1.1. BoligJobordningen Efter gældende ret er der som udgangspunkt ikke skattemæssigt fradrag for privates udgifter vedrørende serviceydelser i hjemmet eller reparations- og vedligeholdelsesarbejde på boligen.
Som en forsøgsordning blev der dog med BoligJobordningen indført en begrænset fradragsret for denne type udgifter i perioden fra og med den 1. juni 2011 til og med den 31. december 2013. Ordningen havde oprindeligt virkning til udgangen af 2013, men blev som led i finanslovsaftalen for 2012 afkortet med et år.
Siden er ordningen ophørt, genindført med tilbagevirkende kraft, udvidet med fritidsboliger og forlænget til og med 2014. Ordningen er ophørt ved udgangen af 2014, dvs. arbejdet skulle være udført senest den 31. december 2014.
 Efter ordningen kunne personer over 18 år fradrage lønudgifter, som de havde afholdt til hjælp og istandsættelse i hjemmet eller i en fritidsbolig på op til 15.000 kr. årligt pr. person.
 Skattefradraget var udformet som et ligningsmæssigt fradrag, hvilket svarede til et tilskud på ca. 30 pct. af lønudgifterne (i en gennemsnitskommune). Det maksimale tilskud pr. person udgjorde i 2014 således ca. 4.600 kr. årligt.
Det var ved ordningens indførelse en betingelse, at det omhandlede arbejde var udført i en helårsbolig, hvor den skattepligtige person havde fast bopæl.
Fradraget knyttede sig således til arbejde i eller på den bolig, hvor personen havde folkeregisteradresse.
Der var mulighed for at opnå fradrag, uanset om man boede i ejendommen som ejer, lejer eller andelshaver.
Det var dog en forudsætning, at personer, der boede i en lejebolig, andelsbolig eller ejerlejlighed, havde en individuel råderet over den del af boligen, som arbejdet blev udført på.
Lønudgifter til beboere i hjemmet kunne ikke trækkes fra.
Denne undtagelse betød bl.a., at man ikke kunne få fradrag for løn til ægtefæller, au pair-ansatte og hjemmeboende børn.
Der kunne ved ordningens udløb tillige opnås fradrag for lønudgifter ved vedligeholdelse mv. af fritidsboliger, som var omfattet af ejendomsværdiskatteloven.
Alle former for fritidsboliger, som kan tjene som bolig for ejeren, og hvor ejeren betaler ejendomsværdiskat af fritidsboligen, var omfattet af BoligJobordningen.
Det vil sige forskellige former for sommerhuse, fritidsboliger og ferieejerlejligheder og uanset, om boligen er beliggende i Danmark eller i udlandet.
Endvidere var såkaldte fleksboliger, dvs. helårsboliger, hvor ejeren har fået lov til at anvende boligen som fritidsbolig, omfattet.
Begge ægtefæller kunne opnå fradrag efter BoligJobordningen, selv om kun den ene ægtefælle ejede fritidsboligen.
Det var en forudsætning, at ægtefællerne var gift og samlevende på det tidspunkt, hvor det fradragsberettigede arbejde udførtes.
Der kunne ikke tages fradrag for udgifter til arbejde i en fritidsbolig udført af en person, der ejede fritidsboligen eller af en person, der havde fast bopæl i samme helårsbolig som ejeren eller en af ejerne af fritidsboligen.
Som for helårsboliger var der således ikke fradrag for lønudgifter til f.eks. ægtefæller, hjemmeboende børn eller au pair-ansatte for arbejde vedrørende en fritidsbolig.
De ydelser, der kunne give fradrag efter BoligJobordningen i forhold til helårsboliger, gav som udgangspunkt også fradrag i relation til fritidsboliger.
Der var dog ikke fradrag for serviceydelser vedrørende fritidsboliger, der udlejes, fordi der allerede indirekte bliver givet fradrag for sådanne ydelser efter gældende regler om fradragsret ved udlejning.
Det drejer sig om eksempelvis almindelig rengøring i form af vask og aftørring af flader i boligen, støvsugning, gulvvask, opvask og tøjvask, vinduespudsning, havearbejde i form af græsslåning, hækkeklipning, lugning og snerydning.
Enhver kortere eller længere udlejning af fritidsboligen i løbet af året afskar ejeren fra fradrag for serviceydelser efter BoligJobordningen i det pågældende år.
En ejer af en fritidsbolig, der udlejede fritidsboligen, kunne foretage fradrag efter BoligJobordningen for vedligeholdelses- og reparationsarbejder vedrørende fritidsboligen.
De fradragsberettigede ydelser omfattede både serviceydelser i hjemmet og i en fritidsbolig og indvendig og udvendig vedligeholdelse og reparation af eksisterende helårsbolig eller fritidsbolig.
Listen over de fradragsberettigede ydelser fremgår af § 1 i bekendtgørelse nr. 841 af 28. juni 2013 om BoligJobordningen med fradrag for hjælp og istandsættelse i hjemmet eller i en fritidsbolig.
I bilag 1 til dette lovforslag er listen over de fradragsberettigede ydelser ligeledes gengivet.
De fradragsberettigede serviceydelser omfattede således almindelig rengøring, herunder vask og aftørring af flader i boligen, rengøring af toilet og bad, støvsugning, gulvvask og boning, opvask, tøjvask og strygning, rensning eller vask af tæpper, gardiner og persienner mv.
Omfattet var også vinduespudsning (indvendig og udvendig), børnepasning (herunder aflevering og afhentning af børn i daginstitution, skole, fritidsklub og fritidsaktivitet) og almindeligt havearbejde (herunder græsslåning, hækkeklipning, lugning, beskæring af buske og træer og snerydning).
 De omfattede ydelser vedrørende indvendig og udvendig vedligeholdelse og reparation af eksisterende helårsboliger og fritidsboliger var bl.a. renovering, isolering og udskiftning af tag (herunder tagrender og afløb), reparation eller udskiftning af ruder og vinduer og døre, maling og isolering af ydervægge, installation af solfangere og solceller, reparation eller fornyelse af køkken og bad, gulvarbejde og reparation eller udskiftning af vandinstallationer og elinstallationer.
Der kunne alene fradrages udgifter til arbejdsløn inkl. moms.
Udgifter til materialer kunne således ikke fradrages.
Det var desuden en betingelse, at arbejdet var udført af en momsregistreret virksomhed i Danmark.
For arbejde i form af rengøring, vinduespudsning, børnepasning og almindeligt havearbejde måtte arbejdet dog tillige være udført af en person, der var fyldt 18 år inden udgangen af det pågældende indkomstår, og som var fuldt skattepligtig til Danmark.
Den, der udførte arbejdet, havde således enten et cvr-nummer eller cpr-nummer.
For fritidsboliger beliggende i udlandet var det en forudsætning for at opnå fradrag efter BoligJobordningen, at arbejdet var udført af en virksomhed, der var momsregistreret i et EU/EØS-land.
For serviceydelser (arbejde i form af rengøring mv.) kunne der også opnås fradrag, hvis arbejdet var udført af en person, der ved indkomstårets udløb var fyldt 18 år og var fuldt skattepligtig i et EU/EØS-land.
For fritidsboliger beliggende i et land, der ikke er medlem af EU/EØS, kunne arbejdet også udføres af en virksomhed i det pågældende land, der var momsregistreret eller registreret i forhold til andre omsætningsafgifter eller i forhold til indkomstskatter vedrørende det pågældende arbejde.
Var der tale om serviceydelser, kunne arbejdet også udføres af en person, der ved indkomstårets udløb var fyldt 18 år og var fuldt skattepligtig i det pågældende land.
 Det var endvidere en betingelse, at det pågældende land uden for Danmark, hvor fritidsboligen er beliggende, skal udveksle oplysninger med de danske myndigheder efter en dobbeltbeskatningsoverenskomst, en anden international overenskomst eller konvention eller en administrativt indgået aftale om bistand i skattesager.
De såkaldte »grænsegængere«, dvs. personer med fast bopæl uden for Danmark, som erhverver mindst 75 pct. af den skattepligtige indkomst i Danmark, kunne tilsvarende opnå fradrag efter BoligJobordningen, hvis arbejdet var udført af en virksomhed, der var momsregistreret i et EU/EØS-land, eller ved serviceydelser i form af rengøring, vinduespudsning, havearbejde mv. tillige af en person, der ved indkomstårets udgang var fyldt 18 år og var fuldt skattepligtig i et EU/EØS-land.
En grænsegænger kunne også opnå fradrag vedrørende en udenlandsk fritidsbolig, hvis vedkommende ville have været skattepligtig efter ejendomsværdiskatteloven af fritidsboligen på tidspunktet for arbejdets udførelse, hvis vedkommende havde været fuldt skattepligtig til Danmark.
Der kunne ikke tages fradrag for udgifter, der var ydet tilskud til efter andre offentlige støtteordninger, herunder reglerne i lov om hjemmeservice, eller andre udgifter, som er fradraget ved opgørelse af den skattepligtige indkomst efter andre regler i skattelovgivningen.
Det var også tilfældet for udgifter til børnepasning, der var skattefritaget hos modtageren efter ligningslovens § 7 Æ (reservebedsteforælderordningen). Tilsvarende kunne pensionister, der udførte arbejde i eller i tilknytning til private hjem, ikke anvende den skattefri bundgrænse på 10.000 kr. (2010-niveau) i ligningslovens § 7 Å, hvis den, der havde fået udført arbejdet, tog fradrag for arbejdet efter BoligJobordningen, jf. nærmere afsnit 3.1.2.
 Det var en betingelse for fradragsret, at den skattepligtige havde betalt for det udførte arbejde via en elektronisk betalingsform, dvs. enten ved overførsel via bank, netbank eller posthus, ved kortbetaling via leverandørens hjemmeside eller kortterminal, eller ved brug af indbetalingskort (girokort). Betaling med check eller kontanter gav således ikke ret til fradrag.
 Derudover stillede BoligJobordningen krav om, at den skattepligtige selv skulle foretage indberetning af oplysninger om det fradragsberettigede arbejde til SKAT via et elektronisk indberetningsmodul i TastSelv-systemet.
Fradraget blev henført til det indkomstår, hvor arbejdet blev betalt.
Fradraget blev dog henført til det indkomstår, hvor arbejdet var udført, hvis betalingen var sket inden for 2 måneder efter dette indkomstårs udløb.
Der kunne ikke foretages fradrag for arbejde, der blev betalt den 1. marts 2015 eller senere.
3.1.2. Skattefrihed for pensionisters vederlag for arbejde i eller i tilknytning til private hjem Efter gældende ret er lønindtægter som udgangspunkt skattepligtige for modtageren.
Fra 1. januar 2013 er der dog indført regler om skattefrihed for vederlag på op til 10.000 kr. (2010-niveau) årligt betalt til pensionister for arbejde udført i eller i tilknytning til private hjem.
Det skattefri vederlag kan i 2015 højst udgøre 10.400 kr.
Beløbsloftet var 10.200 kr. i 2014.
Skattefriheden er betinget af, at den person, der udfører arbejdet, opfylder alderskravet i lov om social pension til at modtage folkepension.
Det betyder, at de omfattede personer mindst skal være fyldt 65 år.
Kravet til hvilken alder, der kan udløse folkepension, forhøjes gradvist for personer, der er født den 1. januar 1954 eller senere.
 Det er en forudsætning, at arbejdet udføres i eller i tilknytning til private hjem, og at arbejdet ikke udføres som led i erhvervsmæssig virksomhed.
Ved arbejde i private hjem forstås ydelser, som ellers normalt udføres af personerne i husstanden selv.
Som eksempler herpå kan nævnes indkøb, madlavning, strygning, vask, opvask og rengøring, havearbejde og småreparationer på boligen.
Ved arbejde i tilknytning til private hjem forstås ydelser, som er tilknyttet familie- og privatlivet.
Som eksempler herpå kan nævnes aflevering og afhentning af børn i dagsinstitutioner og skole mv., lektiehjælp, børnepasning, hundeluftning og indlevering af rensetøj.
Det er endvidere en betingelse for skattefrihed for vederlag til folkepensionister, at hvervgiver ikke indberetter arbejdet som fradragsberettiget ydelse efter BoligJobordningen.
Det skyldes, at det er et grundlæggende princip i BoligJobordningen, at der ikke skal være situationer, hvor arbejde udført i private hjem er skattebegunstiget både på hvervgiverens side og udførerens side.
Hvis en hvervgiver derfor indberetter lønudgiften som et fradrag efter BoligJobordningen, vil beløbet automatisk blive ført på selvangivelsen som skattepligtig indkomst hos den pensionist, der har udført arbejdet.
Og den pågældende pensionist kan derefter ikke anvende skattefritagelsesbestemmelsen i ligningslovens § 7 Å, stk. 3, for så vidt angår denne indtægt.
Det er det indberettede beløb efter BoligJobordningen, der reducerer pensionistens skattefri beløbsgrænse.
Hvis hvervgiver eksempelvis kun har indberettet fradragsberettiget arbejdsløn efter BoligJobordningen for 5.000 kr. for pensionistens arbejde (eksempelvis fordi der også er taget fradrag for noget andet fradragsberettiget håndværkerarbejde), kan pensionisten således stadig opnå skattefrihed for andet vederlag for arbejde udført hos samme hvervgiver, hvis betingelserne herfor er opfyldt.
Har den konkrete hvervgiver i eksemplet betalt 10.000 kr. for pensionistens arbejde, har pensionisten således mulighed for at få 5.000 kr. skattefrit.
Pensionisten kan således udnytte den skattefri beløbsgrænse for vederlag for arbejde i private hjem, i det omfang vederlaget ikke indberettes efter BoligJobordningen.
 Det forhold, at vederlag for det omfattede arbejde ikke medregnes ved opgørelsen af den skattepligtige indkomst, indebærer, at vederlaget ikke får betydning for folkepensionen eller andre indkomstafhængige overførselsindkomster.
3.2. Lovforslaget 3.2.1. Genindførelse af BoligJobordningen Det foreslås at genindføre BoligJobordningen med skattemæssigt fradrag for lønudgifter til hjælp og istandsættelse i hjemmet i 2015. Ordningen videreføres i uændret udformning  dvs. som reglerne var, da ordningen ophørte med udgangen af 2014. Det gælder også de fradragsberettigede ydelser, som er gengivet i bilag 1 til dette lovforslag.
Det maksimale fradrag er 15.000 kr. årligt pr. person.
Da fradraget gives som et ligningsmæssigt fradrag, dvs. med en skatteprocent i en gennemsnitskommune på ca. 29,6 pct. (inkl. kirkeskat), vil skatteværdien af fradraget i 2015 være op til ca. 4.440 kr. pr. person.
Fradraget henføres som udgangspunkt til det indkomstår, hvor udgiften er betalt.
Fradraget kan dog henføres til det indkomstår, hvor arbejdet er udført, såfremt der er betalt for arbejdet inden for to måneder efter det pågældende indkomstårs udløb.
Der kan ikke foretages fradrag for arbejde, der betales den 1. marts 2016 eller senere.
 Det er som hidtil en betingelse, at den skattepligtige har betalt for det udførte arbejde via en elektronisk betalingsform, dvs. enten ved overførsel via bank, netbank eller posthus, ved kortbetaling via leverandørens hjemmeside eller kortterminal, eller ved brug af indbetalingskort (girokort). Det er ligeledes en betingelse, at den skattepligtige foretager indberetning af det fradragsberettigede beløb til skattemyndighederne med angivelse af, hvem der har udført arbejdet.
 Der henvises i øvrigt til beskrivelsen af BoligJobordningen under gældende ret, jf. afsnit 3.1.1.
3.2.2. Bevarelse af skattefrihed for pensionisters vederlag for arbejde i eller i tilknytning til private hjem i 2015 Da lovgivningen om videreførelse af BoligJobordningen først vil være gennemført i løbet af 2. halvår af 2015, men skal have virkning allerede fra den 1. januar 2015, kan der i 2015 være pensionister, der har fået udbetalt et skattefrit vederlag for arbejde udført i et privat hjem efter reglerne i ligningslovens § 7 Å, stk. 3, samtidig med, at hvervgiver nu kan foretage fradrag efter BoligJobordningen med virkning for arbejde udført i samme periode.
 Da det er en betingelse for disse pensionisters skattefrihed, at hvervgiver ikke indberetter fradrag for det udførte arbejde, bevirker genindførelsen af BoligJobordningen med virkning fra den 1. januar 2015, at der kan være pensionister, der ikke vil opnå den forventede skattefrihed for vederlag for arbejde, der er udført i første halvdel af 2015.
Denne problemstilling er kun aktuel for så vidt angår serviceydelserne i BoligJobordningen.
Det skyldes, at reparations- og vedligeholdelsesarbejde ikke giver adgang til fradrag efter ordningen, hvis det udføres af personer, men kun hvis det udføres af momsregistrerede virksomheder.
Det foreslås på den baggrund at sikre, at pensionister, der har udført serviceydelser i private hjem i 2015, bevarer muligheden for skattefrihed, selv om hvervgiveren efterfølgende indberetter fradrag for det udførte arbejde.
Den foreslåede overgangsregel gælder arbejde udført i hele 2015, da hovedparten af 2015 under alle omstændigheder vil være forløbet, når loven træder i kraft.
 Det bemærkes, at hvervgiver for at kunne opnå fradrag for arbejde udført i den nævnte periode skal opfylde de sædvanlige betingelser, der stilles i relation til BoligJobordningen - herunder have betalt elektronisk og indberettet oplysningerne til SKAT via TastSelv-systemet.
 Der vil, når lovforslaget er vedtaget, komme nærmere information fra SKAT om, hvordan de berørte pensionister skal forholde sig for at bevare skattefriheden af indtægt fra servicearbejde udført i 2015.
3.2.3. Videreførelse af den administrative løsning Ved indførelsen af BoligJobordningen valgte man en administrativ løsning med krav om elektronisk betaling af det udførte arbejde samt efterfølgende elektronisk indberetning af oplysninger til SKAT via TastSelv-systemet.
Denne løsning vil fortsat blive anvendt ved den foreslåede genindførelse af ordningen.
Systemet sikrer automatisk, at fradraget bliver ført på selvangivelsen hos køber, og at indtægten bliver indberettet på årsopgørelsen hos den person, der har udført arbejdet.
Hvis der er tale om en momsregistreret virksomhed, indgår indtægterne som en kontroloplysning i relation til stikprøvekontrol af selvangivelse og momsangivelse.
Den administrative løsning har med den fornødne forudgående vejledning i praksis vist sig at være relativt nem at anvende for både borgere og skattemyndigheder og har ikke givet anledning til systemmæssige eller praktiske problemer.
Køberne af de pågældende serviceydelser har kunnet ordne indberetningen hjemmefra via internetadgang, hvorefter systemet automatisk har sørget for resten.
For de borgere, der ikke selv har internetadgang, har det været muligt at få hjælp til indberetning på skattecentre og hos kommunernes borgerservice.
Den administrative løsning sikrer også, at fradraget kun gives, hvis den, der udfører arbejdet, har et cpr- eller cvr-nummer, så beløbsmodtager kan identificeres og beskattes.
Herved udelukkes fradrag ved brug af uregistrerede virksomheder.
Endelig giver de indberettede oplysninger SKAT et kontrolspor, som kan bruges ved eksempelvis momskontrol.
4. Økonomiske konsekvenser for det offentlige Det skønnes, at det umiddelbare mindreprovenu vedrørende BoligJobordningen i 2014 beløb sig til ca. 1,8 mia. kr.
 I lyset af, at der har været usikkerhed om genindførelsen af ordningen, og at nærværende lovforslag fremsættes midt i indkomståret, skønnes det, at det umiddelbare mindreprovenu ved genindførelsen i 2015 vil blive lidt mindre end i 2014.
Det vurderes således med nogen usikkerhed, at det umiddelbare mindreprovenu ved ordningen i 2015 vil beløbe sig til ca. 1,6 mia. kr. eller omkring 90 pct. af niveauet i 2014. Efter automatisk tilbageløb på moms og afgifter skønnes mindreprovenuet at udgøre ca. 1,2 mia. kr.
Med afsæt i Skatteministeriets evaluering af BoligJobordningen fra maj 2015 vurderes selvfinansieringsgraden ved ordningen at udgøre omkring 10 pct.
Efter tilbageløb og adfærd skønnes mindreprovenuet således til ca. 1,1 mia. kr., jf. tabel 1.
 Som følge af den sene fremsættelse af lovforslaget og på baggrund af erfaringerne fra de tidligere år antages det, at den overvejende del af fradraget vil blive indberettet sent i indkomståret eller i forbindelse med udfyldelsen af selvangivelsen i starten af 2016. Det vurderes derfor, at forslaget medfører et mindreprovenu på ca. 0,4 mia. kr. i finansåret 2015, mens det resterende mindreprovenu vil fremkomme som overskydende skat eller mindre restskat i forbindelse med udsendelsen af årsopgørelserne for 2015 i foråret 2016.
For kommunerne og folkekirken vil forslaget medføre et mindreprovenu på henholdsvis ca. 1.340 mio. kr. og ca. 40 mio. kr.
Forslaget får dog ingen økonomiske virkninger for kommunerne og folkekirken for indkomståret 2015, da samtlige kommuner har anvendt det statsgaranterede udskrivningsgrundlag ved budgetteringen for 2015. Der vil således ikke skulle ske efterregulering af lovens virkning i forbindelse med afregningen af de kommunale skatter vedrørende indkomståret 2015 i 2018. Forslaget har ingen økonomiske konsekvenser for regionerne.
 BoligJobfradraget har karakter af en skatteudgift, og genindførelsen af BoligJobordningen medfører en forøgelse heraf, svarende til forslagets umiddelbare mindreprovenu.
5. Administrative konsekvenser for det offentlige Forslaget om at genindføre BoligJobordningen uændret i 2015 skønnes at medføre engangsomkostninger til systemtilretninger på ca. 0,5 mio. kr.
 6. Økonomiske konsekvenser for erhvervslivet mv.
 Genindførelsen af BoligJobordningen vil have positive økonomiske konsekvenser for erhvervslivet.
Anvendelsen af BoligJobordningen for indkomstårene 2013 og 2014 viser, at omkring 90 pct. af fradragene vedrører istandsættelse og forbedringer af helårsboligen og fritidsboligen.
Der vil således navnlig blive tale om positive konsekvenser for de virksomheder, der beskæftiger sig med reparation og vedligeholdelse.
Endvidere forventes ordningen at have særligt positive økonomiske konsekvenser for håndværksvirksomhederne i en række yderkommuner med stor koncentration af sommerhuse.
7. Administrative konsekvenser for erhvervslivet Genindførelsen af BoligJobordningen skønnes ikke at medføre væsentlige administrative konsekvenser for erhvervslivet.
Fradraget er betinget af, at køberen af ydelsen anvender et elektronisk indberetningsmodul i SKATs TastSelv-system.
Ordningen kræver ikke forhåndsgodkendelser eller indsendelse af dokumentation for de involverede virksomheder.
8. Administrative konsekvenser for borgerne Fradraget er betinget af, at køberen af ydelsen dels anvender en elektronisk betalingsform, dels anvender et elektronisk indberetningsmodul i SKATs TastSelv-system.
Herved føres fradraget automatisk på selvangivelsen hos køber, og indtægten føres på årsopgørelsen hos den privatperson, der udfører arbejdet.
Hvis arbejdet er udført af en virksomhed, anvendes indberetningen som en kontroloplysning.
Løsningen vil for langt de fleste købere af de pågældende serviceydelser således bestå i en betalingsoverførsel samt en indberetning i TastSelv, begge dele via internet.
Systemet sørger for resten.
Den administrative løsning er således forholdsvis enkel for borgeren at anvende.
Den kræver ikke forhåndsgodkendelser eller indsendelse af dokumentation for borgeren eller de involverede virksomheder.
 For de borgere, der ikke selv har internetadgang eller pårørende, der kan hjælpe, vil betalingen kunne ske via pengeinstitut, posthus eller kortbetaling, og indberetning vil kunne ske på skattecentre eller i kommunernes borgerservice.
9. Miljømæssige konsekvenser Forslaget har positive miljømæssige konsekvenser i form af øget energibesparende vedligeholdelse, der dog ikke kan kvantificeres nærmere.
Baggrunden for denne vurdering er erfaringer med anvendelsen i 2013 og 2014, hvor skatteyderne i forbindelse med indberetningen af fradraget skulle rubricere den udførte opgave i en af fem følgende kategorier: rengøring, vinduespudsning, børnepasning, havearbejde, energibesparende vedligeholdelse og øvrig vedligeholdelse.
Opgørelsen viste, at omkring 30 pct. af det udførte arbejde blev rubriceret i kategorien energibesparende vedligeholdelse.
10. Forholdet til EU-retten BoligJobordningen, der udløb ved udgangen af 2014, omfattede af hensyn til EUF-Traktatens regler om kapitalens fri bevægelighed, jf.
EU-Domstolens dom i den såkaldte Jäger-sag (C-256/06), også udenlandske fritidsboliger.
Fritidsboligen skulle dog være beliggende i et land, som i henhold til aftale mv. skal udveksle skatteoplysninger med de danske myndigheder.
Der blev efter BoligJobordningen ikke stillet krav om, at arbejde på udenlandske fritidsboliger skulle udføres af virksomheder, der er momsregistrerede i Danmark, eller af personer, der er skattepligtige til Danmark, idet det ville vanskeliggøre mulighederne for at opnå fradrag, hvis en ejer af en fritidsbolig i udlandet ikke må anvende lokal arbejdskraft.
Af samme grund kunne grænsegængere opnå fradrag, selv om arbejdet blev udført af en håndværker, som ikke var momsregistreret i Danmark, eller af en person, der ikke var skattepligtig til Danmark.
 Forslaget genindfører BoligJobordningen i uændret form og indeholder dermed tilsvarende regler.
 11. Hørte myndigheder og organisationer mv.
 Lovforslaget er samtidig med fremsættelsen sendt i høring hos følgende myndigheder og organisationer mv.: 3F, Advokatsamfundet, Andelsboligforeningernes Fællesrepræsentation, AE Rådet, ATP, Boligselskabernes Landsforening, CEPOS, Cevea, Danmarks Rederiforening, Dansk Arbejdsgiverforening, Dansk Byggeri, Dansk Ejendomsmæglerforening, Dansk Energi, Dansk Erhverv, Dansk Iværksætterforening, Datatilsynet, DI, Danske Advokater, Danske Regioner, Den Danske Skatteborgerforening, Ejendomsforeningen Danmark, Ejerlederne, Erhvervsstyrelsen, Feriehusudlejernes Brancheforening, Finansrådet, FOA, FSR  danske revisorer, Forsikring & Pension, Horesta, Håndværksrådet, Ingeniørforeningen, InvesteringsFondsBranchen, KL, Kraka, Landbrug & Fødevarer, Landsskatteretten, Lejernes Landsorganisation, Ledernes Hovedorganisation, Parcelhusejernes Landsforening, RockwoolFonden, Skatteankestyrelsen, SRF Skattefaglig Forening, Seges og Ældresagen.
Bemærkninger til lovforslagets enkelte bestemmelser Til § 1 Til nr. 1 og 2 Det foreslås i § 1, nr. 1, jf. § 2, stk. 3, at pensionister, der i 2015 har udført arbejde for en privat hvervgiver i eller i tilknytning til private hjem, kan modtage skattefrit vederlag herfor efter de gældende regler i ligningslovens § 7 Å, stk. 3, uanset at hvervgiveren indberetter arbejdet som en fradragsberettiget ydelse efter BoligJobordningen.
 Forslaget tager højde for, at genindførelsen af BoligJobordningen først vil træde i kraft i andet halvår af 2015. Fra den 1. januar 2015 og frem til lovens ikrafttræden kan der være pensionister, der har udført arbejde i et privat hjem, som vedkommende har haft en forventning om at få et skattefrit vederlag for (maks. 10.400 kr. i 2015).
Det foreslås derfor at indføre en affattelse af § 7 Å, stk. 3, jf. lovforslagets § 1, nr. 1, der sikrer, at pensionister, der har udført arbejde i 2015, kan bevare skattefriheden, selvom hvervgiver efterfølgende, når genindførelsen af BoligJobordningen er vedtaget, tager fradrag for det udførte arbejde.
Der er således tale om en begunstigende regel.
Bestemmelsen vil, jf. lovforslagets § 2, stk. 2 og 3, alene have virkning for 2015, jf. bemærkningerne til § 2.
Den foreslåede affattelse af § 7 Å, stk. 3, i lovforslagets § 1, nr. 2, svarer til gældende regler, dvs. med betingelse om, at det er en forudsætning for skattefrihed for pensionistens vederlag, at hvervgiver ikke indberetter fradrag efter BoligJobordningen for det samme arbejde.
Bestemmelsen skal have virkning fra den 1. januar 2016, jf. bemærkningerne til lovforslagets § 2, stk. 2.
Til nr. 3 Det foreslås at genindføre BoligJobordningen med fradrag på op til 15.000 kr. årligt pr. person for udgifter til arbejdsløn til hjælp og istandsættelse i hjemmet eller i en fritidsbolig i 2015.
Der er tale om en genindførelse af BoligJobordningen i uændret form.
Det foreslås således, at det er en betingelse for at opnå fradrag efter ordningen, at arbejdet vedrørende en helårsbolig er udført i perioden fra og med den 1. juni 2011 til og med den 31. december 2015, og at arbejdet vedrørende en fritidsbolig er udført i perioden fra og med den 22. april 2013 til og med den 31. december 2015. Ved at forlænge periodens sluttidspunkt fra den 31. december 2014 til den 31. december 2015 er der i realiteten tale om en videreførelse af BoligJobordningen med et år til udgangen af 2015.
 For beskrivelse af de fradragsberettigede ydelser og betingelserne for at opnå fradrag efter BoligJobordningen vedrørende helårsboliger og fritidsboliger henvises til beskrivelsen af gældende regler, jf. forslagets afsnit 3.1.1.
Til nr. 4 Det foreslås som konsekvens af den foreslåede genindførelse af BoligJobordningen i 2015, jf. forslagets § 1, nr. 3, at der ikke kan foretages fradrag for lønudgifter til arbejde, der først betales den 1. marts 2016 eller senere.
Til § 2 Det foreslås i stk. 1, at loven træder i kraft dagen efter bekendtgørelsen i Lovtidende.
Derved kan de administrative procedurer vedrørende ordningen, herunder indberetningssystemet, hurtigst muligt sættes i gang.
 Det foreslås i stk. 2, at affattelsen af § 7 Å, stk. 3, der svarer til den gældende affattelse af bestemmelsen, træder i kraft den 1. januar 2016. Det indebærer, at bestemmelsen har virkning fra den 1. januar 2016.
Det foreslås i stk. 3, at genindførelsen af BoligJobordningen får virkning for arbejde vedrørende en helårsbolig eller en fritidsbolig udført i 2015. Genindførelsen har således virkning før lovens ikrafttrædelsestidspunkt.
Lovforslaget indeholder kun begunstigende bestemmelser.
 Det foreslås desuden i stk. 3, at affattelsen af ligningslovens § 7 Å, stk. 3, jf. lovforslagets § 1, nr. 1, hvorefter pensionisten kan bevare skattefrihed for vederlag omfattet af ligningslovens § 7 Å, stk. 3, uanset at hvervgiver foretager fradrag efter BoligJobordningen, har virkning fra og med den 1. januar 2015. Det sikres hermed, at pensionister, der i 2015 udfører arbejde i eller i tilknytning til et privat hjem, kan bevare skattefriheden, uanset at hvervgiver efterfølgende foretager fradrag efter BoligJobordningen for det pågældende arbejde, jf. også bemærkningerne § 1, nr. 1 og 2.
Bilag 1 Ydelser omfattet af fradragsordningen A.
Serviceydelser i hjemmet eller i en fritidsbolig  Almindelig rengøring  Vask og aftørring af flader i boligen  Rengøring af toilet og bad  Støvsugning, gulvvask og boning  Rensning eller vask af tæpper, gardiner, persienner mv.
 Opvask  Tøjvask og strygning Vinduespudsning  Indvendig vinduespudsning  Udvendig vinduespudsning Børnepasning  Børnepasning i hjemmet eller i en fritidsbolig  Aflevering og afhentning af børn til og fra daginstitution, skole, fritidsklub og fritidsaktivitet Almindeligt havearbejde m.v.
 Græsslåning  Hækkeklipning  Lugning  Beskæring af buske og træer  Snerydning B.
Vedligeholdelse og reparation af eksisterende helårsboliger eller fritidsboliger Boligens ydre rammer  Reparation, renovering, isolering og udskiftning af tag, herunder tagrender og afløb  Reparation eller udskiftning af ruder og vinduer og terrassedøre med glas  Reparation eller udskiftning af yderdøre, terrassedøre mv.
