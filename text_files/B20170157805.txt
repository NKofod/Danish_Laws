Bekendtgørelse om ændring af bekendtgørelse om ophold og betaling for ophold på skolehjem på maritime uddannelsesinstitutioner, betaling for beklædning, udlån af uniform og undervisningsmaterialer, deltagerbetaling for godkendt radiokursus samt forskellige former for understøttelse til deltagere ved visse maritime grund- og efteruddannelser § 1 I bekendtgørelse nr. 1596 af 15. december 2016 om ophold og betaling for ophold på skolehjem på maritime uddannelsesinstitutioner, betaling for beklædning, udlån af uniform og undervisningsmaterialer, deltagerbetaling for godkendt radiokursus samt forskellige former for understøttelse til deltagere ved visse maritime grund- og efteruddannelser foretages følgende ændringer:
 1. Bekendtgørelsens titel affattes således:
»Bekendtgørelse om ophold og betaling for ophold på skolehjem på maritime uddannelsesinstitutioner, betaling for beklædning, udlån af uniform og undervisningsmaterialer, deltagerbetaling til visse kurser samt forskellige former for understøttelse til deltagere ved visse maritime grunduddannelser m.m.« 2. I indledningen indsættes efter »16. maj 2015,«: »som ændret ved lov nr. 700 af 8. juni 2017,«.
 3. § 2, nr. 6, affattes således:
»6) Kurser efter § 7.« 4. § 7 affattes således:
 »§ 7. En maritim uddannelsesinstitution opkræver delvis betaling for deltagelse i undervisning og i prøver og anden bedømmelse, der indgår i eksamen, i kurser, hvortil der ydes delvis tilskud, når følgende betingelser er opfyldt:
 1) Kurset opfylder kvalifikationskrav fastsat af Søfartsstyrelsen i henhold til lov om skibes besætning.
 2) Kurset indgår udelukkende i en maritim uddannelse, som ikke er på videregående uddannelsesniveau.
Stk. 2. Deltagerbetalingen efter stk. 1 dækker den del af udgiften, som ikke dækkes af tilskuddet fra Styrelsen for Institutioner og Uddannelsesstøtte.
Tilskuddet fra styrelsen fremgår af finansloven.
Stk. 3. Styrelsen for Institutioner og Uddannelsesstøtte offentliggør en gang årligt en oversigt over kurser, som opfylder betingelserne efter stk. 1, og som derfor er tilskudsberettiget det kommende år.« 5. I § 8, stk. 1, indsættes efter »følgende uddannelser«: », der udbydes efter lov om maritime uddannelser«.
 6. I § 8, stk. 1, nr. 3, affattes således:
»3) Kurser efter § 7.« 7. I § 9, stk. 2, ændres »efteruddannelse efter lov om maritime uddannelser« til: »kurser efter § 7«.
 8. I § 10, stk. 1 og 2, ændres »efteruddannelse for skibsassistenter« til: »kurser efter § 7«.
 9. I § 11, stk. 1, udgår »og efteruddannelse«.
§ 2 Stk. 1. Bekendtgørelsen træder i kraft den 1. januar 2018.
 Stk. 2. Bekendtgørelse nr. 1120 af 14. december 2000 om tilskud til praktikplads mv. til søs ophæves.
