Ankestyrelsens principafgørelse O-68-93 om udslusning - pension - egen bolig - sygehus - delvist ophør - refusion Resume:
En kvinde var indlagt på amtshospitalet i B kommune.
Hun blev udskrevet til egen bolig med dagpatientstatus.
Hun modtog hjemmehjælp.
B kommune havde ikke ret til refusion.
Ankestyrelsen lagde vægt på, at kvinden efter udskrivning til eget hjem havde klaret sig for sin pension, og at den ydede hjemmehjælp var af et begrænset omfang.
 Kassation:
Der er kommet nye regler på området Love:
Lov om social bistand - lovbekendtgørelse nr. 829 af 1. oktober 1992 - § 11, stk. 1 Sagsfremstilling:
 En kvinde, som led af skizofreni, blev i juni 1967 fra A kommune indlagt på amtshospitalet i B kommune.
 Hun havde fået førtidspension siden juni 1967.
Hun blev udskrevet til egen bolig i B kommune i januar 1968 med dagpatientstatus.
I perioden indtil maj 1980 var hun indlagt 23 gange.
Imellem indlæggelserne var hun dagpatient.
I perioden 1981 til 1989 havde hun været indlagt 5 gange.
Imellem disse indlæggelser havde hun ikke status af dagpatient, men blev fulgt af amtshospitalets distriktpsykiatriske hjemmesygeplejerske.
Den 1. februar 1991 flyttede hun i ældrebolig ved et plejehjem, og kom under døgnplejen.
Hun modtog hjemmehjælp i 8 1/2 time pr. uge, og hjemmesygeplejersken kom morgen og aften.
 Nævnet har fandt ikke grundlag for at pålægge A kommune at give refusionstilsagn til B kommune.
 Nævnet fandt, at kvinden ikke havde været anbragt i institution eller pleje i B kommune efter januar 1968. Betalingsforpligtelsen kunne derfor ikke føres tilbage til A kommune.
 B kommune havde i klagen bl.a. anført, at det må have betydning, at klienten havde været underkastet særforsorg og efter dennes udlægning fortsat konstant havde haft tilknytning til det amtslige regie, der tog over efter udlægningen.
 Sagen blev behandlet i principielt møde til afklaring af, hvilken betydning det har for refusionsspørgsmålet, at en person, der modtager førtidspension, udskrives som dagpatient og modtager støtte efter bistandsloven til bl.a. hjemmehjælp.
 Afgørelse:
 Ankestyrelsen fandt, at B kommune ikke kunne kræve refusion af den kommunale andel af udgifterne ved bistand til kvinden i henhold til lov om social bistand § 11.
 Ankestyrelsen lagde vægt på, at hun efter udskrivning til eget hjem havde klaret sig for sin førtidspension, og at den ydede hjemmehjælp havde et så begrænset omfang, at hun ikke kunne anses for at være anbragt i pleje i B kommune.
 Ankestyrelsen tiltrådte således nævnets afgørelse.
