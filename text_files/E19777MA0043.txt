Højesterets dom af 5. april 1977 Under en ved Østre Landsret anlagt sag påstod en frugt- og grønthandler  

 ministeriet for skatter og afgifter tilpligtet at anerkende, at en af  

 toldvæsenet i medfør af lovens § 34, stk 2, foretagen skønsmæssig ansættelse  

 af virksomhedens afgiftstilsvar for en periode på godt 4 år principalt skulle  

 ophæves, subsidiært at ansættelsen skulle nedsættes til et af retten fastsat  

 beløb.
 Nævnet vedrørende merværdiafgift mv havde stadfæstet toldvæsenets  

 afgørelse om, at der efter de foreliggende fejl og mangler ved virksomhedens  

 regnskabsførelse var grundlag for en skønsmæssig ansættelse af  

 afgiftstilsvaret.
 Nævnet havde endvidere tiltrådt det af toldvæsenet udøvede skøn over  

 størrelsen af afgiftstilsvaret.
Ved dom af 30. juni 1976 blev ministeriet frifundet.
Selv om der ikke ved  

 toldvæsenets stikprøvevise kontrol var fundet regnskabsfejl for hele den  

 omhandlede periodes vedkommende, fandt retten efter de tilvejebragte  

 oplysninger om de forefundne fejl og mangler ved regnskabsmaterialet ikke  

 grundlag for at tilsidesætte den af toldmyndighederne foretagne vurdering,  

 hvorefter regnskabet ikke var lagt til grund ved opgørelsen af  

 afgiftstilsvaret, der derfor med rette var foretaget skønsmæssigt.
 Sagen blev af frugt- og grønthandleren indbragt for Højesteret, der ved  

 dom af 5. april 1977 stadfæstede landsretsdommen.
Højesteret udtalte bl a, at værdien af et regnskab i høj grad er afhængig  

 af, at der dagligt eller i det mindste meget hyppigt foretages effektive  

 kasseafstemninger, og at der når dette ikke gøres er grundlag for en  

 skønsmæssig ansættelse for hele perioden.
Der fandtes ikke holdepunkter for  

 at fastslå, at den foretagne ansættelse lå uden for rammerne af toldvæsenets  

 skøn.
