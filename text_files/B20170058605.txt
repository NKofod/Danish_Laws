Bekendtgørelse om sikring efter lov om arbejdsskadesikring for personer i døgnophold efter lov om social service I medfør af § 3, nr. 1, i lov om arbejdsskadesikring, jf. lovbekendtgørelse nr. 216 af 27. februar 2017, fastsættes:
 § 1. Følgende personer er sikret efter arbejdsskadesikringsloven:
 1) Børn og unge, der har døgnophold i opholdssteder efter lov om social service § 66, stk. 1, nr. 5, eller døgninstitutioner efter lov om social service § 66, stk. 1, nr. 6.
 2) Børn og unge på efterskoler, frie fagskoler og frie grundskoler med kostafdeling efter lov om social service § 66, stk. 1, nr. 7.
 Stk. 2. Sikringen omfatter ikke børn og unge i familiepleje.
Stk. 3. Sikringen omfatter følgerne af skader, der er forårsaget af aktiviteter af enhver art, der naturligt er forbundet med opholdet.
Sikringen omfatter ikke følgerne af rent private aktiviteter udenfor institutionen.
 § 2. Afgørelse om erstatning for tab af erhvervsevne kan tidligst træffes, når barnets eller den unges ophold på opholdsstedet eller i døgninstitutionen ophører.
 Stk. 2. Årslønsfastsættelsen efter § 24 i lov om arbejdsskadesikring foretages efter et skøn under hensyn til barnets eller den unges eventuelle erhvervsindtægt i tiden forud for optagelsen i opholdsstedet eller døgninstitutionen, og til den udsigt til erhvervsindtægt, barnet eller den unge kunne have påregnet, hvis skaden ikke havde erhvervsmæssige følger.
 § 3. Bekendtgørelsen træder i kraft den 1. juli 2017.
 Stk. 2. Bekendtgørelse nr. 1272 af 29. november 2006 om sikring efter lov om arbejdsskadesikring for personer i døgnophold efter lov om social service ophæves.
