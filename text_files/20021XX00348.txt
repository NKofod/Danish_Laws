Skriftlig fremsættelse (27. marts 2003) Justitsministeren  

  

 (Lene Espersen):
 Herved tillader jeg mig for Folketinget at fremsætte:
 Forslag til lov om  

 ændring af lov om international fuldbyrdelse af forældremyndighedsafgørelser  

 m.v. (internationale børnebortførelser), pasloven og ægteskabsloven  

 (Retshjælpsordning i børnebortførelsessager m.v.).
(Lovforslag nr.
L 198).
Internationale børnebortførelser har store menneskelige  

 omkostninger både for barnet og den efterladte forælder.
Samtidig med den  

 stigende internationalisering og en stigning i antallet af ægteskaber mellem  

 personer  

 af forskellig nationalitet er der i de senere år sket en betydelig stigning i  

 antallet af børnebortførelser.
Regeringen ønsker at forbedre indsatsen for at forebygge  

 børnebortførelser og for at hjælpe forældre til bortførte børn.
Som et første  

 led i denne indsats blev der i foråret 2002 etableret en rådgivningslinje  

 (hotline)  

 i Civilretsdirektoratet, hvor forældre, der har fået et barn bortført til  

 udlandet, eller som frygter bortførelse, kan få rådgivning døgnet rundt.
 Det fremsatte lovforslag bygger på anbefalingerne i  

 rapporten  Børnebortførelser , som i januar 2003 blev afgivet af en  

 arbejdsgruppe med repræsentanter fra Justitsministeriet og  

 Udenrigsministeriet.
For det første foreslås der indført en adgang til at yde  

 retshjælp til forældre til børn, som er bortført fra Danmark til udlandet,  

 eller som ulovligt tilbageholdes der.
Retshjælpsordningen vil blive  

 administreret af Civilretsdirektoratet.
Retshjælpen kan for det første ydes til udgifter til  

 advokatbistand både i Danmark og i udlandet, såfremt det f.eks. er relevant  

 at  

 anlægge retssag i udlandet.
Ordningen omfatter endvidere udgifter til  

 oversættelse og legalisering af nødvendige dokumenter samt forælderens  

 udgifter  

 til at rejse til udlandet, hvis det er nødvendigt for at føre sagen i  

 udlandet.  

 Hvis den pågældende forælder taber retssagen i udlandet, kan der også ydes  

 retshjælp til dækning af sagsomkostninger, som den pågældende bliver pålagt  

 at  

 betale til modparten.
 Det er som udgangspunkt en betingelse for at yde retshjælp,  

 at der efter dansk ret er tale om en børnebortførelse, og at barnet havde  

 bopæl  

 i Danmark ved bortførelsen eller den ulovlige tilbageholdelse.
 Retshjælpsordningen omfatter både tilfælde, hvor barnet er  

 bortført til et land, som har tiltrådt de internationale konventioner om  

 børnebortførelser, og tilfælde, hvor barnet er bortført til et land, som ikke  

 har tiltrådt nogen af disse konventioner.
 Justitsministeriet vil efter ansøgning kunne udpege et antal  

 særligt kvalificerede advokater, som ministeriet kan anbefale den efterladte  

 forælder at benytte i en børnebortførelsessag.
For i nogle situationer at kunne forebygge en  

 børnebortførelse, foreslås for det andet en ændring af pasloven, der vil give  

 den eller dem, som har forældremyndigheden over et barn, mulighed for at  

 kræve  

 barnet slettet i andre personers pas.
Denne ændring vil indebære, at den af  

 forældrene, som har forældremyndigheden alene, kan få barnet slettet i den  

 anden forælders pas.
Det er dog en betingelse, at barnet har sit eget pas.
I nogle situationer har det i praksis vist sig, at  

 udenlandske myndigheder i tilfælde, hvor forældrene stadig er gift (herunder  

 separeret), anser børnebortførelsen som en konflikt mellem forældrene, som  

 myndighederne ikke bør blande sig i.
Som et tredje hovedelement i  

 lovforslaget  

 foreslås det derfor, at børnebortførelse skal være en umiddelbar  

 skilsmissegrund.
 Mange forskellige myndigheder er involveret i sager om  

 børnebortførelse, og sagerne behandles forskelligt afhængigt af, om  

 bortførelsen er sket til et land, der har tiltrådt de internationale  

 konventioner om børnebortførelser.
Ud over de initiativer, der er indeholdt i lovforslaget,  

 søger Justitsministeriet derfor også at styrke samarbejdet mellem de  

 involverede administrative myndigheder og forbedre rådgivning og information  

 til de berørte forældre.
Som led i denne indsats har Justitsministeriet  

 nedsat  

 en kontaktgruppe bestående af repræsentanter for Udenrigsministeriet,  

 Civilretsdirektoratet, politiet, de sociale myndigheder og  

 Udlændingestyrelsen  

 med henblik på at skabe et forum for erfaringsudveksling og koordinering af  

 bistanden til efterladte forældre i børnebortførelsessager.
