Nr LSF 42 Forslag til Lov om en indskydergarantifond Fremsat af industriministeren (Nils Wilhjelm) den 28. oktober 1987 Vedtaget ved tredjebehandling den 16. december 1987 LOV nr 850 af 23/12/1987 § 1. Indskydergarantifonden er en privat, selvejende institution, der skal yde indskydere i de i § 2, stk. 1, nævnte institutter dækning for tab på indskud i tilfælde af konkurs.
§ 2. Loven omfatter navnenoterede indskud i banker, sparekasser, andelskasser og filialer af udenlandske pengeinstitutter samt navnenoterede indskud i kreditinstitutter som nævnt i § 4 b i lov om visse kreditinstitutter (institutter).
Stk. 2. Loven omfatter dog ikke indskud fra det nødlidende instituts direktører, bestyrelsesmedlemmer og aktionærer, der ejer 10 pct.
eller mere af aktiekapitalen, indskud fra andre institutter eller indskud af ansvarlig kapital.
§ 3. Indskydergarantifonden dækker, efter fradrag af indskyderens eventuelle forpligtelser over for det pågældende institut, indskud i instituttet indtil 250.000 kr. pr. indskyder.
Stk. 2. Indskud på indekskonti, kapitalpensionskonti, selvpensioneringskonti, ratepensionskonti, børneopsparingskonti, boligopsparingskontrakter, uddannelsesopsparingskonti, indskud, der indestår på advokaters klientkonti, indskud, der forvaltes i godkendte forvaltningsafdelinger i henhold til lov om anbringelse og bestyrelse af umyndiges midler m.v. eller arvelovens §§ 61 og 65, samt indskud, der er deponerede i henhold til deponeringsloven, skal fonden dække fuldt ud.
Stk. 3. Fonden kan beslutte, at også andre former for indskud skal dækkes fuldt ud.
§ 4. Udbetalinger fra fonden eller fondens overførsler af kontoindeståender til konti i andre institutter skal finde sted snarest muligt efter betalingsstandsningens eller konkursens indtræden.
Stk. 2. Finanstilsynet fastsætter nærmere regler om meddelelse af institutters betalingsstandsning eller konkurs samt om indskyderes anmeldelse af krav til fonden.
§ 5. Fonden indtræder, i det omfang den har ydet dækning, i indskyderens krav mod det institut, der er undergivet betalingsstandsning eller trådt i konkurs.
§ 6. Efter forhandling med Nationalbanken fastsætter Finanstilsynet regler om institutternes indbetaling til og eventuel garantistillelse over for fonden (garantibidrag).
Stk. 2. Garantibidrag efter stk. 1 kan årligt højst udgøre et beløb svarende til 2 promille af institutternes indlånsmasse.
Stk. 3. Industriministeren kan med Finansudvalgets tilslutning stille garanti for lån optaget af fonden til opfyldelse af dens forpligtelser.
§ 7. Finanstilsynet kan tilbagekalde et instituts tilladelse til at drive virksomhed, hvis dette ikke opfylder lovens regler, regler udstedt i medfør af loven eller bestemmelser i fondens vedtægter.
§ 8. Finanstilsynet kan fastsætte regler om, at også institutters filialer i udlandet skal være omfattet af garantiordningen.
§ 9. Indskydergarantifonden ledes af en bestyrelse på 5 medlemmer, der udnævnes af industriministeren.
Bestyrelsens formand skal repræsentere nationaløkonomisk og regnskabsmæssig sagkundskab.
Et medlem skal repræsentere juridisk sagkundskab.
To medlemmer skal repræsentere institutterne, og et medlem skal repræsentere indskyderne.
Medlemmerne og stedfortræderne for disse udnævnes for 3 år.
§ 10. Fondens vedtægter og bestyrelsens forretningsorden godkendes af Finanstilsynet.
Stk. 2. Vedtægterne skal indeholde bestemmelser om anbringelse af fondens midler samt om, hvilke former for indskud der skal dækkes fuldt ud, jf. § 3, stk. 3. Beslutning om udvidelse af dækningsomfanget træffes ved enstemmighed.
§ 11. Bestyrelsen antager fornøden medhjælp og afgiver inden 3 måneder efter et kalenderårs udløb regnskab for det forløbne år med beretning om fondens virksomhed til Finanstilsynet.
 § 12. Omkostningerne ved fondens administration afholdes af fonden.
Stk. 2. Fonden afholder tillige udgifterne ved statens tilsyn, jf. § 13. § 13. Finanstilsynet fører tilsyn med indskydergarantifonden.
Finanstilsynet og fonden kan af institutter og indskydere forlange alle oplysninger, som skønnes nødvendige for at sikre, at lovens regler, regler udstedt i medfør af loven og bestemmelser i fondens vedtægter overholdes.
§ 14. For så vidt højere straf ikke er forskyldt efter den øvrige lovgivning, straffes med bøde den, der 1) afgiver urigtige eller vildledende oplysninger eller fortier oplysninger ved anmeldelse, opgørelse eller udbetaling af dækningskrav eller 2) undlader at give de af tilsynet eller fonden i henhold til § 13 krævede oplysninger eller i øvrigt afgiver urigtige eller vildledende oplysninger til brug for kontrollen med indskydergarantiordningen.
§ 15. For overtrædelser, der begås af aktieselskaber, andelsselskaber, anpartsselskaber eller lignende, kan der pålægges selskabet som sådant bødeansvar.
Er overtrædelsen begået af en kommune eller et kommunalt fællesskab, der er omfattet af § 60 i lov om kommunernes styrelse, kan der pålægges kommunen eller det kommunale fællesskab bødeansvar.
§ 16. Tidspunktet for lovens ikrafttræden fastsættes af industriministeren.
Ministeren kan herunder fastsætte, at bestemmelserne i loven træder i kraft på forskellige tidspunkter.
Oprindeligt fremsat lovforslag § 1. Indskydergarantifonden er en privat, selvejende institution, der skal yde indskydere i de i § 2, stk. 1, nævnte institutter dækning for tab på indskud i tilfælde af konkurs.
§ 2. Loven omfatter navnenoterede indskud i banker, sparekasser, andelskasser og filialer af udenlandske pengeinstitutter samt navnenoterede indskud i kreditinstitutter, som nævnt i § 4b i lov om visse kreditinstitutter (institutter).
Stk. 2. Loven omfatter dog ikke indskud fra det nødlidende instituts direktører, bestyrelsesmedlemmer og aktionærer, der ejer 10 pct.
eller mere af aktiekapitalen, indskud fra andre institutter eller indskud af ansvarlig kapital.
§ 3. Indskydergarantifonden dækker, efter fradrag af indskyderens eventuelle forpligtelser overfor det pågældende institut, indskud i instituttet indtil 250.000 kr. pr. indskyder.
Stk. 2. Indskud, der forvaltes i godkendte forvaltningsafdelinger i henhold til lov om anbringelse og bestyrelse af umyndiges midler m.v., arvelovens §§ 61 og 65, samt indskud, der er deponerede i henhold til deponeringsloven, skal fonden dække fuldt ud.
Fonden kan beslutte, at også andre former for indskud skal dækkes fuldt ud.
§ 4. Udbetalinger fra fonden eller fondens overførsler af kontoindeståender til konti i andre institutter skal finde sted snarest muligt efter betalingsstandsningens eller konkursens indtræden.
Finanstilsynet kan dog i tilfælde af betalingsstandsning udsætte udbetalinger og overførsler op til 30 dage med henblik på forhandlinger om fusion eller rekonstruktion af instituttet.
Stk. 2. Finanstilsynet fastsætter nærmere regler om meddelelse af institutters betalingsstandsning eller konkurs samt om indskyderes anmeldelse af krav til fonden.
§ 5. Fonden indtræder, i det omfang den har ydet dækning, i indskyderens krav mod det institut, der er undergivet betalingsstandsning eller trådt i konkurs.
§ 6. Efter forhandling med Nationalbanken fastsætter Finanstilsynet regler om institutternes indbetaling til og eventuel garantistillelse overfor fonden (garantibidrag).
Stk. 2. Industriministeren kan med Finansudvalgets tilslutning stille garanti for lån optaget af fonden til opfyldelse af dens forpligtelser.
§ 7. Finanstilsynet kan tilbagekalde et instituts tilladelse til at drive virksomhed, hvis dette ikke opfylder lovens regler, regler udstedt i medfør af loven eller bestemmelser i fondens vedtægter.
§ 8. Finanstilsynet kan fastsætte regler om, at også institutters filialer i udlandet skal være omfattet af garantiordningen.
§ 9. Indskydergarantifonden ledes af en bestyrelse på 5 medlemmer, der udnævnes af industriministeren.
Bestyrelsens formand skal repræsentere nationaløkonomisk og regnskabsmæssig sagkundskab.
Et medlem skal repræsentere juridisk sagkundskab.
To medlemmer skal repræsentere institutterne, og et medlem skal repræsentere indskyderne.
Medlemmerne og stedfortræderne for disse udnævnes for 3 år.
§ 10. Fondens vedtægter og bestyrelsens forretningsorden godkendes af Finanstilsynet.
Stk. 2. Vedtægterne skal indeholde bestemmelser om anbringelse af fondens midler, samt om hvilke former for indskud, som skal dækkes fuldt ud, jf. § 3, stk. 2, 2. pkt.
Beslutning om udvidelse af dækningsomfanget træffes ved eenstemmighed.
§ 11. Bestyrelsen antager fornøden medhjælp og afgiver inden 3 måneder efter et kalenderårs udløb regnskab for det forløbne år med beretning om fondens virksomhed til Finanstilsynet.
 § 12. Omkostningerne ved fondens administration afholdes af fonden.
Stk. 2. Fonden afholder tillige udgifterne ved statens tilsyn, jf. § 13.
 § 13. Finanstilsynet fører tilsyn med indskydergarantifonden.
Finanstilsynet og fonden kan af institutter og indskydere forlange alle oplysninger, som skønnes nødvendige for at sikre, at lovens regler, regler udstedt i medfør af loven og bestemmelser i fondens vedtægter overholdes.
§ 14. For så vidt højere straf ikke er forskyldt efter den øvrige lovgivning, straffes med bøde den, der 1) afgiver urigtige eller vildledende oplysninger eller fortier oplysninger ved anmeldelse, opgørelse eller udbetaling af dækningskrav, eller 2) undlader at give de af tilsynet eller fonden i henhold til § 13 krævede oplysninger, eller i øvrigt afgiver urigtige eller vildledende oplysninger til brug for kontrollen med indskydergarantiordningen.
§ 15. For overtrædelser, der begås af aktieselskaber, andelsselskaber, anpartsselskaber eller lignende, kan der pålægges selskabet som sådant bødeansvar.
Er overtrædelsen begået af en kommune eller et kommunalt fællesskab, der er omfattet af § 60 i lov om kommunernes styrelse, kan der pålægges kommunen eller det kommunale fællesskab bødeansvar.
§ 16. Tidspunktet for lovens ikrafttræden fastsættes af industriministeren.
Ministeren kan herunder fastsætte, at bestemmelserne i loven træder i kraft på forskellige tidspunkter.
BEMÆRKNINGER TIL LOVFORSLAGET Almindelige bemærkninger Formålet med lovforslaget er at tilvejebringe et grundlag til sikring af indskydere i tilfælde af, at et pengeinstitut m.v. kommer i økonomiske vanskeligheder.
Lovforslaget omfatter navnenoterede indskud i banker, sparekasser, andelskasser, filialer af udenlandske pengeinstitutter samt kreditinstitutter, som nævnt i § 4b i lov om visse kreditinstitutter - i det følgende under eet benævnt institutter.
Baggrunden for lovforslaget er de problemer for indskyderne, som de senere års vanskeligheder i enkelte pengeinstitutter har medført.
Vanskeligheder af denne karakter løses principielt bedst ved, at pengeinstitutter i vanskeligheder overtages af andre pengeinstitutter gennem fusioner.
Herved kan pengeinstitutterne opretholde den tillid, som er afgørende for både institutternes funktioner i samfundet og deres anseelse i udlandet.
Erfaringen viser imidlertid, at ikke alle problemer i sektoren kan løses ved rekonstruktioner.
2. Lovforslaget skal også tjene til at efterkomme EF-Kommissionens henstilling af 22. december 1986 om indførelse af indskudsgarantiordninger i Det europæiske Fællesskab (k(86)2527).
Ved henstillingens udfærdigelse havde alle EF-lande med undtagelse af Danmark, Luxembourg og Grækenland gennemført eller forberedt en form for indskydergarantiordning.
De etablerede ordninger inden for Fællesskabet er imidlertid udformet på vidt forskellig vis.
Ligesom administrativ praksis og aftaler, som ikke er offentligt tilgængelige, antageligt indebærer betydelige forskelle i indholdet af de enkelte landes ordninger.
Kommissionens henstilling opfordrer til en række fælles generelle principper for de allerede etablerede eller forberedte ordninger, samtidig med at det til de tre ovennævnte medlemslande henstilles inden 1990 at indføre tilsvarende.
Henstillingen, der er udstedt med særlig henvisning til traktatens artikel 155, og er offentliggjort i De europæiske Fællesskabers Tidende, L 33, af 4. februar 1987, forudsættes senere udmøntet i et direktiv.
3. Sikring af indskyderne foreslås etableret gennem oprettelse af en privat, selvejende institution i form af en indskydergarantifond.
Ved udformningen af forslaget har det været et tungtvejende hensyn, at indskyderen sikres effektivt uden samtidig at gribe uhensigtsmæssigt ind i den finansielle sektors struktur.
Det er endvidere tilstræbt, at ordningens administration bliver så enkel som mulig og som følge af sin karakter placeres uden for den statslige forvaltning.
Det er forudsat, at fonden ikke kan bringes i anvendelse i forbindelse med rekonstruktion af et nødlidende institut, herunder ved fusion.
Det er imidlertid regeringens opfattelse, at en videreførelse af pengeinstitutternes fusionspraksis er ønskværdig.
Ordningen er derfor tilrettelagt således, at der ikke lægges hindringer i vejen for fortsættelsen af denne praksis.
Indskydergarantifonden foreslås med enkelte undtagelser at skulle dække enhver indskyders tab på navnenoterede indskud i institutterne.
Garantiordningen træder i kraft, når et institut er kommet i så store økonomiske vanskeligheder, at det træder i betalingsstandsning, eller der indgives konkursbegæring.
Ordningen indebærer, at fonden kan udbetale et beløb svarende til indeståendet i det pågældende institut eller kan foranledige overførsel af indeståender til konti i andre institutter.
Er der udsigt til en snarlig rekonstruktion af instituttet, eventuelt gennem fusion, kan Finanstilsynet udsætte udbetalinger og overførsler i op til 30 dage for at sikre rekonstruktionens gennemførelse.
For så vidt angår dækningsomfanget, foreslås det, at indskydergarantifonden som hovedregel dækker nettoindskud indtil 250.000 kr. pr. indskyder.
En række nærmere definerede indskud dækkes fuldt ud.
Dækningsomfanget er forholdsvis højt sammenlignet med andre europæiske ordninger.
4. Ordningen er obligatorisk for de af lovforslaget omfattede institutter.
Ethvert af de ovennævnte institutter skal opfylde lovens regler som betingelse for at drive virksomhed omfattet af henholdsvis bank- og sparekasseloven og lov om visse kreditinstitutter.
Finanstilsynet fastsætter efter forhandling med Nationalbanken regler om institutternes indbetaling til fonden og eventuel garantistillelse heroverfor.
Det er regeringens opfattelse, at et først samlet garantibidrag på ca. 1/2 mia. kr. bør efterfølges af en udbygning over en kortere periode til et niveau, hvor de dækningskrav, der kan blive tale om selv ved et ret stort penge- og kreditinstituts betalingsstandsning eller konkurs, efter Finanstilsynets skøn kan imødekommes.
Det skal herved bemærkes, at fondens mulighed for at dække indskud ikke afhænger af, om der i fonden gennem indbetaling af garantibidrag er opsamlet tilstrækkelige fondsmidler.
I fornødent omfang er det forudsat, at fondens bestyrelse tilvejebringer midler gennem låneoptagelse, eventuelt med statsgaranti.
Det tab, som skal dækkes af fondens midler, konstateres først ved den endelige opgørelse af konkursboet.
I en periode under konkursbehandlingen kan det være nødvendigt at optage lån til finansiering af garantiudbetalingerne.
Denne låntagning kan finde sted på pengemarkedet eller om nødvendigt i Nationalbanken, som et led i dennes normale likviditetsformidling.
Omkostningerne ved låneoptagelsen indgår i den endelige tabsberegning.
Skulle den situation opstå, at et af de største pengeinstitutter eller eventuelt en række institutter kommer i økonomiske vanskeligheder, kan der være alvorlig risiko for det danske pengeinstitutsystem, og der vil da være tale om en samfundsmæssig nødsituation, hvor det offentlige må overveje at gribe direkte ind.
5. Finanstilsynet pålægges at føre tilsyn med indskydergarantifonden samt at godkende fondens vedtægter og bestyrelsens forretningsorden.
Industriministeren udpeger fondens bestyrelse.
6. Lovforslaget er udarbejdet efter forhandlinger med Den Danske Bankforening, Danmarks Sparekasseforening, Foreningen af Danske Børsmæglerselskaber, Sammenslutningen Danske Andelskasser og Danmarks Nationalbank.
7. De opgaver, der ved loven henlægges til Finanstilsynet, skønnes at medføre en meget begrænset forøgelse af ressourcebehovet hos Finanstilsynet.
De hermed forbundne merudgifter for Finanstilsynet afholdes af fonden.
Bemærkninger til lovforslagets enkelte bestemmelser Til § 1 Fonden foreslås oprettet som en privat, selvejende institution, i lighed med den gennem mange år eksisterende rejsegarantifond.
Det har ved udformningen af ordningen været et tungtvejende hensyn at undgå etablering af en egentlig offentlig, administrativ organisation.
Samtidig er ordningen tilrettelagt således, at den i perioder, hvor den ikke træder i funktion, blot kræver et minimum af administration i fondsregi.
Til § 2 Med bestemmelsen fastlægges garantiordningens anvendelsesområde.
Den dækker for det første indskud i banker, sparekasser, andelskasser og filialer af udenlandske pengeinstitutter.
Bortset fra staten er pengeinstitutterne i medfør af lov om banker og sparekasser m.v.
eneberettigede til ved henvendelse til offentligheden at tilbyde sig som modtagere af indlån.
For det andet omfatter loven indskud i kreditinstitutter, som nævnt i § 4 b i lov om visse kreditinstitutter.
Det vil sige indskud i de bankierfirmaer, der efter fondsbørsreformen kan drive deres virksomhed som kreditinstitutter med særlig tilladelse i henhold til den nævnte bestemmelse.
Kreditinstitutter med særlig tilladelse kan modtage indlån eller andre midler fra offentligheden samt yde lån for egen regning.
Som sådan sidestilles de i store dele af offentligheden med pengeinstitutter.
 Det understreges, at ordningen kun omfatter navnenoterede indskud.
Det vil sige, at alene kontante indlån dækkes, medens værdipapirer ikke er omfattet.
 Stk. 2 opregner en række undtagelser fra reglen i stk. 1.
Bestemmelsen undtager indskud fra indskydere, der har særlig tilknytning til det institut, hvis økonomiske vanskeligheder forårsager, at fonden må udrede indskyders krav mod det pågældende institut.
Det nødlidende instituts direktører, bestyrelsesmedlemmer og aktionærer, der besidder 10 pct. eller mere af aktiekapitalen, holdes i den egenskab udenfor garantiordningen.
Tilsvarende dækker fonden ikke indskud fra andre institutter omfattet af loven.
Indskud i form af ansvarlig kapital dækkes heller ikke.
Til § 3 Inden for rammerne af de grænser, som er afstukket i § 2, dækker fonden som hovedregel indskud indtil en beløbsgrænse på 250.000 kr. pr. indskyder.
Den enkelte indskyders dækningskrav skal dog opgøres netto ved fradrag af indskyderens eventuelle forpligtelser overfor det pågældende institut.
I stk. 2 er fastsat bestemmelser om særlige indskud.
Indskud, der forvaltes i godkendte forvaltningsafdelinger i henhold til lov om anbringelse og bestyrelse af umyndiges midler m.v., arvelovens §§ 61 og 65, samt indskud, der er deponerede i henhold til deponeringsloven, dækker fonden fuldt ud.
De vil sige uden hensyntagen til beløbsgrænsen og uden fradrag af den berørte indskyders forpligtelser.
Det følger af konkursloven, at indlagt depot indtager separatiststilling i betalingsstandsnings- eller konkursboet.
 Indlagt depot omfattes derfor ikke af ordningen.
Bestemmelsens 2. pkt. bemyndiger desuden fondens bestyrelse til at beslutte, at også andre former for indlån dækkes uden begrænsning, jf. § 10, stk. 1. Pengeinstitutterne har i den forbindelse bl.a.
udtrykt interesse for ubegrænset dækning af særlige pensionsopsparingskonti.
Til § 4 Afhængig af arten af de dækkede indskud kan godtgørelse fra fonden ske ved udbetaling eller ved overførelse af kontoindeståender til konti i andre institutter.
Båndlagte indeståender vil ikke kunne udbetales, men overføres til andet institut, efter indskyders anvisning.
Med henblik på at sikre den berørte indskyder mod mangel på likviditet i perioden fra et institut træder i betalingsstandsning eller konkurs indtræder, og frem til det nødlidende instituts økonomiske forhold er endeligt afklarede, skal dækning finde sted så hurtigt som praktisk muligt efter betalingsstandsningens eller konkursens indtræden.
Pligten til en hurtig dækning bør imidlertid ikke hindre bestræbelser på at rekonstruere det nødlidende institut.
Finanstilsynet kan derfor, hvor der er udsigt til en snarlig rekonstruktion, herunder fusion af instituttet, udsætte udbetalinger og overførsler i op til 30 dage med henblik på forhandlinger herom.
Meddelelsen om udsættelse af udbetalinger og overførsler skal øjeblikkeligt tilgå den samme kreds som omtalt i bemærkningerne til stk. 2. Finanstilsynet har hertil en frist på 3 dage.
Efter stk. 2 fastsætter Finanstilsynet nærmere regler om meddelelse af instituttets betalingsstandsning eller konkurs, samt om indskyders anmeldelse af krav til fonden.
Det må tilstræbes, at samtlige berørte indskydere bliver informeret om instituttets betalingsstandsning eller konkurs og får en reel mulighed for anmeldelse af krav i garantifonden.
Der kan ved fastsættelse af nærmere regler for meddelelse tages hensyn til, om instituttet er lokalt, landsdækkende eller internationalt.
Det forudsættes, at garantifonden i samarbejde med Finanstilsynet har adgang til at udvælge relevante informationskilder, som tilgodeser de nævnte hensyn.
Af meddelelsen skal fremgå, hvor og hvorledes en indskyder skal anmelde sit krav i fonden og inden for hvilken frist, dette skal ske.
Det findes hensigtsmæssigt, at frist for anmeldelse af krav i garantifonden regnes fra den dato, hvor anmeldelse af betalingsstandsning eller konkurs finder sted, jf. konkurslovens nærmere bestemmelse af »fristdagen«.
Fristen bør fastsættes under hensyntagen til instituttets størrelse og forholdene omkring betalingsstandsningen eller konkursen.
Under alle omstændigheder bør fristen dog ikke være under 6 måneder.
Krav, som anmeldes efter en fastsat frist, kan lades ude af betragtning, med mindre den sene anmeldelse skyldes årsager, som indskyderen ikke kan holdes ansvarlig for.
Reglerne bør tillige indeholde nærmere bestemmelser om, hvorledes kravet skal dokumenteres.
Til § 5 I overensstemmelse med almindelige konkursretlige regler indtræder fonden i indskyders krav mod det nødlidende institut, i det omfang den har udbetalt eller overført indeståender på indskyders konti i instituttet.
Til § 6 Med bestemmelsen i stk. 1 forudsættes, at fordelingsnøglen for indbetaling til fonden fastsættes efter forhandling mellem de involverede parter, Danmarks Nationalbank og Tilsynet.
Udgangspunktet for fordelingen mellem institutterne skal være et udtryk dels for risikoen for, at garantiordningen træder i kraft, dels for størrelsen af de midler, der i så fald skal udredes.
Risikoen kan udtrykkes ved egenkapitalprocenten, der i fremtiden skal beregnes ud fra institutternes risikovægtede aktiver.
Størrelsen af de midler, der skal udredes kan beregnes som summen af de samlede navnenoterede indlån i et institut, idet det af praktiske og kontrolmæssige årsager vil være uhensigtsmæssigt at beregne forholdet på basis af de dækkende nettoindlån.
 Fordelingsnøglen beregnes een gang om året.
Ved lovens ikrafttræden forudsættes de omfattede institutter at skulle indbetale et første samlet garantibidrag på ca. 1/2 mia.
 kr.
Herefter indbetales over nogle år bidrag, som kan bringe fondens beholdning op i en størrelsesorden på nogle få milliarder kr.
Fondens beholdning må bero på et skøn over størrelsen af det tab, som vil indtræde ved selv et ret stort pengeinstituts konkurs.
Fondens mulighed for at dække indskud afhænger ikke af, om der i fonden gennem indbetaling af garantibidrag er opsamlet tilstrækkelige fondsmidler.
I fornødent omfang er det forudsat, at fondens bestyrelse tilvejebringer midler gennem låneoptagelse, eventuelt med statsgaranti.
Derfor bemyndiges industriministeren i stk. 2 til med Finansudvalgets tilslutning at stille garanti for lån optaget af fonden til opfyldelse af dennes forpligtelser.
Til § 7 Med bestemmelsen i § 7 gøres ordningen obligatorisk.
I det omfang et institut ikke opfylder lovens regler, regler udstedt i medfør af loven eller de af Finanstilsynet godkendte bestemmelser i fondens vedtægter, er konsekvensen derfor den samme som for et institut, der på anden vis ikke opfylder betingelserne for tilladelse til at drive virksomhed som penge- eller kreditinstitut.
Tilbagekaldelsesbeføjelsen er henlagt til Finanstilsynet og svarer til bestemmelsen i bank- og sparekasselovens § 43 og til § 3 i lov om visse kreditinstitutter.
Til § 8 Institutternes filialer i udlandet vil i vidt omfang være omfattet af indskydergarantiordninger, der er etableret i de respektive lande.
Med henblik på en så effektiv sikring af indskydere i danske pengeinstitutter som muligt, kan Finanstilsynet dog fastsætte regler om, at filialer i udlandet er omfattet af nærværende ordning.
Bemyndigelsen er givet med særlig henblik på filialer i lande, hvor der ikke er etableret en garantiordning.
Således er det også forudsat, at der ikke finder en dobbeltdækning sted, men at fonden i givet fald kun dækker indskud i omfattede udenlandske filialer af danske institutter, dersom ingen anden dækning finder sted.
Til § 9 Som ansvarlig for indskydergarantifonden indsættes en bestyrelse på 5 medlemmer, som udnævnes af industriministeren. Økonomisk og regnskabsmæssig sagkundskab repræsenteres ved formanden.
Et medlem skal repræsentere juridisk sagkundskab.
To medlemmer skal repræsentere de institutter, der bidrager til fonden, og et medlem skal repræsentere indskyderne.
Af hensyn til bestyrelsens beredskab er det nødvendigt at udpege suppleanter for bestyrelsesmedlemmerne.
Til § 10 Fondens vedtægter og bestyrelsens forretningsorden forudsættes fastsat af bestyrelsen, og kræves godkendt af Finanstilsynet.
Vedtægterne må indeholde retningslinjerne for anbringelsen af fondens midler samt en fortegnelse over, hvilke indskud, der skal dækkes fuldt ud.
Bestyrelsens adgang til at udvide ordningens dækningsomfang, jf. § 3, stk. 2, 2. pkt., forudsætter, at beslutningen træffes ved enstemmighed således, at alle berørte parter er indforstået med en udvidelse.
Fondens midler forvaltes af Nationalbanken.
Midlerne placeres med henblik på den bedst mulige forrentning under hensyntagen til, at midlerne skal være sikkert anbragt og til enhver tid i tilstrækkeligt omfang skal være til rådighed.
Herudover forudsættes vedtægterne at indeholde bestemmelser om, hvorledes fonden tegnes, vederlag til medlemmer af fondens bestyrelse, tavshedspligt for bestyrelsesmedlemmer og andre, der er beskæftigede med fondens virksomhed, aflæggelse af regnskab og revision.
Til § 11 Bestemmelsen tillader bestyrelsen at antage fornøden medhjælp.
Samtidig stilles krav til bestyrelsen om årligt at fremsende et regnskab til Finanstilsynet med beretning om fondens virksomhed.
Når de fornødne oplysninger om de af loven omfattede institutter er indhentet og bearbejdet, vil fondens administration, sålænge betalingsstandsninger og konkurser undgås, væsentligt begrænse sig til ovennævnte krav og kontrollen med institutternes indbetaling af garantibidrag.
Administrationen forudsættes således at kunne bestrides med yderst begrænset ekstern bistand til bestyrelsen.
Samtidig må fonden imidlertid uden varsel kunne påtage sig en betydelig administrativ arbejdsbyrde.
Det forudsættes derfor, at fondens bestyrelse træffer de nødvendige beredskabsmæssige foranstaltninger til, at fonden i påkommende tilfælde kan løse de opgaver, den bliver stillet overfor, i eget regie.
Det vil formentlig være hensigtsmæssigt og nødvendigt at søge bistand hos institutterne og deres organisationer til løsning af disse administrative opgaver.
Til § 12 Omkostninger ved fondens administration afholdes efter bestemmelsen i stk. 1 af fonden selv.
Efter bestemmelsen i stk. 2 afholder fonden tillige omkostninger ved statens tilsyn med fonden.
Til § 13 Statens tilsyn med fonden varetages af Finanstilsynet, der som nævnt også godkender vedtægtsbestemmelser og dermed ændringer deraf.
Tilsynets væsentligste opgave er at påse fondens overholdelse af denne lov og de regler, der er udstedt i medfør af loven, herunder indseendet med fondens regnskab og beretning.
Bestemmelsen fastslår i den forbindelse ikke alene oplysningspligt overfor fonden, men også overfor Finanstilsynet.
Oplysningspligten gælder for såvel institutterne som indskyderne men begrænses til oplysninger, der skønnes nødvendige for at sikre, at lovens regler, regler udstedt i medfør af loven og bestemmelser i fondens vedtægter overholdes.
Til §§ 14 og 15 Strafbestemmelserne er i det væsentligste rettet mod andre end institutterne.
Den væsentligste reaktionsmulighed mod disse er reglen i § 7. Til § 16 Af praktiske hensyn foreslås, at industriministeren fastsætter tidspunkt for ikrafttrædelse.
Der er i den forbindelse lagt vægt på, at ordningen sættes i kraft under hensyntagen til opfyldelsen af de bemyndigelsesbestemmelser, som loven indeholder.
