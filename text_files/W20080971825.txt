Pressenævnets kendelse i sag 2008-6-751 [K] har på vegne af [A] klaget til Pressenævnet, idet 3f.dks har afvist at bringe et genmæle vedrørende to artikler bragt henholdsvis den 31. august og 1. september 2008.
1 Sagsfremstilling 3f.dk bragte den 31. august 2008 en artikel under overskriften Dumpingløn giver lave priser i [A] og underoverskriften Cirka 100 tyske chauffører og lastbiler har i årevis kørt med varer for [A] til lavpris.
Af artiklen fremgik følgende:
 Omkring 100 tyske chauffører og lagerarbejdere ansat til dumpingløn er med til at holde prisen i bund, når varerne skal frem fra [A]s store lagre i Nørre Snede og Køge til discountkædens 392 forretninger.
 Det får 3Fs Transportgruppe på banen med anklager om systematisk brud på dansk lovgivning mod vognmandsvirksomheden KP Logistik, der står for transporterne for [A]-kæden.
- Der er åbenbart flere grunde til at varerne er billige i [A].
Brug af tysk indregistrerede lastbiler med tyske chauffører er sat i system, og det er ulovligt, siger forhandlingssekretær i 3Fs Transportgruppe Jørgen Aarestrup Jensen.
Ifølge lovgivningen må tyske lastbiler gerne køre med gods i Danmark.
Men kun i kortere perioder af midlertidig karakter.
- Men det er der jo på ingen måde tale om.
Der sker konstant brug af tyske biler og mandskab, og jeg forventer, at politiet, færdselsstyrelsen og SKAT omgående skrider ind, siger Jørgen Aarestrup Jensen.
Stopper brug af tyske biler Såvel [A] som KP Logistik afviser brud på såvel love som overenskomster i Danmark.
Hos [A]-kæden er logistikchef [B] overbevist om, at alt foregår efter bogen, når det gælder transport af varer til [A].
- Vi ved godt, at KP Logistik bruger udenlandske chauffører.
Det blev vi orienteret om af firmaet med den begrundelse, at der mangler danske chauffører.
Men vi har kontrakt med KP Logistik på, at gældende danske love og regler skal overholdes.
Og vi er sikre på, at det sker, siger han.
Til gengæld oplyser [B], at [A] har lavet en aftale med KP Logistik om, at de af firmaets lastbiler, der i dag er på tyske plader, skal være omregistreret og på danske plader pr. 1. oktober i år.
Og at denne manøvre ikke betyder højere udgifter for [A].
- Der er ikke i dag præcise regler for, hvor længe tyske biler må fragte varer i Danmark ad gangen.
Men der kommer en præcisering af reglerne, og det vil vi være på forkant med, siger [B].
 Nogenlunde samme melding kommer fra KP Logistik:
- Vi har ingen kommentarer.
Men jeg kan oplyse, at vi er i fuld gang med at omregistrere vores biler, så de kommer på danske plader.
Og de tyske chauffører bliver i den forbindelse tilbudt ansættelse direkte i firmaet efter dansk overenskomst, siger underdirektør i KP Logistik Lars Borkholm.
KP Logistik vil ikke oplyse, hvor mange tyske lastbiler og chauffører, der er i sving med at bringe varer for [A].
Men de tyskere, Fagbladet og 3Fs tillidsfolk har talt med, oplyser, at der er tale om cirka 100 chauffører og lagerarbejdere.
Samtidig vidner trafikken af lastbiler ved [A]s lager i Køge om, at det handler om meget mere end en enkelt lastbil.
En formiddag sidst i juli kunne Fagbladet 3F tælle mere end 20 tyskindregistrerede lastbiler, der forlod [A]s lager på få timer. Til artiklen var under overskriften Fakta  ulovlig trafik bl.a. indsat følgende:
 Det er forbudt for lastbiler fra andre lande at drøne rundt i Danmark med varer permanent og i ubegrænset omfang.
 Det skyldes reglerne om såkaldt Carbotage-kørsel, som er navnet for kørsel foretaget internt mellem to steder i Danmark af udenlandske biler.
Lastbiler fra Tyskland og de andre gamle EU-lande må kun køre med gods internt i Danmark i kortere perioder af midlertidig karakter. 3f.dk bragte den 1. september 2008 en artikel under overskriften [A]-sag på vej i Arbejdsretten og underoverskriften Sagen om brug af cirka 100 tyske lastbiler og chauffører til varekørsel for [A]-kæden er på vej i Arbejdsretten.
To tyskere er snydt for cirka 100.000 kroner hver, og yderligere seks sager om underbetaling er på vej.
Af artiklen fremgik følgende:
 Leveringen af varer til [A]s danske butikker foregår med hjælp fra cirka 100 tyske chauffører og lagerarbejdere ansat på discountvilkår.
[A]s underleverandør og arbejdsgiver for tyskerne, KP Logistik, hævder at alt er i skønneste orden.
Men 3Fs transportgruppe er så uenig med arbejdsgiverne om de tyske ansattes forhold, at en række sager om underbetaling og brud på overenskomsten nu er på vej i Arbejdsretten.
 To af de tyskere, der har arbejdet for [A] forhyret af KP Logistik, hedder Tino Walther og Uwe Kliefoth.
 De har arbejdet for firmaet i henholdsvis seks og syv måneder og meldte sig i den forbindelse ind i 3F Kongedalen.
Her har formand Egon Nissen regnet ud, at de to mænd er blevet underbetalt så det klodser.
Sammen med 3Fs transportgruppe kræver afdelingen cirka 100.000 kroner pr. mand i efterbetaling.
- Og vi har foreløbig seks sager mere på vej.
Der er nemlig flere tyske medarbejdere hos KP Logistik, der har meldt sig ind i 3F, siger Egon Nissen.
Afviser sag [A]-kæden vil ikke kommentere sagen om underbetaling.
Og også hos KP Logistik er der stille.
KP Logistik afviser dog, at der er tale om brud på love og overenskomster i Danmark.
Men firmaet ønsker ikke at kommentere de sager 3F har rejst på vegne af tyske medlemmer eller at svare på spørgsmål om virksomhedens brug af tyske chauffører og lastbiler indregistreret i Tyskland.
- Vi har ingen kommentarer.
Nu synes jeg sagen må gå sin gang.
Men jeg kan oplyse, at vi er i fuld gang med at omregistrere vores biler, så de kommer på danske plader.
Og de tyske chauffører bliver i den forbindelse tilbudt ansættelse direkte i firmaet efter dansk overenskomst, sige underdirektør i KP Logistik Lars Borkholm.
Over 100 tyske chauffører KP Logistik vil ikke oplyse hvor mange tyske lastbiler og chauffører, der er i sving med at bringe varer for [A].
Men de tyskere Fagbladet 3F og 3Fs tillidsfolk har talt med, oplyser at der er tale om cirka 100 chauffører og lagerarbejdere.
Samtidig vidner trafikken af lastbiler ved [A]s lager i Køge om, at det handler om meget mere end en enkelt lastbil.
 En formiddag sidst i juli kunne fagbladet 3F tælle mere end 20 tyskindregistrerede lastbiler, der forlod [A]s lager på få timer.
 Som tidligere beskrevet i Nyhedsbrevet 3F, anklager 3Fs Transportgruppe desuden KP Logistik for brud på loven med brugen af tyske lastbiler til distribution af varer i Danmark.
Også den anklage bliver afvist af KP Logistik.
Men [A] har meldt ud, at KP Logistiks tyske lastbiler, der kører for [A], skal være på danske nummerplader senest pr. 1. oktober i år. [K] ved informationschef Erik Eisenberg anmodede ved brev af 3. september 2008 Fagbladet 3F om at få bragt følgende genmæle:
 3Fs medier har i en række artikler på print og i elektronisk form omtalt en verserende tvist mellem 3Fs Transportgruppe og firmaet KP Logistik, der er leverandør til [A]. 3F-medierne omtaler denne tvist som en [A]-sag.
 [A] ønsker at påpege, at butikskæden ikke er part i den verserende sag.
 3Fs medier har endvidere i både overskrift og artikel oplyst, at påståede overtrædelser af en række regler i firmaet LP Logistik er grundlag for lave priser i [A]  eksempelvis i overskriften Dumpingløn giver lave priser i [A].
[A]s forretningsaftaler med underleverandører kræver altid overholdelse af danske love og regler.
Beskyldningerne om, at [A]s lave priser over for forbrugerne skulle være baseret på regelbrud er usande, udokumenterede og skadelige for butikskædens omdømme i offentligheden. 3F afviste ved brev af 5. september 2008 at bringe genmælet.
2 Parternes synspunkter 2.1 [A]s synspunkter [K] har på vegne af [A] anført, at [A] er berettiget til at få bragt et genmæle i overensstemmelse med genmæleteksten fremsendt ved brev af 3. september 2008.
Artiklerne og overskriften Dumping-løn giver lave priser i [A] fastslår, at der skulle være en direkte sammenhæng mellem prisfastsættelsen i [A] og de interne forhold i transportfirmaet KP Logistik.
Dette er faktisk forkert.
2.2 3f.dks synspunkter 3f.dk har anført, at artiklerne gengiver 3Fs Transportgruppes opfattelse af, at KP Logistiks anvendelse af tyske chauffører med tysk indregistrerede lastbiler er i strid med gældende regler om såkaldt carbotagekørsel, og at 3F agter at indbringe deres løn- og arbejdsvilkår for Arbejdsretten.
Fagretligt handler de to tyskeres sager om underbetaling i forhold til den danske overenskomst (de har begge arbejdet i Danmark i ca. 7 måneder).
Det fremgår tydeligt af artiklerne, at de pågældende chauffører ikke er ansat af [A], men af KP Logistik, og at det er KP Logistik, der er ansvarlig for transportvirksomheden og de kritiserede forhold.
Det fremgår videre, at [A] ikke er part i sagen, men er nævnt, fordi [A] er en væsentlig kunde hos KP Logistik, og [A] må således acceptere at blive omtalt i forbindelse med artiklerne.
Lastbilerne kører tillige rundt med [A]s logo på siderne. [A]s logistikchef citeres i artiklerne og understreger, at [A] har kontrakt med KP Logistik på, at gældende danske love og regler skal overholdes.
Og vi er sikre på det sker.
3f.dk har herudover anført, at overskriften Dumpingløn giver lave priser i [A] er en sammenfattende vurdering, der refererer den opfattelse, at chaufførerne aflønnes dårligere end danske chauffører, hvilket  alt andet lige  giver lavere omkostninger og mulighed for at tilbyde [A]s kunder lavere priser.
Artiklerne indeholder ikke påstande om, at [A] skulle have foretaget regelbrud.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
Axel Kierkegaard, Hans Peter Blicher, Kaare R.
Skou og Bodil Mørkøv Ullerup.
 Det fremgår af medieansvarslovens § 36, stk. 1, at en anmodning om genmæle i massemedierne over for oplysninger af faktisk karakter, som er egnet til at påføre nogen økonomisk eller anden skade af betydning, og som er bragt i et massemedie, skal tages til følge, medmindre oplysningernes rigtighed er utvivlsom.
Pressenævnet finder, at 3f.dk korrekt har oplyst, at 3Fs Transportgruppe har beskyldt vognmandsvirksomheden KP Logistik for brud på dansk lovgivning i relation til chaufførernes løn- og arbejdsforhold.
Det fremgår af artiklerne, at [A] er omtalt, idet KP Logistik er [A]s underleverandør, og at KP Logistik er arbejdsgiver for chaufførerne. [A] er derfor ikke berettiget til et genmæle som følge af, at 3f.dk fejlagtigt måtte have givet indtryk af, at [A] var part i sagerne.
Det forhold, at hændelserne refereres til som [A]-sag, kan ikke føre det et andet resultat.
 Da udsagnet Dumpingløn giver lave priser i [A] er udtryk for en vurdering og ikke har karakter af en faktisk oplysning, er [A] heller ikke berettiget til at få bragt et genmæle heroverfor.
