 En banks udgifter til repræsentantskabets årlige sommermøde, hvor  

 halvårsregnskabet blev forelagt, men hvortil også hørte udflugter med  

 ægtefæller, blev anset for personaleudgifter og derfor fradragsberettigede.
 A/S A Bank klagede over, at amtsligningsrådet for skatteårene  

 1984/85-1987/88, begge inkl., havde nægtet banken fradrag for udgifter til  

 middage og udflugter i forbindelse med bankens repræsentantskabs sommermøde.  

 De omhandlede udgifter havde udgjort henholdsvis 65.923 kr., 37.384 kr.,  

 33.481 kr. og 40.084 kr.
Af de tilvejebragte oplysninger fremgik det, at repræsentantskabet, som  

 vælges af aktionærerne på generalforsamlingen, har til opgave at udpege  

 bankens bestyrelse, samt at godkende vedtægtsændringer og kapitaludvidelser.  

 Repræsentantskabet afholder tre årlige møder, heraf det ene om sommeren, hvor  

 bankens halvårsregnskab forelægges.
I mødet deltager - udover  

 repræsentantskabet - bestyrelsen, medlemmer af bankens direktion og enkelte  

 af bankens ledende medarbejdere.
Der var for sommermødet tale om et egentligt  

 repræsentantskabsmøde, hvorefter der afholdtes en udflugt med middag med  

 deltagelse af de tilstedeværende og deres ægtefæller.
Der havde i de  

 omhandlede skatteår været tale om udflugter til henholdsvis Provinsbankernes  

 Kursuscenter i Silkeborg, Unionsbank i Flensborg, Farø Broen/Mogenstrup Kro  

 samt udflugt til Helnæs/Assens.
 Videre var det oplyst, at repræsentantskabets medlemmer vederlægges for  

 deres hverv i banken.
 Amtsligningsrådet havde med henvisning til de enkelte udflugters indhold  

 fundet, at der overvejende havde været tale om arrangementer af selskabelig  

 karakter, hvorfor udgifterne hertil ikke var anset for fradragsberettigede.
Bankens revisor anførte til støtte for sin påstand om godkendelse af  

 fradrag som driftsudgifter, at det primære i repræsentantskabets sommermøde  

 var selve repræsentantskabsmødet med forelæggelse og drøftelse af bankens  

 halvårsregnskab.
Der var alene foretaget udflugter i det omfang, det havde  

 været sagligt begrundet, dvs. udflugter til steder, hvor banken havde faglige  

 eller økonomiske interesser.
Alene udflugten til Mogenstrup Kro havde ligget  

 uden for bankens egentlige interessesfære, men turen skulle være gået til  

 bankens afdeling i København, men af forskellige årsager kunne dette ikke  

 gennemføres.
Det var således revisorens opfattelse, at banken ved afholdelse  

 af de pågældende arrangementer ikke var gået uden for sit normale område,  

 heller ikke rent geografisk.
Efter de for Landsskatteretten foreliggende oplysninger fandt retten, at  

 udgifterne havde karakter af personaleudgifter, således at disse var  

 fradragsberettigede for banken.
De påklagede ansættelser blev herefter nedsat  

 med de nævnte beløb.
LV 1987 L 4.1 (* 1) Afgørelsen er offentliggjort i Skat 1988, nr. 11, side 690.
