 Registrering af navn i foreningsregistret.
 Den 23/1 1989 havde Erhvervs- og Selskabsstyrelsen afslået at registrere  

 navnet »DANSK HANDICAP FORBUND« i foreningsregistret, fordi navnet  

 ikke tilstrækkeligt adskilte sig fra det i registret optagne  

 »HANDICAPFORBUNDET«, der havde rettet indsigelse mod anvendelse af  

 det registreringsansøgte navn.
Landsforeningen af Vanføre, der var ansøger, klagede over afgørelsen og  

 gjorde bl.a. gældende, at »HANDICAPFORBUNDET« alene indeholdt en  

 sådan almindelig holdt betegnelse, at det ville hindre registrering af enhver  

 anden betegnelse indeholdende »handicap« eller  

 »handicappet«.
Med samme ret kunne man registrere foreningsnavne  

 som »Ungdomsforbundet«, »Kvindeforbundet«,  

 »Idrætsforbundet« etc.
Iøvrigt måtte registrering af navnet  

 »HANDICAPFORBUNDET« også være stridende mod den indarbejdede brug  

 af navnet »Dansk Handicap IdrætsForbund«, der i 1971 blev oprettet  

 på initiativ af »Dansk Idrætsforbund« og »Landsforeningen af  

 Vanføre«, jf. tillige »Nordisk Handicap Forbund«, der er et  

 samarbejdsorgan for »Norges Handicap Forbund«, De Handicappedes  

 Riksforbund' (Sverige) og »Dansk Handicap Forbund« samt den finske  

 invalideorganisation.
Betegnelser som »HANDICAPFORBUNDET«,  

 »Husmoderforeningen, »Ungdomsforeningen« og tilsvarende bredt  

 formulerede navne burde i hvert fald ikke kunne registreres med den  

 konsekvens, at alle andre udelukkes fra at registrere foreningsnavne, hvori  

 betegnelser som kvinder, ungdom, arbejdere, idræt og i det konkrete tilfælde  

 handicap indgår.
 I den af ankenævnet indhentede redegørelse udtalte Erhvervs- og  

 Selskabsstyrelsen bl.a., at styrelsen ved bedømmelsen af det anmeldte navn  

 fandt, at ordet »dansk« ikke indebar en sådan betydningsmæssig  

 forskel, at der består nogen tydelige forskel mellem de to navne  

 »HANDICAPFORBUNDET« og »DANSK HANDICAP FORBUND«, der  

 begge indeholder ordene »handicap« og »forbund«, men  

 herudover ikke har nogen karakteristisk forskel.
 Ankenævnet udtalte:
Efter § 1, stk. 2 i Industriministeriets lovbekendtgørelse nr. 147 af 17.  

 marts 1988 har registreringen den 14. juni 1988 givet denne forening eneret  

 til benyttelse af navnet »HANDICAPFORBUNDET«.
Da dette navn alene  

 består af en sammensætning af de to i sproget gældende almindelige  

 betegnelser for handicappede og for foreninger og da sammensætningen af disse  

 sproglige udtryk ikke i sig selv indeholder noget særligt særpræg, må det  

 antages at beskyttelse kun i yderst begrænset omfang rækker udover selve  

 navnet.
Eneretten ville i modsat fald i det alt væsentlige eller fuldstændigt  

 afskære andre fra at benytte almindelig gældende sproglige udsagn som del i  

 et navn.
Herefter findes »DANSK HANDICAP FORBUND« tilstrækkeligt  

 tydeligt at adskille sig fra »HANDICAPFORBUNDET«, jf. § 8 i  

 Industriministeriets bekendtgørelse nr. 813 af 14. december 1987, hvorfor  

 navnet vil være at registrere.
