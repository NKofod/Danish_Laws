Skriftlig fremsættelse (18. december 2019) Justitsministeren (Nick Hækkerup):
 Herved tillader jeg mig for Folketinget at fremsætte:
Forslag til lov om ændring af lov om ændring af straffeloven, retsplejeloven, lov om konkurrence- og forbrugerforhold på telemarkedet, våbenloven, udleveringsloven samt lov om udlevering af lovovertrædere til Finland, Is-land, Norge og Sverige (Ændring af revisionsbestemmelse) (Lovforslag nr.
L 87) Lovforslaget har til formål at udskyde revisionen af logningsreglerne til folketingsåret 2020-21.
Efter retsplejelovens § 786, stk. 4, påhviler det udbydere af telenet eller teletjenester at foretage registrering og opbevaring (logning) i 1 år af oplysninger om teletrafik til brug for efterforskning og retsforfølgning af strafbare forhold.
De nærmere regler om logningsforpligtelsen er fastsat i logningsbekendtgørelsen.
I forbindelse med indførelsen af bestemmelsen blev det fastsat, at bestemmelsen senere skulle revideres.
Ved lov nr. 716 af 8. juni 2018 brev revisionen af logningsreglerne udskudt til folketingsåret 2018-19. Baggrunden herfor var ifølge lovens forarbejder (pkt. 3 i de almindelige bemærkninger, jf.
Folketingstidende 2017-18, A, L 218 som fremsat, side 5-6), at det efter Justitsministeriets opfattelse bl.a. var afgørende, at udformningen af nye logningsregler skete på et fuldt oplyst grundlag, og at udlægningen af Tele2-dommens konsekvenser skete i fællesskab med de øvrige EU-lande og EU-Kommissionen.
Ved Tele2-dommen, som blev afsagt den 21. december 2016, underkendte EU-Domstolen de svenske logningsregler, idet disse var i strid med EU-retten, herunder Chartret om Grundlæggende Rettigheder.
 Den daværende justitsminister fremsatte den 24. april 2019 et lovforslag om udskydelse af revision af logningsreglerne til folketingsåret 2019-20. Lovforslaget bortfaldt som følge af udskrivelsen af folketingsvalg den 7. maj 2019.
 Der verserer for tiden sager for EU-Domstolen, som kan få betydning for medlemsstaternes mulighed for at fastsætte nationale logningsregler.
Danmark og 16 andre EU/EØS-medlemsstater afgav mundtligt indlæg i EU-Domstolens forenede sager C-511/18 og C-512/18 samt C-520/18 i forbindelse med domsforhandlingen den 9.-10. september 2019. Der henvises til notat af den 29. november 2018 om afgivelse af indlæg i sagerne.
Notatet er sendt til Retsudvalget (Alm. del  bilag 171). I overensstemmelse med notatet gjorde regeringen under sagerne gældende, at EU-Domstolen bør genoverveje visse af de udtalelser, som EU-Domstolen afgav i Tele2-dommen.
 Det forventes, at EU-Domstolen vil afsige dom i sagerne omkring maj 2020.
Det er fortsat Justitsministeriets vurdering, at udformningen af de nye logningsregler bør ske på et fuldt oplyst grundlag, og at rækkevidden af Tele2-dommen skal fastlægges i fællesskab med de øvrige EU-lande og EU-Kommissionen.
Den fælles proces er vigtig for at sikre, at de nye regler holdes inden for EU-rettens rammer.
Desuden vil en fælles tilgang i EU være med til at sikre, at telebranchen ikke pålægges unødige byrder.
 Som følge heraf og i lyset af, at EU-Domstolens kommende afgørelser i de ovenfor omtalte verserende sager, vil kunne give svar på, hvordan nationale logningsregler kan indrettes, finder Justitsministeriet det derfor rigtigst at udskyde revisionen af de danske logningsregler til folketingsåret 2020-21.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
