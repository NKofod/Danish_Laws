Patentankenævnet stadfæstede Patentdirektoratets afgørelse, hvorefter  

 et figurmærke med en krokodille og ordet »dille« ikke blev fundet  

 forveksleligt med et for andre varer registreret figurmærke forestillende en  

 krokodille.
Endvidere var der ikke tale om et lignende mærke i lovens § 6,  

 stk. 2, nr. 1's betydning, hvorfor forvekslelighed efter denne regel ikke  

 forelå.
År 1992, den 20. marts afsagde Patentankenævnet (Grønning-Nielsen, Hans Chr.
Thomsen, Gulmann) følgende Den 6. januar 1989 indleverede De Danske Statsbaner (DSB), København, en  

 ansøgning om registrering af varemærket »dille« (figurmærke) for  

 alle varer i klasse 29, 30, 32 og 33 samt alle tjenesteydelser i klasse 42.  

 Ansøgningen blev den 13. december 1989 bekendtgjort i Dansk Varemærketidende.
Ved skrivelse af 13. februar 1990 nedlagde klageren i medfør af  

 varemærkelovens § 20, stk. 2, indsigelse mod registrering af det ansøgte  

 mærke.
Som foreløbig begrundelse for indsigelsen anførtes:
 »Som grundlag for indsigelsen skal vi foreløbig henvise til, at  

 indsigerne er indehaver af en række varemærkeregistreringer bestående af  

 billedet af en krokodille i forbindelse med ordet LACOSTE, således VR 1989  

 1972, VR 3005 1979, VR 2996 1989, VR 6989 1989, VR 2214 1985 og VR 3879 1977,  

 ligesom der findes nogle mærker, der udelukkende udviser billedet af en  

 krokodille, således VR 1766 1980, VR 4233 1988, VR 0043 1982 og VR 4234 1988.
Sideløbende med disse registreringer har indsigerne i vidt omfang gjort  

 brug af billedet af en krokodille, og dette mærke er så indarbejdet, at der  

 tilkommer mærket en beskyttelse i henhold til bestemmelsen i varemærkelovens  

 § 6, stk. 2a.« I skrivelse af 18. juni 1990 blev indsigelsesbegrundelsen uddybet således:
»Medens det ansøgte mærke er begæret registreret for alle varer og  

 tjenesteydelser i klasserne 29, 30, 32, 33 og 42, er der ingen af indsigernes  

 registreringer, der direkte omfatter disse klasser.
Som begrundelse for  

 indsigelsen henviste vi derfor til bestemmelsen i varemærkelovens § 6, stk.  

 2a, idet vi må formene, at indsigernes krokodille-mærke er så indarbejdet og  

 så velkendt i vide kredse her i landet, at det må nyde beskyttelse i henhold  

 til denne bestemmelse og derfor må kunne gøres gældende overfor det ansøgte  

 mærke, uanset at mærkerne ikke angår varer af samme eller lignende art.
Om  

 dette spørgsmål skal vi nærmere anføre følgende.
Indsigernes krokodille-mærke er navnlig indarbejdet og velkendt i  

 forbindelse med beklædningsgenstande, jf.
VR 0043 1982. At der er tale om et  

 mærke, der henføres under den nævnte bestemmelse i varemærkelovens § 6, stk.  

 2a, fremgår det af Sø- og Handelsrettens dom (utrykt) af 20. oktober 1987 i  

 sagen H 127 1986 La Chemise Lacoste S.A. mod Flemming Rosendorp, jf. vedlagte  

 kopi.
Vi henviser herved til, at retten på side 8 udtaler: »Det lægges  

 til grund, at sagsøgerens omhandlede varemærker er stærkt indarbejdede og  

 velkendte«.
Indsigernes mærke er dog ikke alene brugt i forbindelse med  

 beklædningsgenstande men også for kosmetiske produkter, solbriller, biler  

 (jf. at Peugeot har eller i hvert fald tidligere har haft en model med  

 mærket), lædervarer og lignende.
Der er således ikke tale om varer, der alene  

 henhører under klasse 25.
 Indsigernes mærke opfylder derfor den grundlæggende betingelse i § 6, stk.  

 2a at være særlig stærkt indarbejdet og velkendt i vide kredse her i landet.  

 Som følge heraf kan indsigerne modsætte sig, at trediemand søger at  

 registrere »et lignende mærke« selv for varer af anden art.
Efter vor opfattelse må det ansøgte mærke siges at være »et lignende  

 mærke«.
Det er klart, at mærkerne ikke er identiske, men vi må hævde, at  

 der er tale om »et lignende mærke«.
Det ansøgte mærke udviser  

 ubestrideligt en krokodille og er yderligere udformet således, at ordet  

 »dille« er synligt.
At krokodillerne ikke vender deres hoveder den  

 samme vej kan ikke anses for afgørende, idet denne omstændighed ikke står  

 klart i publikums bevidsthed.
Det, publikum vil hæfte sig ved i forhold til  

 det ansøgte mærke, er, at dette fremtræder som en krokodille, medens de  

 nærmere træk ved denne vil fortabe sig.
 Vi er selvsagt klar over, at indsigerne ikke kan gøre eneret gældende til  

 enhver afbildning af en krokodille, jf. iøvrigt vore bemærkninger herom i  

 ovennævnte domsudskrift, side 6, for neden og side 7, for oven vedrørende det  

 i sagen også omhandlede billedmærke, nu registreret under VR 1144 1988.  

 Nævnte mærke udviser imidlertid en helt atypisk krokodille, hvilket ikke er  

 tilfældet i nærværende sag.
Endelig kræves det i § 6, stk. 2a, at en andens brug af det lignende mærke  

 indebærer en utilbørlig udnyttelse af det beskyttede mærkes værdi (goodwill).  

 Også denne betingelse må vi anse som opfyldt.
Indsigernes mærke er i tidens  

 løb blevet kendt i så at sige alle kredse her i landet og hører desværre til  

 et af de mærker, der hyppigst er genstand for efterligninger og  

 forfalskninger.
Mærket er faktisk blevet noget af en »dille« hos  

 mange forbrugere, hvilket musikergruppen Shu Bi Dua har gjort sit til at gøre  

 bekendt med sangen »Askepot«, jf. vedlagte kopi af pladeomslaget.  

 Som det vil ses, henvises der i sangen til indsigernes mærke, på en iøvrigt  

 morsom og harmløs måde, som et »modedyr« og en »krukket  

 dille«.
Ansøgeren, D.S.B., har, såvidt vi kan se, ikke nogen særlig grund til at  

 bruge en krokodille som kendetegn for varer i klasserne 19, 30, 32 og 33 og  

 for tjenesteydelser i klasse 42. Såvidt vi har kunnet konstatere, bruges  

 mærket i forbindelse med banegårdskiosker, hvor der sælges varer henhørende  

 til de ovennævnte vareklasser f.eks. pølser.
Når ansøgeren har valgt et mærke  

 som det ansøgte og endog har ladet ordet »dille« fremgå af det, kan  

 vi derfor ikke se rettere end, at det må være sket for på en eller anden måde  

 at drage fordel af det kendskab, publikum har til indsigernes mærke.
At  

 indsigerne har valgt en krokodille som varemærke skyldes, at grundlæggeren af  

 selskabet, Rene Lacoste, var en berømt fransk tennisspiller, der i slutningen  

 af 1920'rne flere gange var verdensmester, og som var kendt under tilnavnet  

 »krokodillen«.
Ansøgeren D.S.B. ses derimod ikke at have nogen  

 anden tilskyndelse til at bruge sit mærke end at forsøge at udnytte den  

 goodwill, der er knyttet til indsigernes mærke.
Tanken herom er bestemt  

 fjerntliggende, jf. at vedlagte udklip fra tillægget »Bilen« til  

 Berlingske Tidende fra den 14. juni 1990 viser, at ansøgeren, omend her på en  

 mere direkte måde, søger at drage fordel af et andet berømt varemærke.
 Vi må således mene, at betingelserne for at afslå det ansøgte mærke i  

 henhold til bestemmelsen i varemærkelovens § 6, stk. 2a er til stede, idet en  

 registrering vil være til skade for indsigernes mærke.
 Ved siden af den anførte bestemmelse i § 6, stk. 2a, der giver beskyttelse  

 for varer af anden art, kan der iøvrigt også henvises til bestemmelsen i  

 varemærkelovens § 14, stk. 1, nr. 6, idet der til en vis grad foreligger  

 vareartslighed i forholdet mellem indsigernes mærker VR 1766 1980, VR 0043  

 1982 og VR 4233 1988 på den ene side og ansøgerens mærke på den anden side.
 For så vidt angår VR 1766 1980 skal henvises til, at der under klasse 18  

 indgår en række varer, der er ligeartede med bl.a. følgende tjenesteydelser i  

 klasse 42: designvirksomhed, industriel formgivning, materialetestning.
 For så vidt angår VR 0043 1982 skal anføres, at der til klasse 25 henføres  

 en række varer, der er ligeartede med bl.a. bølgende tjenesteydelser i klasse  

 42: Designvirksomhed, udlejning af beklædning, modeinformation, organisering  

 af udstillinger, tekstiltestning samt udlejning af uniformer.
 For så vidt angår VR 4233 1988 skal anføres, at der til klasse 24 henføres  

 visse varer, der er ligeartede med bl.a. følgende tjenesteydelse i klasse 42:  

 tekstiltestning.
Vi må herefter anmode Direktoratet om at afslå ansøgningen.' Ansøger meddelte i skrivelse af 30. august 1990, at det af klageren  

 fremførte ikke gav anledning til bemærkninger.
 Patentdirektoratet traf afgørelse i sagen den 19. november 1990, og  

 afviste indsigelsen med følgende begrundelse:
»Til støtte for den i varemærkelovens § 14, stk. 1, nr. 6 nedlagte  

 indsigelse henviser De til de af indsigers registreringer, der alene udviser  

 billedet af en krokodille, nemlig VR 1766 1980, der omfatter alle varer i  

 klasse 18, VR 0043 1982, der omfatter alle varer i klasse 25 og VR 4233 1988,  

 der omfatter alle varer i klasse 24. Da det ansøgte mærke er ansøgt  

 registreret for alle varer og tjenesteydelser i klasserne 29, 30, 32, 33 og  

 42 er der ikke varekollision, men der kan muligvis være tale om en vis lighed  

 mellem varearterne og tjenesteydelserne i klasse 42. For at mærkerne kan  

 anses for forvekslelige i sådanne tilfælde, er det Direktoratets praksis, at  

 det skal dreje sig om identiske eller næsten identiske mærker.
Dette er ikke  

 tilfældet i nærværende sag.
Både det ansøgte mærke og indsigers  

 registreringer har en krokodille som motiv, men en ensartethed alene i den  

 til grund for to mærker liggende ide er ikke i sig selv tilstrækkelig til at  

 frembringe forvekslelighed.
I indsigers mærke vender krokodillegabet mod  

 højre og halen ligger henover ryggen.
I det ansøgte mærke vender  

 krokodillegabet mod venstre og halen vender nedad, hvortil kommer, at ordet  

 »dille« indgår på en fremtrædende plads som en del af krokodillens  

 krop.
Det er Direktoratets vurdering, at det ansøgte mærke ikke har en sådan  

 lighed med indsigernes mærke, at der foreligger forvekslelighed.
Denne del af  

 indsigelsen kan således ikke tages til følge.
De har tillige henvist til bestemmelsen i § 6, stk. 2, nr. 1 i  

 varemærkeloven.
Det udtales i denne bestemmelse, at der undtagelsesvis kan  

 foreligge forvekslelighed, såfremt der ikke er tale om varer af samme eller  

 lignende art, når et varemærke er særlig stærkt indarbejdet og endvidere er  

 så velkendt i vide kredse her i landet, at en andens brug af et lignende  

 mærke selv for varer af en anden art indebærer en utilbørlig udnyttelse af  

 varemærkets værdi (goodwill).
Direktoratet er i overensstemmelse med Sø- og Handelsrettens dom enig i,  

 at indsigers varemærker er stærkt indarbejdede og velkendte.
Da der ikke er  

 tale om identiske eller næsten identiske mærker, er det herefter spørgsmålet,  

 om der er tale om »et lignende mærke«.
Alle indsigers registrerede  

 varemærker indeholder en krokodille udformet som ovenfor beskrevet.
Nogle af  

 mærkerne indeholder herudover navnet Lacoste.
Ansøgers mærke er tillige en  

 afbildning af en krokodille, der som ovenfor beskrevet vender anderledes end  

 krokodiller på indsigers mærker, og hvor ordet »dille« indtager en  

 fremtrædende plads og indgår som en del af krokodillens krop.
Det er på denne baggrund Direktoratets opfattelse, at det ikke drejer sig  

 om lignende mærker i § 6, stk. 2, nr. 2' forstand.
Det er antaget, at der  

 stilles krav om større lighed end forvekslelighed i § 14, nr. 6.  

 Betingelserne i varemærkelovens § 6, stk. 2, nr. 1 er herefter ikke opfyldt,  

 og denne del af indsigelsen kan derfor heller ikke tages til følge.' Denne afgørelse har klageren ved skrivelse af 17. januar 1991 indbragt for  

 Patentankenævnet med påstand om, at det ansøgte mærke bør anses som  

 forveksleligt med klagerens billedmærke.
Klageren har den 19. april 1991  

 indleveret ankebegrundelse, hvor der anføres følgende:
»Indsigerne har i en lang årrække verden over brugt billedet af en  

 krokodille som varemærke for deres sportsbeklædningsgenstande i klasse 25.  

 Mærket er i Danmark registreret under nr.
VR 0043 1982 for alle varer i  

 klasse 25, jf. vedlagte bilag 2. Dette mærke er et af de hyppigst kopierede  

 mærker, der findes, og dets bekendthed er så betydelig, at det nyder  

 beskyttelse i henhold til bestemmelsen i varemærkelovens § 6, stk. 2a, den  

 såkaldte Kodakbeskyttelse.
Direktoratet anerkender som nedenfor nævnt i dets  

 afgørelse, at mærket nyder denne beskyttelse.
Indsigernes mærke er navnlig  

 kendt for varer i klasse 25, men det er også her i landet registreret og  

 brugt for varer i en række andre klasser, således i klasse 3, hvorunder  

 henhører parfumerivarer og kosmetiske varer, i klasse 9 af hensyn til  

 solbriller, i klasse 12 af hensyn til automobiler, i klasse 14 af hensyn til  

 ure, i klasse 18 af hensyn til lædervarer og i klasse 28 af hensyn til  

 sportsartikler.
 Indsigernes mærke er derimod ikke registreret i de klasser, i hvilke  

 ansøgernes mærke er anmeldt, og det bruges heller ikke for varer eller  

 tjenesteydelser i disse klasser.
Når indsigerne har nedlagt indsigelse mod ansøgernes mærke skyldes det, at  

 der næppe kan være tvivl om, at ansøgerne gennem brugen af deres krokodille  

 søger at drage fordel af det kendskab, der er knyttet til indsigernes mærke.  

 De Danske Statsbaner har, såvidt vi kan se, ikke nogen særlig grund til at  

 bruge billedet af en krokodille som kendetegn for de grillbarer, der findes  

 på de forskellige stationer, hvor der kan købes hurtigt tillavede madvarer  

 såsom pølser, pommes frites og lignende.
Vi har således bemærket, at det  

 ansøgte mærke bruges i tilslutning til den »mini bar«, der findes  

 på S-togsperronen her i Høje Taastrup.
Drift af restaurationer og lignende  

 henhører under klasse 42.
 I vor indsigelse overfor Direktoratet påviste vi, at ansøgerne i deres  

 annoncering for at køre på 1. klasse i regionaltogene benævte dette som  

 »DSB's Rolls-Royce«, jf. vedlagte kopi af tillægget  

 »Bilen« til Berlingske Tidende fra den 14. juni 1990, bilag 3.  

 Ansøgerne forsøgte således her at drage fordel af en sammenligning med et  

 berømt varemærke, og det er derfor ikke nogen fjerntliggende tanke, at de som  

 ovenfor anført må antages at have valgt deres mærke i nærværende sag for at  

 drage fordel af det udbredte kendskab, der findes til indsigernes mærke.
Som det fremgår af Direktoratets afgørelse anførte vi overfor Direktoratet  

 som grundlag for indsigelsen for det første bestemmelsen i varemærkelovens §  

 14, stk. 1, nr. 6, idet der til en vis grad foreligger vareartslighed mellem  

 visse af indsigernes registreringer på den ene side og ansøgningen på den  

 anden side, jf. nærmere side 3 i afgørelsen.
Men dernæst anførte vi som  

 begrundelse for indsigelsen også bestemmelsen i varemærkelovens § 6, stk. 2a,  

 ifølge hvilken der under nærmere angivne betingelser kan statueres  

 forvekslelighed mellem to varemærker, selvom de ikke angår varer af samme  

 eller lignende art.
 Direktoratet fandt ikke grundlag for at imødekomme indsigelsen hverken i  

 henhold til bestemmelsen i § 14, stk. 1, nr. 6 eller i henhold til  

 bestemmelsen i § 6, stk. 2a.
 Overfor Patentankenævnet gør vi alene gældende, at indsigelsen bør tages  

 til følge på grundlag af bestemmelsen i varemærkelovens § 6, stk. 2a, den  

 såkaldte Kodakregel.
Med hensyn til anvendelsen af denne bestemmelse udtaler Direktoratet i  

 afgørelsen side 4, sidste afsnit, at det tiltrædes, at indsigernes varemærker  

 er stærkt indarbejdede og velkendte.
Direktoratet tiltræder således, at  

 indsigernes mærker kan nyde beskyttelse i henhold til Kodakreglen.
Når  

 indsigelsen alligevel ikke tages til følge, skyldes det, at det ansøgte mærke  

 ikke blev anset for »et lignende mærke«.
Vor påstand overfor  

 Ankenævnet går følgelig ud på, at nævnet fastslår, at der er fornødent  

 grundlag for at antage, at det ansøgte mærke må anses som forveksleligt med  

 indsigernes mærke, idet det også opfylder betingelsen om at være »et  

 lignende mærke«.
Som ovenfor nævnt må man antage, at ansøgerne med deres mærke søger at  

 drage fordel af det udbredte kendskab, der foreligger til indsigernes mærke.  

 Dette mener vi må være en omstændighed, der også bør tages i betragtning ved  

 bedømmelsen af, om der foreligger »et lignende mærke«.
Såvidt vi  

 ved, er der ikke i retspraksis taget stilling til, hvad der nærmere skal  

 forstås ved »et lignende mærke«, og der ses derfor ikke at være  

 noget til hinder for, at det statueres, at ansøgernes mærke i nærværende  

 tilfælde udgør et sådant mærke.
Vi anmoder derfor Ankenævnet om at omgøre Direktoratets afgørelse således,  

 at det ansøgte mærke nægtes registreret i henhold til varemærkelovens § 6,  

 stk. 2a.' Ansøgeren har ved skrivelse af 6. august 1991 anført:
»1.Den virksomhed, hvori det af undertegnede anmeldte figurvaremærke  

 »Dillen« symboliseret ved en krokodille, var, at figurmærket  

 »Dillen« anvendes, er DSB restauranter og kiosker as, som er et  

 privat aktieselskab ejet af Vagn Hansen, og som driver blandt andet  

 restaurationsvirksomhed fra alle banegårde i Danmark i henhold til  

 forpagtningskontrakt med Danske Statsbaner.
I forpagtningskontrakten er det  

 aftalt, at alle varemærker, som anvendes i virksomheden, registreres med  

 Danske Statsbaner (DSB) som indehaver, idet varemærkerne ved forpagtningens  

 ophør alligevel overdrages til Danske Statsbaner.
 Dette fremhæves alene med det formål at imødegå sagens bilag 3, som netop  

 vedrører en af Danske Statsbaner iværksat markedsføring, hvorimod nærværende  

 varemærke som nævnt er udviklet af og anvendes i den private virksomhed DSB  

 restauranter og kiosker as.
 Der er således inden sammenhæng mellem de 2 annonceringer/markedsføringer,  

 og DSB restauranter og kiosker as har selvsagt ikke noget ansvar for Danske  

 Statsbaners annoncering, idet der i det daglige ingen forbindelse er mellem  

 Danske Statsbaners markedsføring og DSB restauranter og kiosker as's  

 markedsføring.
2. Baggrunden for, at DSB restauranter og kiosker as valgte ordet  

 »Dillen« anvendes som betegnelse for et flutesprodukt, som man skal  

 have et gab som en krokodille for at fortære - heraf navnet.
De produkter,  

 som markedsføres under figurvaremærket »Dillen« er således alene  

 flutesprodukter tilberedt med sunde råvarer »såkaldte grønne  

 produkter«.
Dette er igen baggrunden for, at den grønne farve er valgt i  

 såvel emballagen som markedsføringen.
 Figurvaremærket »dillen« anvendes således ikke for salg af andre  

 produkter end omtalte flutesprodukter.
 3. Figurvaremærket »dillen« er som tidligere fremført ikke på  

 nogen måde forveksleligt med Lacostes varemærket, og der er ikke på nogen  

 måde forsøgt eller tilstræbt nogen efterligning.
 4. Der foreligger ikke vareartslighed.
5. Som udgangspunkt kan ingen påberåbe sig eneret til at anvende  

 afbildninger af dyr i sin markedsføring, og konkret er der betydelig forskel  

 mellem de 2 anvendte afbildninger af en krokodille, hvortil kommer, at ordene  

 »dille« er indarbejdet i Danske Statsbaners krokodille.' Ankenævnet har behandlet sagen i sit møde den 21. februar 1992.
 Ingen af parterne gav møde.
I henhold til de af Patentdirektoratet anførte grunde og idet det for  

 Ankenævnet anførte ikke findes at kunne føre til andet resultat bestemmes:
 Den påklagede afgørelse stadfæstes.
Grønning-Nielsen.
Hans Chr.
Thomsen.
S.
Gulmann.
