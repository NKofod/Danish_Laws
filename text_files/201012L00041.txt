Fremsat den 27. oktober 2010 af undervisningsministeren (Tina Nedergaard) Forslag til Lov om ændring af lov om statens voksenuddannelsesstøtte (SVU) (Forkortelse af perioden med statens voksenuddannelsesstøtte på videregående niveau, afskaffelse af beregningsperioden på 5 år for gentagen ret til statens voksenuddannelsesstøtte til uddannelse på videregående niveau, nedsættelse af støttesatsen på både alment og videregående niveau m.v.) § 1 I lov om statens voksenuddannelsesstøtte (SVU), jf. lovbekendtgørelse nr. 554 af 8. juni 2009, som ændret ved lov nr. 727 af 25. juni 2010, foretages følgende ændringer:
 1. I § 2, stk. 5, 1. pkt., indsættes efter »i uddannelse«: », mens lønmodtageren er i uopsagt stilling«.
 2. I § 3, stk. 1, ændres »jf. dog stk. 4« til: »jf. dog stk. 3«.
 3. § 3, stk. 3, affattes således:
»Stk. 3. Undervisningsministeren kan fastsætte nærmere regler om betingelserne efter stk. 1 og 2 og kan herunder fastsætte regler om, at der kan ses bort fra disse betingelser, når der søges SVU til bestemte uddannelser.
Undervisningsministeren kan desuden fastsætte regler om, i hvilke situationer der kan ses bort fra skolegang eller erhvervsrettet uddannelse.« 4. § 3, stk. 4, ophæves.
 5. § 8, stk. 1, nr. 2, ophæves.
 Nr. 3 bliver herefter nr. 2.
 6. I § 8, stk. 2, nr. 4, udgår »og fagspecifikke kurser«.
 7. § 8, stk. 4, ophæves.
 Stk. 5 bliver herefter stk. 4.
 8. I § 9, stk. 1, ændres »52« til: »40«, og »inden for en periode på 5 år« udgår.
 9. I § 13, stk. 1, 1. pkt., indsættes efter »svarende til«: »80 pct. af«, og », jf. dog stk. 2.« udgår.
 10. § 13, stk. 2,  ophæves.
 Stk. 3-7 bliver herefter stk. 2-6.
 11. I § 13, stk. 5, der bliver stk. 4, udgår »og 2«.
 12. Efter § 22 indsættes:
»§ 22 a.
Undervisningsministeren kan fastsætte regler om digital kommunikation mellem den uddannelsessøgende eller arbejdsgiveren og uddannelsesstedet, arbejdsløshedskassen, restanceinddrivelsesmyndigheden, Undervisningsministeriet eller Styrelsen for Statens Uddannelsesstøtte.
Ministeren kan herunder fastsætte regler om, at digital signatur eller anden sikker personidentifikation skal anvendes.« § 2 Stk. 1. Loven træder i kraft den 1. januar 2011, jf. dog stk. 3.
 Stk. 2. Ansøgninger, der er modtaget før den 1. januar 2011, jf. stk. 1, behandles efter de hidtil gældende regler i § 2, stk. 5, § 3, stk. 1, 3 og 4, og § 8, stk. 4, i lov om statens voksenuddannelsesstøtte (SVU).
 Stk. 3. Bestemmelserne i § 8, stk. 1, nr. 2, og stk. 2, nr. 4, § 9, stk. 1, § 13, stk. 1, 1. pkt., § 13, stk. 2, og § 13, stk. 5, i lov om statens voksenuddannelsesstøtte (SVU), som affattet ved denne lovs § 1, nr. 5, 6, 8, 9, 10 og 11, træder i kraft den 1. januar 2012.
 Stk. 4. Ansøgninger, der er modtaget før den 1. januar 2012, jf. stk. 3, behandles efter de hidtil gældende regler i § 8, stk. 1, nr. 2, og stk. 2, nr. 4, § 9, stk. 1, § 13, stk. 1, 1. pkt., § 13, stk. 2, og § 13, stk. 5, i lov om statens voksenuddannelsesstøtte (SVU).
 Stk. 5. I adgangen til at deltage i uddannelse på videregående niveau med SVU i 40 uger, jf. § 9, stk. 1, i lov om statens voksenuddannelsesstøtte (SVU), som affattet ved denne lovs § 1, nr. 8, skal der ske fradrag for det antal uger, som ansøgeren har anvendt til deltagelse i uddannelse på videregående niveau med SVU i perioden 1. januar 2007 til 31. december 2011.
Bemærkninger til lovforslaget Almindelige bemærkninger Indholdsfortegnelse 1. Indledning 1.1. Lovforslagets hovedindhold 1.2. Lovforslagets baggrund 2. Lovforslagets hovedpunkter 2.1. SVU til uddannelse i opsigelsesperioden 2.1.1. Gældende ret 2.1.2. Den foreslåede ordning 2.2. SVU til forberedende voksenundervisning, specialundervisning for voksne og danskuddannelsen til voksne udlændinge 2.2.1. Gældende ret 2.2.2. Den foreslåede ordning 2.3. SVU til fagspecifikke kurser 2.3.1. Gældende ret 2.3.2. Den foreslåede ordning 2.4. SVU til afgangsprojekter 2.4.1. Gældende ret 2.4.2. Den foreslåede ordning 2.5. Antal uger med SVU til uddannelse på videregående niveau 2.5.1. Gældende ret 2.5.2. Den foreslåede ordning 2.6. SVU-satsen 2.6.1. Gældende ret 2.6.2. Den foreslåede ordning 2.7. Digital kommunikation 2.7.1. Gældende ret 2.7.2. Den foreslåede ordning 3. Økonomiske og administrative konsekvenser for stat, regioner og kommuner 4. Økonomiske og administrative konsekvenser for erhvervslivet 5. Administrative konsekvenser for borgerne 6. Miljømæssige konsekvenser 7. Forholdet til EU-retten 8. Hørte myndigheder og organisationer 9. Sammenfattende skema 1. Indledning 1.1. Lovforslagets hovedindhold Regeringen (Venstre og Det Konservative Folkeparti) og Dansk Folkeparti har indgået Aftale om genopretning af dansk økonomi i maj måned 2010. Dette lovforslag er et led i udmøntningen af denne aftale.
Lovforslaget har til formål at forkorte perioden med mulighed for SVU til uddannelse på det videregående niveau og at afskaffe den nugældende beregningsperiode på 5 år for det maksimale antal uger med mulighed for at deltage i uddannelse med SVU på det videregående niveau.
Desuden har det til formål at nedsætte støttesatsen til uddannelse på både det almene og det videregående niveau.
Derudover har lovforslaget til formål at afskaffe muligheden for at indgå aftaler om orlov til uddannelse med SVU efter en opsigelse.
Endvidere har lovforslaget til formål at ophæve bestemmelserne om SVU til fagspecifikke kurser.
Bestemmelserne om SVU til fagspecifikke kurser blev indført med virkning fra 1. juli 2008, og var en opfølgning på aftaler mellem regeringen (Venstre og Det Konservative Folkeparti), KL, Danske Regioner, FTF, LO og AC om øget aktivitet på de fagspecifikke kurser med henblik på efteruddannelse af medarbejdergrupper med en fortrinsvis mellemlang videregående uddannelse.
Det indgik i aftalerne, at ordningen skulle dække perioden 2008-2011.
 Lovforslaget rummer endelig en række mindre justeringer, som tilsigter forenklinger og en mere smidig administration af bestemmelserne om SVU, herunder mulighed for at etablere digital kommunikation.
1.2. Lovforslagets baggrund De statslige udgifter til voksen- og efteruddannelse er vokset i de senere år, fordi de ordninger, der giver mulighed for støtte under uddannelse, er blevet anvendt mere end tidligere.
Da lov om statens voksenuddannelsesstøtte (SVU) blev vedtaget i maj 2000, var der en forventning om, at støtten hovedsageligt ville blive anvendt til deltidsundervisning, kombineret med beskæftigelse (på det almene niveau), eller til kortere perioder på fuld tid (på det videregående niveau). Tendensen har imidlertid været, at bestemmelsen i § 2, stk. 7, i lov om åben uddannelse (erhvervsrettet voksenuddannelse) m.v., jf. lovbekendtgørelse nr. 952 af 2. oktober 2009, om, at det er muligt at tilrettelægge op til et år af en uddannelse på heltid inden for rammerne af åben uddannelse, er blevet benyttet i vidt omfang på det videregående niveau.
Deltagelse i disse forløb er ofte sket med SVU.
 Det er væsentligt, at arbejdsstyrken både vedligeholder sine kompetencer og tilegner sig nye, men dette bør ske både hurtigere og mere målrettet end i dag.
 På voksen- og efteruddannelsesområdet er der tidligere som led i regeringens genopretningsplan gennemført en ændring af lov om statens voksenuddannelsesstøtte (SVU), der forkortede perioden med mulighed for SVU fra 80 til 40 uger til uddannelse på folkeskoleniveau og til gymnasial uddannelse, jf. lov nr. 727 af 25. juni 2010.
2. Lovforslagets hovedpunkter 2.1. SVU til uddannelse i opsigelsesperioden 2.1.1. Gældende ret Lov om statens voksenuddannelsesstøtte § 2, stk. 6, rummer en bemyndigelse til undervisningsministeren til at fastsætte nærmere regler om betingelserne for at få SVU.
Det fremgår af bemærkningerne til § 2 i det oprindelige forslag til lov om statens voksenuddannelsesstøtte, lovforslag nr. 254 af 30. marts 2000, at Med hjemmel i bemyndigelsen i stk. 6 vil der blive fastsat regler, hvorefter lønmodtagere, der bliver afskediget i en periode, hvor de modtager SVU, vil kunne få SVU til resten af uddannelsesforløbet.
Reglerne fremgår af SVU-bekendtgørelsens § 6, stk. 1, hvorefter en uddannelsessøgende, der bliver afskediget under uddannelsen med SVU, kan færdiggøre den med SVU, også efter at vedkommende er fratrådt.
Opsiger den uddannelsessøgende imidlertid selv sin stilling under uddannelsesforløbet, kan der kun gives SVU til den del af uddannelsen, der ligger før fratrædelsestidspunktet, jf.
SVU-bekendtgørelsens § 6, stk. 3.
Der er således ikke tvivl om, at hvis en person, der er påbegyndt en uddannelse med SVU, bliver afskediget, kan den pågældende færdiggøre uddannelsesforløbet med SVU.
Praksis har dog vist, at der er behov for at præcisere retstilstanden i de situationer, hvor der er indgået en aftale om orlov til uddannelse på et tidspunkt, hvor den pågældende er blevet afskediget, men endnu ikke er fratrådt.
Behovet for præcisering skyldes til dels de før 1. januar 2001 gældende regler  det vil sige lov om støtte til voksenuddannelse og lov om orlov  som gav mulighed for at indgå en orlovsaftale efter en afskedigelse, men før fratrædelsesdatoen, med den virkning, at den pågældende kunne færdiggøre uddannelsen med enten støtte til voksenuddannelse (VUS) eller orlovsydelse, blot uddannelsen var påbegyndt senest i umiddelbar fortsættelse af ansættelsesforholdet.
Det indgik således i overvejelserne i forbindelse med det lovforberedende arbejde i 2000, at de kommende SVU-regler i afskedigelsessituationen ville svare til de den gang gældende VUS- og orlovsregler, uanset at det ikke kom til at fremgå af selve lovforslaget.
Praksis har hidtil på dette grundlag været, at en lønmodtager kunne indgå aftale om orlov til uddannelse med SVU i tilfælde, hvor den pågældende var blevet afskediget, men endnu ikke var fratrådt.
2.1.2. Den foreslåede ordning Det foreslås, at det fremover klart kommer til at fremgå af loven, at der ikke kan indgås en aftale mellem en lønmodtager og en arbejdsgiver om orlov til uddannelse med den virkning, at der er mulighed for at modtage SVU under uddannelsen, hvis lønmodtageren enten er sagt op eller selv har sagt op.
Lønmodtageren skal også påbegynde uddannelsen med SVU inden opsigelsen, jf. det ovenfor fra bemærkningerne citerede, hvis det skal være muligt at afslutte uddannelsen med SVU efter en fratræden.
Er orlovsaftalen indgået efter en opsigelse, kan lønmodtageren kun deltage i uddannelsen med SVU frem til datoen for sin fratræden.
Det har indgået i overvejelserne, at der er sket en stigning i de længerevarende uddannelsesforløb med SVU inden for de senere år, og at det vurderes, at der primært har været tale om forløb, der er aftalt i forbindelse med en opsigelse.
Dette er ikke i overensstemmelse med udgangspunktet for loven om statens voksenuddannelsesstøtte (SVU), som har til formål at skabe økonomisk mulighed for, at voksne beskæftigede kan deltage i uddannelse.
I en situation, hvor lønmodtageren er blevet afskediget eller selv har sagt op, og opsigelsesvarslet er begyndt at løbe, kan en aftale om uddannelse med SVU betragtes som et alternativ til ledighed.
Ledige, herunder også snart ledige, skal som udgangspunkt omfattes af den almindelige beskæftigelsesindsats, som tilrettelægges efter målsætningen om, at ledige hurtigst muligt skal i beskæftigelse igen.
 Der henvises til lovforslagets § 1, nr. 1, og bemærkningerne hertil.
2.2. SVU til forberedende voksenundervisning, specialundervisning for voksne og danskuddannelsen til voksne udlændinge 2.2.1. Gældende ret Det fremgår af SVU-lovens § 3, stk. 1, jf. § 4, stk. 1, at det er en betingelse for at få SVU til deltagelse i uddannelse på alment niveau, dvs. forberedende voksenundervisning, almen voksenundervisning, gymnasial uddannelse og anden uddannelse på tilsvarende niveau, at den uddannelsessøgende er kortuddannet.
Efter § 3, stk. 2, er kortuddannede personer, der har indtil 7-8 års skolegang, suppleret med en erhvervsrettet uddannelse eller uddannelse svarende hertil, eller 9-10 års skolegang, suppleret med 2 års erhvervsrettet uddannelse.
Efter § 3, stk. 3, kan undervisningsministeren fastsætte nærmere regler om betingelserne efter stk. 2, og kan herunder fastsætte regler om, i hvilke situationer der kan ses bort fra skolegang eller erhvervsrettet uddannelse.
Bemyndigelsen er udmøntet i bekendtgørelse nr. 767 af 25. juni 2010, hvor det i § 10, stk. 1-4, er fastsat, hvilken skolegang eller erhvervsrettet uddannelse, der helt eller delvist kan ses bort fra.
Der kan fx ses bort fra uddannelse, der ikke er afsluttet, forældet uddannelse eller uddannelse, der af forskellige grunde ikke kan anvendes, herunder udenlandsk uddannelse.
Efter § 3, stk. 4, 1. pkt., kan undervisningsministeren fastsætte regler om, at der kan ses bort fra betingelsen om at være kortuddannet i forbindelse med ansøgninger om SVU til forberedende voksenundervisning og specialundervisning for voksne.
Efter § 3, stk. 4, 2. og 3. pkt., kan undervisningsministeren fastsætte regler om, hvilke grupper der kan komme i betragtning, at der højst kan gives SVU i op til 18 uger omregnet til heltid, og at der gives SVU til de nævnte grupper inden for en af ministeren fastsat ramme for antallet af støttemodtagere.
Sidstnævnte bemyndigelse er udnyttet til at skabe hjemmel til årligt at give op til 3.000 personer med en erhvervsuddannelse adgang til at deltage i forberedende voksenundervisning og specialundervisning for voksne med SVU i op til 18 uger, omregnet til heltid.
Lovens § 3, stk. 4, rummer hjemlen til den såkaldte faglærteordning, der er udmøntet i bekendtgørelsen § 10, stk. 5 og 6. Efter bekendtgørelsens § 10, stk. 5, kan der ses bort fra betingelsen i lovens § 3 om, at den uddannelsessøgende skal være kortuddannet, når den pågældende har en afsluttet uddannelse til og med erhvervsuddannelsesniveau, og søger om SVU til deltagelse i forberedende voksenundervisning, herunder ordblindeundervisning for voksne, og specialundervisning for voksne.
Det følger af bekendtgørelsens § 10, stk. 6, at der kan gives SVU til uddannelsessøgende som nævnt i stk. 5 til op til 3.000 personer pr. kalenderår.
2.2.2. Den foreslåede ordning Forslaget indebærer, at § 3, stk. 3, nyaffattes, og at § 3, stk. 4, ophæves.
Formålet med ændringerne er både at lette adgangen til bestemte uddannelser og at smidiggøre administrationen.
Som nævnt ovenfor under 2.2.1. er der et krav om, at ansøgeren skal være kortuddannet for at kunne modtage SVU ved deltagelse i uddannelse på alment niveau.
Der kan som også nævnt ovenfor i forskellige situationer ses bort fra kravet, men det forudsætter - som det fremgår af bemærkningerne til det oprindelige lovforslag L 254 af 30. marts 2000, § 3, stk. 3, - at der ved afgørelsen af, om der kan ses bort fra kravet om at være kortuddannet, skal ske en egentlig sagsbehandling, hvor ansøgeren skal fremlægge en begrundelse for, at der skal kunne ses bort fra kravet om at være kortuddannet.
Det giver en tung og tidskrævende administration, og det er derfor hensigten at ændre bekendtgørelsen, så kravet om at være kortuddannet bortfalder generelt i forhold til at kunne deltage i forberedende voksenundervisning, specialundervisning for voksne og danskuddannelsen til voksne udlændinge.
Det bemærkes, at reglerne om ordblindeundervisning for voksne tidligere stod i lov om specialundervisning for voksne, mens de nu findes i lov om forberedende voksenundervisning, se nærmere i lov nr. 592 af 24. juni 2005 om ændring af lov om folkeskolen, lov om specialundervisning for voksne, lov om forberedende voksenundervisning (FVU) og forskellige andre love.
Karakteristisk for de ovennævnte forløb er, at de bibringer deltagerne basale færdigheder, som de har et reelt behov for, uanset deres uddannelsesbaggrund.
Der er ikke belæg for at forvente, at en lempeligere adgang til disse forløb vil medføre hverken misbrug eller overforbrug.
Skulle der vise sig behov for at begrænse forbruget, vil der være mulighed for at genindføre den nuværende retstilstand ved en bekendtgørelsesændring.
Kravet om at være kortuddannet har været en barriere for en del ansøgere, som ikke kan betragtes som kortuddannede, men som har store læse-, skrive- eller regneproblemer, eller eventuelt problemer med ordblindhed.
Ligeledes har kravet om at være kortuddannet været en barriere for voksne udlændinge, som ønsker at deltage i danskuddannelsen for voksne udlændinge.
Ofte har det vist sig, at udenlandske ansøgere har for lang skolegang eller for meget erhvervsuddannelse fra hjemlandet, og de har derfor fået et afslag, selv om det har været åbenbart, at de havde behov for at lære mere dansk.
Det bemærkes, at det alene er i forbindelse med de tre nævnte uddannelser, at kravet om at være kortuddannet ønskes fjernet, og det vil fremover komme til at fremgå af bekendtgørelsen.
I andre tilfælde, hvor en ansøger fremsætter ønske om, at der ses bort fra kravet om at være kortuddannet, skal der fortsat ske en nærmere sagsbehandling og træffes en konkret afgørelse.
Lovforslaget indebærer som nævnt, at § 3, stk. 4, ophæves.
Baggrunden herfor er, at kvoten på de 3000 personer aldrig er blevet udnyttet fuldt ud, da der maksimalt har været 1000 ansøgere om året.
Desuden er faglærteordningen administrativt omstændelig på grund af den fastlagte kvote, som betyder, at der skal ske en løbende optælling af ansøgningerne.
Ophævelsen af § 3, stk. 4, tilsigter ikke at afskære personer med en erhvervsuddannelse fra at deltage i forberedende voksenundervisning eller specialundervisning for voksne, da den ovenfor beskrevne påtænkte bekendtgørelsesændring med hjemmel i § 3, stk. 3, vil sikre, at personer, der ikke opfylder kravet om at været kortuddannede, fortsat vil have mulighed for at deltage i disse forløb med SVU.
 Der henvises til lovforslagets § 1, nr. 2, 3 og 4, og bemærkningerne hertil.
2.3. SVU til fagspecifikke kurser 2.3.1. Gældende ret Efter den gældende SVU-lovs § 8, stk. 1, nr. 2, § 8, stk. 2, nr. 4, og § 13, stk. 2, er der mulighed for at modtage SVU til fagspecifikke kurser inden for både Undervisningsministeriets og Ministeriet for Videnskab, Teknologi og Udviklings områder.
Fagspecifikke kurser er kurser af 1-4 ugers varighed, omregnet til heltid, som uddannelsesinstitutionerne fastlægger på baggrund af de videregående kompetencegivende heltids- og deltidsuddannelser, som institutionen er godkendt til at udbyde, og som den modtager tilskud til.
2.3.2. Den foreslåede ordning Lovforslaget indebærer, at hjemlen til at tildele SVU til fagspecifikke kurser afskaffes.
Dette skal ses på baggrund af den trepartsaftale, der blev indgået mellem regeringen, kommuner og regioner og arbejdsmarkedets parter som beskrevet ovenfor i indledningen i afsnit 1.1. Aftalen udløber med udgangen af 2011.
 Der henvises til lovforslagets § 1, nr. 5, 6, 9, 10 og 11, og bemærkningerne hertil.
2.4. SVU til afgangsprojekter 2.4.1. Gældende ret I SVU-lovens § 8, stk. 4, findes en bemyndigelsen til undervisningsministeren til at fastsætte regler om omfanget af SVU til afgangsprojekter og specialeskrivning.
Denne bemyndigelse er udnyttet i § 16 i bekendtgørelse nr. 767 af 25. juni 2010 (SVU-bekendtgørelsen), hvor det fastlægges, at der højst kan gives SVU i 4 uger til udarbejdelse af afgangsprojekter på videregående voksenuddannelse og i 8 uger på diplom- og masteruddannelser efter lov om erhvervsrettet grunduddannelse og videregående uddannelse (videreuddannelsessystemet) for voksne, jf. lovbekendtgørelse nr. 1049 af 9. november 2009. For at afgangsprojekter skal kunne give mulighed for SVU, skal de være tilrettelagt på heltid, jf. bekendtgørelsens § 24, stk. 1 og 2.
2.4.2. Den foreslåede ordning Lovforslaget rummer en bestemmelse om, at bemyndigelsen til undervisningsministeren til at fastsætte tidsmæssige rammer for afgangsprojekter afskaffes.
Bestemmelsen komplicerer administrationen i væsentlig grad, fordi der skal arbejdes med flere rammer for SVU inden for den overordnede ramme på 40 uger.
Bestemmelsen har i øvrigt kun mindre betydning for forbruget af SVU, da afgangsprojekter i praksis kan kombineres med andre fag i uddannelsen således, at heltidskravet i SVU-lovens § 12, stk. 2, kan opfyldes, og der dermed er mulighed for SVU.
Afgørende for tildelingen af SVU er i dag udstrækning og arbejdsbelastning målt i ECTS-point. 60 ECTS-point svarer til et års studier på heltid, og heltidskravet anses ved administrationen af SVU for at være opfyldt, når antallet af ECTS-point i en bestemt periode opfylder heltidskravet, fx hvis et modul, der har en varighed af en måned, har et omfang på mindst 5 ECTS-point.
 Det bemærkes, at det ikke er hensigten med dette forslag at afskaffe SVU til afgangsprojekter og specialeskrivning, men at sikre, at SVU til afgangs- og specialemoduler beregnes og tildeles på linje med andre moduler i en videregående uddannelse for dermed at smidiggøre administrationen.
 Der henvises til lovforslagets § 1, nr. 7, og bemærkningerne hertil.
2.5. Antal uger med SVU til uddannelse på videregående niveau 2.5.1. Gældende ret Efter den gældende § 9 i SVU-loven er der mulighed for at modtage SVU til uddannelse på videregående niveau i 52 uger på heltid inden for en periode på 5 år.
Det indebærer, at der er mulighed for løbende videreuddannelse, dog således at der hele tiden højest kan ydes støtte i en periode på sammenlagt 52 uger inden for de seneste fem år.
 Det bemærkes, at efter vedtagelsen af lov nr. 727 af 25. juni 2010 om ændring af lov om statens voksenuddannelsesstøtte (SVU) (Forkortelse af perioden med statens voksenuddannelsesstøtte til uddannelse på folkeskoleniveau og til gymnasial uddannelse) kan der ydes SVU i op til 40 uger til uddannelse på alment niveau, jf. § 5, stk. 1.
2.5.2. Den foreslåede ordning Lovforslaget indebærer i overensstemmelse med, hvad der fremgår af regeringens genopretningsplan, at der sker en nedsættelse af det maksimale antal uger, som det er muligt at anvende til deltagelse i uddannelse med SVU på det videregående niveau, fra 52 til 40. Dermed sker der en harmonisering af mulighederne for at deltage i uddannelse med SVU på alment niveau og på videregående niveau, idet der fremover alene bliver mulighed for at modtage SVU i 40 uger til uddannelse på videregående niveau, lige som det nu er tilfældet på det almene niveau.
Desuden afskaffes beregningsperioden på 5 år for gentagne uddannelsesperioder med SVU.
Herved forstås, at der efter forløbet af en periode på 5 år igen er mulighed for at anvende det maksimale antal uger til uddannelse med SVU på det videregående niveau, og det foreslås afskaffet.
 Der henvises til lovforslagets § 1, nr. 8, og bemærkningerne hertil.
2.6. SVU-satsen 2.6.1. Gældende ret Efter den gældende § 13, stk. 1, i SVU-loven, udgør støtten ved deltagelse i heltidsuddannelse, både på det almene og på det videregående niveau, et beløb, der pr. uge svarer til arbejdsløshedsdagpengenes højeste beløb, jf. § 47 i lov om arbejdsløshedsforsikring m.v.
Beløbet reguleres en gang om året med virkning fra den første mandag i januar måned, og udgør i 2010 kr. 3.760,00 pr. uge.
2.6.2. Den foreslåede ordning Lovforslaget indebærer, ligeledes i overensstemmelse med regeringens økonomiske genopretningsplan, at den nuværende støttesats for SVU nedsættes.
Satsen vil også fremover være knyttet til dagpengesatsen, men vil med virkning fra 1. januar 2012 svare til 80 pct. af højeste dagpengesats.
Nedsættelsen af satsen vil have virkning både for uddannelse med SVU på det almene niveau og på det videregående niveau.
 Der henvises til lovforslagets § 1, nr. 9, og bemærkningerne hertil.
Det bemærkes, at satsen for godtgørelse ved deltagelse i erhvervsrettet voksen- og efteruddannelse også vil blive reduceret til 80 pct. af højeste dagpengesats med virkning fra 1. januar 2012 således, at satserne for SVU og godtgørelse fortsat vil være ens.
Dette vil ske i bekendtgørelsesform med hjemmel i § 6 i lov nr. 639 af 14. juni 2010 om godtgørelse og tilskud til befordring ved deltagelse i erhvervsrettet voksen- og efteruddannelse.
2.7. Digital kommunikation 2.7.1. Gældende ret SVU-loven indeholder en bestemmelse i § 20, stk. 3, hvorefter undervisningsministeren kan fastsætte regler om adgangen til at indhente oplysninger og herunder fastsætte, hvilke oplysninger der skal gives i elektronisk form.
2.7.2. Den foreslåede ordning Lovforslaget rummer endelig en bestemmelse om, at undervisningsministeren bemyndiges til at fastsætte regler om digital kommunikation mellem den uddannelsessøgende eller arbejdsgiveren og uddannelsesstedet, arbejdsløshedskassen, restanceinddrivelsesmyndigheden, Undervisningsministeriet eller Styrelsen for Statens Uddannelsesstøtte.
Ministeren kan herunder fastsætte regler om, at digital signatur eller anden sikker personidentifikation skal anvendes.
Bemyndigelsen vil blive anvendt til at fastsætte regler om, at digital kommunikation i visse tilfælde skal være obligatorisk.
Dette er i overensstemmelse med regeringens målsætning om, at al relevant kommunikation mellem virksomheder og det offentlige som udgangspunkt skal kunne foregå digitalt med udgangen af 2012 (jf. aftale mellem regeringen, KL og Danske Regioner fra juni 2007 Mod bedre digital service, øget effektivisering og stærkere samarbejde).
 Der henvises til lovforslagets § 1, nr. 12, og bemærkningerne hertil.
3. Økonomiske og administrative konsekvenser for stat, regioner og kommuner Lovforslaget indebærer, at der sker en nedsættelse af det maksimale antal uger med SVU på det videregående niveau fra 52 til 40, og at den nugældende beregningsperiode på 5 år for det maksimale antal uger med mulighed for SVU til uddannelse på videregående niveau afskaffes.
Det skønnes at medføre, at ca. 400 personer årligt vil få begrænset støtten, heraf ca. 40 som følge af afskaffelsen af den løbende genoptjening.
Besparelsen skønnes at udgøre ca. 7 mio. kr. årligt fra og med 2012.
Desuden indebærer lovforslaget, at den nuværende støttesats nedsættes, så den svarer til 80 pct. af højeste dagpengesats.
Nedsættelsen af satsen vil have virkning både for uddannelse med SVU på det almene niveau og på det videregående niveau.
Fra 2012 skønnes besparelsen årligt at udgøre ca. 40 mio. kr. på det almene niveau og ca. 70 mio. kr. på det videregående niveau.
Hertil kommer en skønnet aktivitetsnedgang som følge af satsreduktionen.
Aktivitetsnedgangen indebærer årligt en besparelse på støtteudgifterne på ca. 24 mio. kr. på det almene niveau og på ca. 42 mio. kr. på det videregående niveau.
Aktivitetsnedgangen indebærer også en driftsbesparelse på ca. 20 mio. kr. på det almene niveau og på ca. 8 mio. kr. på det videregående niveau.
Lovforslaget indeholder en bestemmelse om, at der fremover ikke kan indgås en aftale mellem en lønmodtager og en arbejdsgiver om orlov til uddannelse med den virkning, at der kan tildeles SVU til uddannelsen, hvis lønmodtageren enten er sagt op eller selv har sagt op.
Det skønnes, at forslaget kan indebære, at ca. 160 personer, som i dag deltager i forløb over 40 uger, årligt vil få afslag på SVU, og at besparelsen derfor kan udgøre ca. 10 mio. kr. i 2011 og ca. 20 mio. kr. årligt fra 2012 og frem.
Desuden kan der forventes et mindre provenu ved forløb under 40 uger.
Endelig indebærer lovforslaget hjemmel til en generel afskaffelse af kravet om at være kortuddannet for at kunne deltage i forberedende voksenundervisning, specialundervisning for voksne og danskuddannelsen til voksne udlændinge med SVU.
Det skønnes, at ændringen kan medføre et merforbrug på 0,7 mio. kr. årligt i 2011 og frem, som dog modsvares af en administrativ besparelse på administrationen af SVU.
 Alle provenuskøn bygger på aktivitetstal fra regnskabet for 2009, og provenuet kan således ændre sig ved eventuelle aktivitetsændringer i 2010 og frem.
 Tabel 1. Økonomiske konsekvenser af lovforslaget.
 Udløbet af muligheden for at få SVU til fagspecifikke kurser er udmøntet på finanslovsforslaget for 2011 ved, at den midlertidige bevilling til ordningen bortfalder i 2012.
4. Økonomiske og administrative konsekvenser for erhvervslivet Lovforslaget vil medføre, at de virksomheder, der udbetaler løn til deres medarbejdere under de pågældendes deltagelse i uddannelse med SVU, og som derfor modtager SVU som refusion, jf.
SVU-lovens § 13, stk. 7, får udbetalt 80 pct. af dagpengenes højeste beløb mod 100 pct. i dag.
Det skønnes at medføre mindreudbetalinger til erhvervslivet på 162 mio. kr. i 2012 og 166 mio. kr. i 2013 og fremover.
 Samlet set fordeler udbetalingerne af SVU sig således, at ca. 15 pct. udbetales til de uddannelsessøgende selv, mens ca. 85 pct. udbetales til arbejdsgiverne.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
8. Hørte myndigheder og organisationer Lovforslaget har været sendt i høring hos følgende myndigheder, organisationer m.m.:
 Akademikernes Centralorganisation, Arbejdsløshedskassernes Samvirke, Arbejdsløshedskassen for selvstændige Erhvervsdrivende, Cirius, CVU Rektorkollegiet, Danmarks Evalueringsinstitut, Datatilsynet, Dansk Arbejdsgiverforening, Dansk Industri, Dansk Landbrug, Danske Handicaporganisationer, Danske Regioner, Danmarks Journalisthøjskole, Det Centrale Handicapråd, Erhvervs-akademirådet, Foreningen af Skoleledere ved de Tekniske Skoler, Foreningen af Studenterkursusrektorer, Lederforeningen for VUC, Funktionærernes og Tjenestemændenes Fællesråd, Gymnasieskolernes Rektorforsamling, HFI - Interesseorganisationen for Handelsskolernes Ledelse, Håndværksrådet, Kommunernes Landsforening, Landsorganisationen i Danmark, Landsforbundet af Voksen- og Ungdomsundervisere, Landssammenslutningen af Kursusstuderende, Ledernes Hovedorganisation, Lærerseminariernes Rektorforsamling, MVU-Rådet, Ordblinde/Dysleksiforeningen i Danmark, Pædagogseminariernes Rektorforsamling, Rektorkollegiet, Rektorforsamlingen for Teknika, Rektorforsamlingen for de Sociale Højskoler, Rektorforsamlingen for Sygeplejerskeuddannelsen, Rigsrevisionen, Rådet om Kortuddannedes Fortsatte Uddannelse, Sammenslutningen af Landbrugets Arbejdsgivere.
9. Sammenfattende skema Bemærkninger til lovforslagets enkelte bestemmelser Til § 1 Til nr. 1 Den foreslåede ændring af § 2, stk. 5, indebærer, at det ikke længere vil være muligt for en lønmodtager og en arbejdsgiver at indgå en aftale om orlov til uddannelse med den virkning, at der er mulighed for at modtage SVU under uddannelsen, når lønmodtageren enten er sagt op eller selv har sagt op.
Der skal med andre ord være tale om et uopsagt ansættelsesforhold, for det er alene i den situation, at der er et behov for at beskytte lønmodtagerens berettigede forventning om at kunne færdiggøre den påbegyndte uddannelse.
Det vil sige, at det er en betingelse for at kunne færdiggøre et uddannelsesforløb med SVU, at der er indgået en aftale om orlov til uddannelse før opsigelsen.
Er der derimod indgået en aftale om orlov til uddannelse med SVU efter en opsigelse, kan lønmodtageren kun deltage i uddannelsen med SVU frem til datoen for sin fratræden.
 Der henvises til de almindelige bemærkninger, afsnit 2.1.
Til nr. 2, 3 og 4 Den foreslåede ændring af § 3 indebærer, at stk. 4 ophæves.
Det medfører, at den specifikke adgang til at fastsætte regler om, at betingelsen om at være kortuddannet kan fraviges i forbindelse med forberedende voksenundervisning og specialundervisning for voksne, falder bort, hvilket indebærer, at den såkaldte faglærteordning også ophører.
I stedet for vil den generelle adgang til at fastsætte regler om, i hvilke situationer der kan ses bort fra kravet om at være kortuddannet i det nyaffattede stk. 3, blive anvendt.
Det er hensigten i bekendtgørelsesform at fastsætte bestemmelser om, at der i forbindelse med forberedende voksenuddannelse (herunder ordblindeundervisning for voksne), specialundervisning for voksne og danskuddannelsen for voksne udlændinge ikke er et krav om, at ansøgeren skal være kortuddannet.
 Der henvises til de almindelige bemærkninger, afsnit 2.2.
Til nr. 5 og 6 De foreslåede ændringer af § 8 betyder, at der fremover ikke vil være hjemmel til at bestemme, at der kan gives SVU til deltagelse i fagspecifikke kurser, hverken på Undervisningsministeriets eller på Ministeriet for Videnskab, Teknologi og Udviklings område.
Fagspecifikke kurser er erhvervsrettede undervisningsforløb af 1-4 ugers varighed, og formålet med kurserne er faglig ajourføring og opkvalificering for personer, der tidligere har taget en kort, mellemlang eller lang videregående uddannelse.
De fagspecifikke kurser afsluttes ikke med en eksamen og er således ikke formelt kompetencegivende.
Fagspecifikke kurser gav mulighed for SVU i perioden 1. januar 2001 til 1. januar 2003, hvorefter muligheden blev afskaffet, da der var opstået et ønske om, at SVU i højere grad blev prioriteret til formelt kompetencegivende uddannelsesaktiviteter.
Muligheden for at få SVU til fagspecifikke kurser blev genindført 1. juli 2008 for perioden 2008-2011 med henblik særlig på efteruddannelsesmuligheder for personer med en mellemlang, videregående uddannelse.
 Der henvises til de almindelige bemærkninger, afsnit 2.3.
Til nr. 7 Efter de gældende regler i SVU-lovens § 8, stk. 4, kan undervisningsministeren fastsætte regler om omfanget af SVU til afgangsprojekter, og disse regler er fastsat i SVU-bekendtgørelsens § 16, stk. 2. Der er mulighed for at få SVU i 4 uger til afgangsprojekter inden for videregående voksenuddannelse og i 8 uger på diplom- og masteruddannelser inden for videreuddannelsessystemet for voksne.
Forslaget i nr. 7 indebærer, at disse særlige rammer for afgangsprojekter ophæves.
I praksis kan afgangsprojekter udarbejdes som deltidsuddannelse over et semester.
De uddannelsessøgende opnår SVU ved at kombinere afgangsprojektet med et eller flere andre moduler, tilrettelagt på deltid, således at der samlet set er tale om heltidsuddannelse.
Bemyndigelsen til at fastsætte rammer har derfor i praksis kun haft mindre betydning.
Adgangen til at modtage SVU til afgangsprojekter berøres ikke af den foreslåede ændring.
 Der henvises til de almindelige bemærkninger, afsnit 2.4.
Til nr. 8 Med den nuværende formulering af § 9 gives der mulighed for at deltage i uddannelse på det videregående niveau i højst 52 uger på heltid inden for en periode på 5 år.
Det indebærer, at personer, der har en uddannelse, der er adgangsgivende til det videregående niveau, gennem et helt arbejdsliv kan deltage i uddannelse med SVU i adskillige år.
Det er vigtigt, at også den veluddannede arbejdskraft vedligeholder og udbygger sine kompetencer, men uddannelsen skal ske målrettet og koncentreret om de kvalifikationer, som arbejdsmarkedet efterspørger.
Forslaget i nr. 8 indebærer, at der sker en ligestilling af mulighederne for at deltage i uddannelse med SVU på det almene og på det videregående niveau, idet der fremover vil være mulighed for 40 uger på begge niveauer.
Forslaget indebærer også, at den nuværende beregningsperiode på 5 år, hvorefter der igen er mulighed for at anvende det maksimale antal uger til uddannelse med SVU på det videregående niveau, afskaffes.
 40 uger svarer til et almindeligt uddannelsesår, og der vil således fortsat være mulighed for, at ansøgere kan gennemføre et år af en videregående uddannelse med SVU.
 Der henvises til de almindelige bemærkninger, afsnit 2.5.
Til nr. 9 Med den nuværende formulering af SVU-lovens § 13, stk. 1, er satsen for SVU fastsat således, at den svarer til arbejdsløshedsdagpengenes højeste beløb, jf. lov om arbejdsløshedsforsikring m.v. § 47. Det foreslås, at satsen fremover skal svare til 80 pct. af dagpengenes højeste beløb.
Forslaget indebærer, at personer, der deltager i uddannelse med SVU, og som selv får SVU udbetalt, vil modtage et beløb, der er 20 pct. mindre end i dag.
Tilsvarende vil arbejdsgivere, der udbetaler fuld løn til deres ansatte under deltagelse i uddannelse med SVU, og som derfor får SVU udbetalt som refusion, jf. § 13, stk. 7, også modtage et beløb, der er 20 pct. mindre end i dag.
 Der henvises til de almindelige bemærkninger, afsnit 2.6.
 Den anden del af forslaget i nr. 9 om at lade henvisningen til stk. 2 udgå, er en konsekvens af forslagene i nr. 5 og 6, om at afskaffe muligheden for at få SVU til fagspecifikke kurser.
Til nr. 10 og 11 Forslagene er konsekvenser af forslagene i § 1, nr. 5 og 6, om at afskaffe muligheden for at få SVU til fagspecifikke kurser.
Til nr. 12 Forslaget i nr. 12 rummer en bemyndigelse for undervisningsministeren til at fastsætte regler om digital kommunikation mellem de parter, der typisk vil have berøring med en ansøgning om SVU, og det vil sige den uddannelsessøgende, arbejdsgiveren, uddannelsesstedet, arbejdsløshedskassen, restanceinddrivelsesmyndigheden, Undervisningsministeriet og Styrelsen for Statens Uddannelsesstøtte.
Bemyndigelsen vil blive anvendt til at fastsætte regler om, at digital kommunikation i visse tilfælde skal være obligatorisk, og da formålet med den foreslåede bestemmelse hovedsageligt er at kunne leve op til målsætningen om, at kommunikation som udgangspunkt skal kunne foregå digitalt mellem virksomheder og det offentlige fra udgangen af 2012, vil reglerne dreje sig herom.
Det er på nuværende tidspunkt ikke hensigten at fastsætte regler om obligatorisk digital kommunikation mellem den uddannelsessøgende og det offentlige.
 Der henvises til de almindelige bemærkninger, afsnit 2.7.
Til § 2 Det forslås, at lovforslaget får forskudt ikrafttræden.
Med lovforslagets § 2, stk. 1, foreslås det, at loven træder i kraft den 1. januar 2011, og det indebærer, at bestemmelserne i § 1, nr. 1, 2, 3, 4, 7 og 12, træder i kraft denne dato.
Forslagene drejer sig om henholdsvis indgåelse af en orlovsaftale i en opsigelsesperiode, uddannelseskravet i forbindelse med forberedende voksenundervisning, specialundervisning for voksne og danskuddannelsen til voksne udlændinge, SVU til afgangsprojekter og indførelse af bestemmelser om digital kommunikation, jf. de almindelige bemærkninger, afsnit 2.1., 2.2., 2.4. og 2.7.
Det foreslås med lovforslagets § 2, stk. 3, at de øvrige bestemmelser i loven træder i kraft den 1. januar 2012, og det indebærer, at bestemmelserne i § 1, nr. 5, 6, 8, 9, 10 og 11, træder i kraft denne dato.
Forslagene drejer sig om afskaffelse af muligheden for SVU til fagspecifikke kurser, forkortelse af perioden med SVU på det videregående niveau fra 52 til 40 uger og nedsættelse af satsen for SVU fra 100 pct. af højeste dagpengesats til 80 pct. af højeste dagpengesats, jf. de almindelige bemærkninger afsnit 2.3, 2.5 og 2.6.
Forslagets § 2, stk. 2 og 4 rummer overgangsbestemmelser, hvorefter de nye regler vil gælde for ansøgninger om SVU, der modtages hos en administrator på ikrafttrædelsesdatoen eller senere.
Tidligere indgivne ansøgninger vil blive behandlet efter de hidtil gældende regler.
For så vidt angår deltagelse i uddannelse med SVU på det videregående niveau er retstilstanden i dag, at der er mulighed for at modtage SVU i 52 uger inden for 5 år, jf. ovenfor under bemærkningerne til § 1, nr. 8. Ved behandlingen af ansøgninger, indleveret til en SVU-administrator den 1. januar 2012 eller senere, vil der blive foretaget en opgørelse af, hvilket forbrug af SVU til videregående uddannelse den pågældende har haft i perioden 1. januar 2007  31. december 2011. Hvis forbruget i denne periode svarer til 40 uger eller derover, har den pågældende ikke mulighed for yderligere uddannelse med SVU på videregående niveau.
Svarer forbruget til fx 15 uger, har den pågældende mulighed for at deltage i videregående uddannelse med SVU i 25 uger.
Har der ikke været et forbrug i perioden, har den pågældende mulighed for 40 ugers uddannelse på videregående niveau med SVU.
