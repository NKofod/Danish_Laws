Ankestyrelsens principafgørelse O-134-94 om kontanthjælp - udmåling - igangsætningsydelse - ægtepar Resume:
Ansøger fik udbetalt igangsætningsydelse.
Udmålingen af kontanthjælp til hans ægtefælle skulle herefter ske efter de sædvanlige regler for gifte personer med fradrag af ansøgers og ægtefællens indtægter, herunder hans igangsætningsydelse.
 Kassation:
Der er kommet nye regler på området Love:
Lov om kommunal aktivering - lov nr. 498 af 30.  juni 1993 - § 21 Sagsfremstilling:
 Ansøger og hans ægtefælle havde modtaget kontanthjælp siden november 1991. Da ansøger tilmeldte sin virksomhed til Told og Skattestyrelsen, havde ægtefællen arbejde 20 timer pr. uge.
 Kommunen meddelte i september 1992, at ansøger fra den 1. september 1992 til den 31. august 1993 var berettiget til igangsætningsydelse med 2.773 kr. pr. måned, idet igangsætningsydelsen udgjorde halvdelen af ansøgers tidligere udmålte hjælp, 5.546 kr. Ægtefællens hjælp udgjorde 5.546 kr.
 Ankenævnet pålagde kommunen at udmåle kontanthjælp til ansøgers ægtefælle med udgangspunkt i udmålingen til et ægtepar med fradrag af indtægter, herunder igangsætningsydelse.
 Nævnet fandt ikke, at der efter den dagældende bestemmelse i bistandslovens § 42 a var grundlag for at fravige de sædvanlige principper for udmåling af kontanthjælp til ægtefæller.
 Kommunen henviste i sin klage til, at det efter kommunens opfattelse ikke kunne forholde sig således, at der ved udmåling af igangsætningsydelse og supplerende kontanthjælp til ægtepar anvendes en udmåling, der reelt medfører en igangsætningsydelse svarende til den kontanthjælp, der hidtil er modtaget.
Kommunen fandt, at udmålingen af kontanthjælp til den ægtefælle, der ikke modtager kontanthjælp, må tage udgangspunkt i halvdelen af ægteparrets udmålte behov.
Videre fandt kommunen, at ægtefællernes gensidige forsørgelsespligt indebar, at den selvstændige ægtefælles indtægter fra virksomheden skal modregnes i den anden ægtefælles kontanthjælp.
Kommunen var dog i tvivl, om igangsætningsydelsen skulle modregnes.
 Sagen blev behandlet i principielt møde til afklaring af, hvordan udmålingen af kontanthjælp til gifte kontanthjælpsmodtagere skalforetages, når der til den ene ægtefælle udbetales igangsætnings ydelse.
 Afgørelse:
 Ankestyrelsen fandt, at kontanthjælpen til ansøgers ægtefælle skulle udmåles efter de sædvanlige regler for gifte personer med fradrag af ansøgers og hans ægtefælles indtægter, herunder ansøgers igangsætningsydelse.
 Ankestyrelsen tiltrådte således nævnets afgørelse.
