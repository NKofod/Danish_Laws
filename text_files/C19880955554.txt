Kirker.
Brug.
Pyntning.
 Meddelt, at menighedsrådet træffer bestemmelse om pyntning af kirken ved særlige lejligheder.
 Kirkeministeriets skrivelse af 27. juni 1988 til sognepræst Kirsten Mørch-Nielsen, Lundby.
I skrivelse af 31. marts 1988 har De klaget over, at Køng menighedsråd lader Køng kirke pynte i påskeugen, idet De særligt har anført, at det efter Deres opfattelse er forkert, at kirken pyntes med påskeliljer og levende lys i stolestaderne Langfredag.
De har i denne forbindelse henvist til, at præsten har ansvaret for gudstjenestens præg, og at det derfor må tilkomme præsten at føre tilsyn med pyntningen af kirken.
 Ministeriet har i denne anledning indhentet de i kopi vedlagte erklæringer fra Køng menighedsråd, provsten for Stege-Vordingborg provsti og Roskilde bispeembede.
I sin erklæring af 25. maj 1988 henviser provsten til, at det i regulativet for graveren ved Køng kirke er fastsat, at kirken pyntes ved alle højtider, høstgudstjeneste, samt efter anmodning fra menighedsrådet, og at det er provstens opfattelse, at det er menighedsrådet, der i henhold til regulativet giver graveren nærmere anvisning om pyntningen.
Provsten har endvidere henvist til, at det ifølge det af menighedsrådet oplyste er gammel tradition at pynte Køng kirke med påskeliljer og levende lys i stolestaderne Langfredag.
 Således foranlediget skal man meddele, at Kirkeministeriet ligesom bispeembedet kan henholde sig til det af provsten anførte.
 Efter den anledning Deres skrivelse dertil giver bemærkes, at bestemmelsen i lov om bestyrelse og brug af folkekirkens kirker m.v. § 18, stk. 2, hvorefter de anvisninger, der gives af præsten ved gudstjenester og kirkelige handlinger, skal efterkommes, efter ministeriets opfattelse ikke omfatter pyntning af kirken.
