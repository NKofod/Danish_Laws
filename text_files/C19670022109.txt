 I kapitel 24 om færdselslære i Undervisningsvejledning for folkeskolen  

 (betænkning nr. 253/1960), jfr. undervisningsministeriets cirkulære nr. 87 af  

 6. april 1960 om målet for folkeskolens undervisning, udtales bl.a.:
»Ansvaret for færdselsundervisningen i skolen påhviler lærerne, men  

 det er af stor betydning, at skolen samarbejder med politiet.
I de skoler,  

 hvor politiet giver færdselsundervisning, er denne at betragte som et  

 supplement til lærerens undervisning.« Ved cirkulære nr. 54 af 29. marts 1965 om skolernes færdselsundervisning,  

 skolepatruljer og cyklistprøver m.v. har undervisningsministeriet fastsat  

 nærmere bestemmelser om færdselsundervisningens indhold og tilrettelæggelse.  

 Det er i denne forbindelse påny understreget, at ansvaret for  

 færdselsundervisningens gennemførelse påhviler skolen og dens lærere, men at  

 det er af den største betydning, at skolen samarbejder med politiet.
 I tilslutning hertil fastsættes herved følgende om politiets bistand ved  

 færdselsundervisningen i skolerne:
 1. Instruktion af skoleelever.
 Politiet kan yde bistand til gennemførelse af den praktiske del af  

 undervisningen (besigtigelse af færdselen, demonstration af  

 færdselssituationer, oprettelse af og tilsyn med skolepatruljer, eftersyn af  

 elevernes cykler og afholdelse af cyklistprøver m.v.). Politiet kan endvidere  

 i rimeligt omfang yde bistand ved færdselsundervisning i klasserne, f.eks.  

 således at hver skoleelev en gang om året modtager instruktion fra politiet i  

 tilknytning til det pensum, som skolen underviser det pågældende klassetrin  

 i, jfr. afsnit I, C, i undervisningsministeriets nævnte cirkulære af 29.  

 marts 1965.
 Bistanden bør ydes ved egnede polititjenestemænd.
 2. Instruktion af lærere.
 Med henblik på hurtigst muligt at få uddannet det fornødne antal lærere  

 til at give den i cirkulæret af 29. marts 1965 omtalte færdselsundervisning  

 kan politiet endvidere, som supplement til den uddannelse af lærere, der  

 foregår på anden måde, i samarbejde med skolemyndighederne og de lokale  

 lærerkredse yde bistand ved instruktion af lærere i færdselsundervisning.
 3. Der kan ikke af politiet afholdes udgifter til  

 anskaffelse af færdselsplanspil, bøger eller andet undervisningsmateriel til  

 brug ved færdselsundervisningen i skolerne.
 Justitsministeriets cirkulære nr. 239 af 4. november 1961 om politiets  

 bistand ved færdselsundervisningen i skolerne ophæves.
 Justitsministeriet, den 20. oktober  

 1967.
K.
Axel Nielsen.
 /Jørgen Nielsen.
