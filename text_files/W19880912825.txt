Ankestyrelsens principafgørelse U-12-88 om arbejdsskadeforsikring - anerkendelse - ryglidelse - skadelig påvirkning af højst nogle få dages varighed - tryklufthammer Resume:
En murerarbejdsmand pådrog sig rygsmerter i forbindelse med 2 1/2 dags arbejde med at brække betongulv op med tryklufthammer.
Manden blev efterfølgende opereret for discusprolaps.
Ankestyrelsen fandt, at den anmeldte lidelse måtte anses for opstået som følge af få dages arbejde med tryklufthammer, og at tilfældet derfor henhørte under arbejdsskadeforsikringsloven.
Ankestyrelsen lagde herved vægt på den helt klare tidsmæssige sammenhæng mellem arbejdet og de opståede rygsmerter.
 Kassation:
Principafgørelsen har ikke længere vejledningsværdi Kassationsdato:
01-06-2009 Love:
Lov om sikring mod følger af arbejdsskade - lovbekendtgørelse nr. 450 af 25. juni 1987 - § 9 og § 10 Sagsfremstilling:
 En murerarbejdsmand M var i dagene 21. marts - 25. marts 1986 beskæftiget med at brække betongulv op med tryklufthammer, der vejede ca. 25-30 kg.
 M pådrog sig herved rygsmerter med udstråling til venstre ben.
Lægeligt forelå det oplyst, at M i marts 1987 blev opereret for discusprolaps.
M havde efter operationen fortsat gener fra ryggen, og han havde forsøgt erhvervsskifte, hvilket dog endnu ikke var lykkedes.
 Sikringsstyrelsen fandt, at den anmeldte ryglidelse ikke gav ret til ydelser efter lov om arbejdsskadeforsikring, da lidelsen ikke var omfattet af fortegnelsen over erhvervssygdomme i § 1 i Sikringsstyrelsens bekendtgørelse af 23. maj 1986.
Sagen blev anket af M, der anførte, at da skaden skete som følge af vibrationer ved arbejde med tryklufthammer, måtte den høre under pkt.
E. 5 i erhvervssygdomsbekendtgørelsen.
 Afgørelse:
 Ankestyrelsen tiltræder Sikringsstyrelsens afvisning af at henføre M's lidelse under erhvervssygdomsbekendtgørelsen af 23. maj 1986.
 Ankestyrelsen finder imidlertid, at den anmeldte lidelse må anses opstået som følge af få dages arbejde med tryklufthammer, og at tilfældet derfor henhører under arbejdsskadeforsikringslovens § 9, nr. 2. Ankestyrelsen har herved lagt vægt på den helt klare tidsmæssige sammenhæng mellem arbejdet og de opståede rygsmerter.
