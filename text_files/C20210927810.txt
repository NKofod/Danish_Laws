 Cirkulæreskrivelse om vejledning af ofre om offererstatning og indsendelse af sager til Erstatningsnævnet mv.
(Til politiet og anklagemyndigheden) Ved bekendtgørelse nr. 772 af 29. april 2021 er der fastsat en ny fremgangsmåde for ansøgning om offererstatning hos Erstatningsnævnet.
 På den baggrund fastsættes følgende retningslinjer for politiets og anklagemyndighedens vejledning af ofre for forbrydelser om muligheden for at søge erstatning hos Erstatningsnævnet og indsendelse af de relevante akter til Erstatningsnævnet.
1. Vejledning af ofre for forbrydelser Efter bekendtgørelsens § 1 skal ansøgeren fra 1. maj 2021 som udgangspunkt indsende sin ansøgning om erstatning og godtgørelse ved anvendelse af den digitale selvbetjeningsløsning, som Civilstyrelsen stiller til rådighed (digital selvbetjening).
Politiet vejleder i forbindelse med modtagelse af politianmeldelsen offeret om muligheden for at søge erstatning hos Erstatningsnævnet via digital selvbetjening.
Politiet udleverer vejledningsmateriale, der bl.a. fortæller offeret, hvor og hvordan offeret kan søge offererstatning.
For så vidt angår ansøgere, som er fritaget for digital post, eller som ønsker at få dispensation fra kravet om anvendelse af digital selvbetjening efter bekendtgørelsens § 2, udleverer politiet Erstatningsnævnets fysiske ansøgningsskema.
Politiet modtager det udfyldte ansøgningsskema, der sendes til Erstatningsnævnet efter fremgangsmåden i punkt 2-6 nedenfor.
Politiet og anklagemyndigheden skal ikke undersøge, om ansøgeren er fritaget for digital post eller i øvrigt kan få dispensation fra kravet om anvendelse af digital selvbetjening.
Dette spørgsmål behandler Erstatningsnævnets sekretariat, når det modtager ansøgningen.
2. Indsendelse af relevante sagsakter til Erstatningsnævnets sekretariat Når ansøgeren har indgivet sin ansøgning via den digitale selvbetjeningsløsning, bliver der sendt en autogeneret besked til politiet med anmodning om at sende relevante sagsakter fra straffesagen til Erstatningsnævnets sekretariat til brug for Erstatningsnævnets sagsbehandling.
Anmodningen sendes på baggrund af politiets journalnummer til den politikreds, som anmeldelsen om lovovertrædelsen er indgivet til.
Politi og anklagemyndighed skal, når straffesagen er afsluttet, og ankefristen eller klagefristen er udløbet, indsende de nedenfor under pkt. 4 og 5 angivne sagsakter mv. til Erstatningsnævnets sekretariat.
Politi og anklagemyndighed skal indsende sagsakter mv. inden 30 dage fra straffesagens afslutning, medmindre der gælder en kortere fuldbyrdelsesfrist.
Gælder der en kortere fuldbyrdelsesfrist for den konkrete sagstype, følges denne.
Sagsakter mv. skal sendes i pdf-format som sikker mail på erstatningsakter@civilstyrelsen.dk  Af hensyn til Erstatningsnævnets automatiske sagsoprettelse skal Erstatningsnævnets journalnummer, som fremgår af anmodningen, angives i mailens emnefelt i dette format: [xx-xxx-xxxxx], inkl. den firkantede parentes.
Der må ikke skrives andet i emnefeltet.
Erstatningsnævnets journalnummer vil fremgå af den autogenerede anmodning om sagens akter, som sendes til politi og anklagemyndighed.
 For så vidt angår ansøgere, som er fritaget for digital post, eller som ønsker at få dispensation fra kravet om anvendelse af digital selvbetjening, sender politi og anklagemyndighed ligeledes den fysiske ansøgning og de relevante sagsakter i pdf-format som sikker mail på erstatningsakter@civilstyrelsen.dk  I mailens emnefelt skrives Dispensation.
3. Straffesagen skal som udgangspunkt være afsluttet  og akter bør først indsendes efter anke- eller klagefristens udløb Ansøgningen og sagens akter skal som udgangspunkt først indsendes til Erstatningsnævnet, når sagen er afsluttet hos politiet, anklagemyndigheden og domstolene, jf. offererstatningslovens § 11 c, stk. 1.
Modtager politi og anklagemyndighed en autogenereret anmodning fra Erstatningsnævnet om de relevante sagsakter, før straffesagen er afsluttet, skal politi og anklagemyndighed orientere Erstatningsnævnet om straffesagens status og om muligt, hvornår straffesagen forventes afsluttet.
Erstatningsnævnet skal bruge oplysningen til Erstatningsnævnets orientering af ansøgeren om, hvornår erstatningssagen forventes afgjort.
Underretningen sendes på sikker mail på erstatningsakter@civilstyrelsen.dk  med angivelse af Erstatningsnævnets journalnummer i mailens emnefelt i dette format: [xx-xxx-xxxxx], inkl. den firkantede parentes.
Underretning om straffesagens status kan undlades, hvis sagen forventes afsluttet inden for 14 dage fra modtagelse af anmodningen.
Er sagen afgjort ved dom, skal akterne først indsendes til Erstatningsnævnet, når ankefristen er udløbet, og anke ikke har fundet sted.
Ankes dommen, skal sagen først indsendes, når ankesagen er endeligt afsluttet.
Afsluttes sagen med en påtaleopgivelse, tiltalefrafald eller anden afgørelse, som kan påklages til den overordnede anklagemyndighed, skal sagen først indsendes, når klagefristen er udløbet, og klage ikke har fundet sted.
Hvis der er klaget til den overordnede anklagemyndighed, skal sagen først sendes til Erstatningsnævnet, når klageinstansens afgørelse foreligger.
Hvis forholdene taler for det, kan sagen indsendes tidligere, jf. offererstatningslovens § 11 c, stk. 2. Det kan f.eks. være tilfældet i sager, hvor lovovertrædelsen er begået af to gerningsmænd, og hvor straffesagen mod en af dem er endeligt afgjort, men hvor sagen mod den anden endnu ikke er afgjort.
Det kan f.eks. også være tilfældet i sager, hvor gerningsmanden er forsvundet eller ukendt.
4. Akter, som skal indsendes til Erstatningsnævnet Det er vigtigt, at Erstatningsnævnet modtager de akter  og kun de akter  der er nødvendige for nævnets sagsbehandling.
 Det bemærkes, at særakter, personundersøgelser, mentalerklæringer mv. vedrørende skadevolderen ikke skal indsendes, da disse ikke har betydning for nævnets afgørelse vedrørende erstatningsspørgsmålet.
I det følgende angives de akter, som er nødvendige for Erstatningsnævnets sagsbehandling.
Oversigten er inddelt efter, om straffesagen er afgjort ved dom, er afsluttet med påtaleopgivelse, tiltalefrafald eller lignende, eller om sagen er afsluttet som uopklaret.
4.1. Sagen er afgjort ved dom a) Dombogsudskrifter.
Fuldstændig udskrift af dombogen fra samtlige instanser.
b) Retsbogsudskrifter.
Fuldstændig udskrift af retsbogen fra samtlige instanser.
 c) Erstatningsopgørelser, der er fremlagt i retten, inkl. eventuelle bilag.
 d) Lægelige oplysninger vedrørende skadelidte, der indgår i sagen, f.eks. politiattester, skadestuejournaler og erklæringer fra Retsmedicinsk Institut.
e) Politirapporter indeholdende skadelidtes, skadevolders og -eventuelle vidners forklaring vedrørende det anmeldte forhold - dette er kun nødvendigt at indsende; - hvis tiltalte ikke har afgivet forklaring i retten, eller - hvis tiltalte er frifundet.
 a) Billeder af de skader, som skadelidte har pådraget sig, medmindre der er tale om en drabssag.
 Hvis der foreligger transskriptioner af forklaringer afgivet i retten, bedes disse medsendt.
4.2. Sagen er afsluttet med påtaleopgivelse, tiltalefrafald eller lignende a) Påtaleopgivelsen, tiltalefrafaldet eller lignende, der er sendt til skadelidte.
 b) Anmeldelsesrapporten.
 c) Politirapporter, som indeholder sigtedes og vidners, herunder skadelidtes, forklaringer.
 d) Lægelige oplysninger vedrørende skadelidte, der indgår i sagen, f.eks. politiattester, skadestuejournaler og erklæringer fra Retsmedicinsk Institut.
 e) Billeder af de skader, som skadelidte har pådraget sig, medmindre der er tale om en drabssag.
4.3. Sagen er afsluttet som uopklaret a) Oplysninger om, hvordan sagen er sluttet, og brev til skadelidte herom.
 b) Anmeldelsesrapporten.
 c) Politirapporter, som indeholder sigtedes og vidners, herunder skadelidtes, forklaringer.
 d) Lægelige oplysninger vedrørende skadelidte, der indgår i sagen, f.eks. politiattester, skadestuejournaler og erklæringer fra Retsmedicinsk Institut.
 e) Billeder af de skader, som skadelidte har pådraget sig, medmindre der er tale om en drabssag.
5. Erstatningsnævnets skema vedrørende manglende akter Er de ønskede akter, jf. punkt 4 ovenfor, ikke med i fremsendelsen til Erstatningsnævnet, skal nævnets skema vedrørende manglende akter udfyldes og vedlægges det materiale, der sendes til nævnet.
Baggrunden er, at der i nævnet kan opstå tvivl om, hvorvidt en eller flere akter foreligger, hvis disse akter ikke er vedlagt det fremsendte.
Skemaet har således til formål at begrænse behovet for telefonopkald og korrespondance med politi og anklagemyndighed.
 Skemaet er optrykt som bilag til cirkulæreskrivelsen.
 Hvis ansøgningen er indgivet via den digitale selvbetjeningsløsning anføres ordet digital ud for feltet ansøgning i skemaet.
6. Der skal ikke udarbejdes en indstilling vedrørende ansøgningens behandling Afgørelser efter offererstatningsloven træffes af Erstatningsnævnet, jf. lovens § 11. Det er derfor ikke nødvendigt, at politi og anklagemyndighed medsender en indstilling vedrørende ansøgningens behandling til nævnet.
7. Nye oplysninger i sager, der er indsendt til Erstatningsnævnet Bliver politiet bekendt med nye oplysninger, der kan have betydning for Erstatningsnævnets vurdering af erstatningsspørgsmålet, skal disse oplysninger snarest meddeles nævnet, således at oplysningerne kan indgå i sagens behandling og afgørelse.
 Det kan f.eks. være oplysninger om, at skadevolder eller dennes forsikringsselskab har betalt erstatning til skadelidte.
 Oplysningerne skal sendes i pdf-format som sikker mail på erstatningsakter@civilstyrelsen.dk med angivelse af Erstatningsnævnets journalnummer, i mailens emnefelt i dette format: [xx-xxx-xxxxx], inkl. den firkantede parentes.
8. Yderligere undersøgelser efter Erstatningsnævnets anmodning Erstatningsnævnet kan undtagelsesvis have behov for andre oplysninger end de, der fremgår af straffesagen.
Erstatningsnævnet kan til brug for nævnets behandling af erstatningsspørgsmålet bede politiet om at foretage yderligere undersøgelser i sagen, f.eks. afhøringer, uanset at politiets efterforskning i sagen er afsluttet.
 9. Aktindsigt i politirapporter mv.
Opmærksomheden henledes på, at Erstatningsnævnets sager og de akter, der indgår i sagerne, er undergivet aktindsigt efter forvaltningslovens almindelige regler herom.
Efter disse regler kan skadelidte som udgangspunkt få aktindsigt i samtlige akter, herunder politirapporter, der indgår i sagen.
Skadevolderen kan derimod som udgangspunkt ikke få aktindsigt i Erstatningsnævnets sag efter forvaltningsloven.
Efter det almindelige forvaltningsretlige partsbegreb anses skadevolder ikke som part i nævnets sag, jf. også § 6 i bekendtgørelsen om Erstatningsnævnets behandling af ansøgninger om erstatning fra staten til ofre for forbrydelser.
Aktindsigt kan efter omstændighederne meddeles efter andre regler, herunder offentlighedsloven og reglerne i persondataforordningen om indsigtsret.
10. Ikrafttræden Cirkulæreskrivelsen træder i kraft den 1. maj 2021.
 Samtidig ophæves cirkulæreskrivelse nr. 9190 af 17. april 2012 om indsendelse af sager til Erstatningsnævnet m.v.
 Ansøgninger om offererstatning, herunder krav om erstatning fremsat i retten, som er modtaget før den 1. maj 2021, skal sendes til Erstatningsnævnet efter den hidtil gældende fremgangsmåde i cirkulæreskrivelse nr. 9190 af 17. april 2012.
Justitsministeriet, den 29. april 2021 Nick Hækkerup / Louise Black Mogensen Bilag 1 Skema til Erstatningsnævnet vedrørende manglende akter Politikreds:
Politiets j.nr. ___________________________ Ansøgers navn: ______________________________ Ansøgers CPR-nr.: ____________________________ Skema til Erstatningsnævnet vedr. manglende akter Når politikredsen sender en ansøgning/straffesagens akter til Erstatningsnævnet skal dette skema udfyldes og sendes med, sådan at nævnet straks kan se, hvilke akter der ikke medsendes til nævnet og hvorfor de ikke medsendes.
Der henvises til Justitsministeriets cirkulæreskrivelse nr. [XX] af [dato], pkt. 5.
 Sager afsluttet ved dom
  følgende akter vedlægges:
 Sæt venligst X, hvis de nævnte akter vedlægges og %, hvis de ikke vedlægges.
_____ Ansøgning _____ Erstatningsopgørelsen (som fremlagt i retten) _____ Endelig dom (+evt. ankedom) _____ 
Alle retsbøger fra domsforhandlingen i byret (og evt. i landsret) _____ Politiattest/lægelige oplysninger _____ Billeder af ansøgers skader (medsendes ikke i drabssager) _____ Hvis den tiltalte er frifundet eller ikke har afgivet forklaring i retten medsendes politirapporter (med ansøgers, skadevolders og eventuelle vidners forklaring om det anmeldte forhold) Andet: _________________________________________________________________________ _______________________________________________________________________________ Bemærkninger  f.eks. om manglende akter:
_______________________________________________________________________________ _______________________________________________________________________________ _______________________________________________________________________________ Sager afsluttet af politiet
 (påtaleopgivelse, tiltalefrafald, henlæggelse m.v.) Følgende akter vedlægges:
 Sæt venligst X, hvis de nævnte akter vedlægges og %, hvis de ikke vedlægges.
_____ Ansøgning _____ Erstatningsopgørelse _____ Anmeldelsesrapport og afhøringsrapporter (med sigtedes, vidners og herunder ansøgers forklaringer) _____ Politiattest/lægelige oplysninger _____ Endelig slutskrivelse til ansøger (klagefrist udløbet og afgørelsen er ikke påklaget til statsadvokaten) _____ Billeder af ansøgers skader (medsendes ikke i drabssager) Andet: __________________________________________________________________________ ________________________________________________________________________________ Bemærkninger  f.eks. om manglende akter:
