Moms af ydelser, der udveksles over  

 landegrænsen mellem et selskab og dets filial (samme juridiske person) MV 1998 D.2    E.3.5 Der er overfor Told- og Skattestyrelsen rejst  

 spørgsmål, om levering af edb-ydelser fra en filial i et andet  

 EU-land til selskabets hovedsæde her i landet udløser  

 momsbetaling efter momslovens § 18, stk. 1, således at hovedsædet  

 vil skulle afregne moms efter momslovens § 46, stk. 1, nr. 3.
 Styrelsen har i den anledning udtalt følgende:
Afgiftspligtige transaktioner omfatter efter momslovens  

 kapitel 3 leverancer, erhvervelser og indførsel.
Forudsætningen  

 for momspligt er derfor bl.a., at der kan siges at foreligge en leverance.  

 Ved udveksling af ydelser mellem et selskab og dettes filial vil der ikke  

 foreligge en leverance, da udvekslingen sker inden for samme afgiftspligtige  

 person (juridiske person). Der ses herved bort fra de tilfælde, hvor  

 der er sket delregistrering efter momslovens § 47, stk. 3.
 Efter styrelsens opfattelse må dette også  

 gælde ved udveksling af ydelser over landegrænser, men inden for  

 samme afgiftspligtige person, Styrelsen lægger herved bl.a. vægt  

 på, at der efter momslovens § 10 gælder særlige regler for  

 overførsel af varer over landegrænserne, men at der ikke er  

 fastsat tilsvarende regler for overførsel af ydelser.
 Det forhold, at udenlandske filialer skal momsregistreres  

 her i landet, når der drives momspligtig virksomhed her, kan  

 således efter styrelsens opfattelse ikke føre til et andet  

 resultat.
 Styrelsen finder derfor ikke, at udveksling af ydelser  

 mellem et dansk selskab og dets udenlandske filial vil udløse  

 momspligt.
