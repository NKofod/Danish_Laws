 VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
 AUTORISATION.
 § 1.  Ret til at udøve virksomhed som tandlæge og  

 betegne sig som tandlæge har kun den, der har modtaget autorisation eller i  

 øvrigt har adgang til at udøve tandlægevirksomhed i henhold til §§ 2 og 3.
§ 2.  Den, der har bestået dansk eksamen for tandlæger  

 og har virket som klinisk assistent hos en autoriseret tandlæge i 1 år, har  

 ret til autorisation som tandlæge.
Denne meddeles af sundhedsstyrelsen.
Stk. 2.  Autorisation kan dog ikke meddeles den, der må  

 antages at være farlig for sine medmennesker under udøvelse af  

 tandlægevirksomhed enten på grund af udvist grov uduelighed eller på grund af  

 legemlige eller sjælelige mangler.
Autorisation kan endvidere nægtes under de  

 i borgerlig straffelov § 78, stk. 2, nævnte omstændigheder.
 Stk. 3.  Regler for uddannelse af tandlæger fastsættes  

 af undervisningsministeren efter forhandling med indenrigsministeren.
 § 3.  Indenrigsministeren kan fastsætte sådanne  

 bestemmelser om udøvelse af virksomhed her i landet som tandlæge, som er  

 nødvendige til gennemførelse af overenskomster om fælles nordisk  

 arbejdsmarked for tandlæger og direktiver vedtaget af De europæiske  

 Fællesskaber.
Stk. 2.  Sundhedsstyrelsen kan meddele autorisation som  

 tandlæge til personer, der i udlandet har gennemgået en uddannelse, som kan  

 ligestilles med den i § 2 nævnte uddannelse.
I autorisationen kan fastsættes  

 begrænsninger i den pågældendes udøvelse af virksomhed som tandlæge.  

 Autorisationen kan tidsbegrænses.
 § 4.  En læge må ikke praktisere som eller betegne sig  

 som tandlæge, medmindre han opfylder betingelserne i § 1.
 § 5.  Indenrigsministeren kan efter forhandling med  

 sundhedsstyrelsen, Dansk Tandlægeforening og tandlægehøjskolerne fastsætte  

 regler om tandlægers adgang til at betegne sig som specialtandlæger.
 § 6.  Autorisation som tandlæge kan fratages - og  

 generhverves - efter reglerne i lov om sundhedsvæsenets centralstyrelse.
 Stk. 2.  En tandlæge kan over for sundhedsstyrelsen  

 fraskrive sig sin autorisation som tandlæge for tid eller indtil videre.  

 Denne generhverves, når en fastsat tidsfrist for fraskrivelsen er udløbet, og  

 kan i øvrigt - også inden for en fastsat tidsfrist - generhverves efter  

 ansøgning til sundhedsstyrelsen, ssåfremt de omstændigheder, der begrundede  

 fraskrivelsen, ikke længere findes at være til stede.
Stk. 3.  Sundhedsstyrelsens afgørelse kan påklages til  

 indenrigsministeren.
Afslår indenrigsministeren klagen, kan klageren forlange  

 afgørelsen indbragt for domstolene, såfremt der er forløbet mindst et år  

 efter, at den pågældende har fraskrevet sig autorisationen, eller efter, at  

 generhvervelse senest er nægtet han ved dom.
Indenrigsministerens afgørelse  

 skal indeholde oplysning om adgangen til at begære domstolsprøvelse og om  

 fristen herfor.
Stk. 4.  Begæring efter stk. 3 om domstolsprøvelse skal  

 fremsættes over for indenrigsministeren inde 3 uger efter, at  

 indenrigsministerens afgørelse er meddelt den pågældende.
Indenrigsministeren  

 anlægger sag mod den pågældende i den borgerlige retsplejes former.
 § 7.  Er autorisation som tandlæge her i landet givet  

 på grundlag af autorisation i et andet land, kan sundhedsstyrelsen fratage  

 vedkommende autorisationen, dersom autorisationen i vedkommende andet land  

 bliver frataget ham eller på anden måde taber sin gyldighed.
 § 8.  Reglerne om retten til at ordinere euforiserende  

 stoffer i lov om udøvelse af lægegerning finder tilsvarende anvendelse med  

 hensyn til tandlægers ret til at ordinere euforiserende stoffer.
 Stk. 2.  Sundhedsstyrelsen er berettiget til at udsende  

 meddelelse til tandlæger om personer, der efter de for sundhedsstyrelsen  

 foreliggende oplysninger må antages at misbruge euforiserende stoffer.
 § 9.  Sundhedsstyrelsen giver offentlig meddelelse om  

 autorisationer og tilladelser samt fratagelser og fraskrivelser i medfør af  

 §§ 2, 3, 5, 6 og 7. Meddelelse om bortfald og generhvervelse af retten til at  

 ordinere euforiserende stoffer gives til landets apotekere og  

 embedslægeinstitutioner.
 RETTIGHEDER OG PLIGTER.
 § 10.  Tandlægevirksomhed omfatter forebyggelse af  

 instrumentel og medikamentel art, diagnostik og behandling af anomalier,  

 læsioner og sygdomme i tænder, mund og kæber.
 Stk. 2.  Indenrigsministeren kan fastsætte nærmere  

 regler om afgrænsningen af tandlægernes virksomhedsområde over for lægernes,  

 herunder regler om, at enkelte dele af den i stk. 1 nævnte virksomhed kun må  

 udføres af læger.
 Stk. 3.  Indenrigsministeren kan endvidere fastsætte  

 regler om, at dele af den i stk. 1 nævnte virksomhed kun må udføres af  

 tandlæger, der har gennemgået en supplerende uddannelse.
 Stk. 4.  Sundhedsstyrelsen fastsætter regler om  

 ordination og anvendelse af lægemidler som led i udøvelsen af  

 tandlægevirksomhed.
 § 11.  Tandlæger kan uddanne laboratorietandteknikere.
Stk. 2.  Indenrigsministeren fastsætter regler om, i  

 hvilket omfang tandlæger må anvende medhjælpere til instrumentel behandling  

 af patienter.
Behandlingen skal udføres efter tandlægens instruktion og under  

 dennes tilsyn.
 Stk. 3.  Regler for uddannelse af medhjælpere til  

 instrumentel behandling fastsættes af undervisningsministeren efter  

 forhandling med indenrigsministeren.
 Stk. 4.  Indenrigsministeren kan fastsætte regler om, at  

 udenlandske uddannelser i erhvervsmæssig henseende ligestilles med de af stk.  

 3 omfattede uddannelser.
 § 12.  En tandlæge er under udøvelsen af sin  

 virksomhed forpligtet til at udvise omhu og samvittighedsfuldhed, herunder  

 også ved benyttelse af medhjælp, økonomisk ordination af lægemidler m.v.
 § 13.  En tandlæge skal ved udfærdigelse af  

 erklæringer, som han afgiver i sin egenskab af tandlæge, udvise omhu og  

 uhildethed.
Stk. 2.  En tandlæge er forpligtet til på begæring fra  

 en offentlig myndighed at afgive attest til offentlig brug om tandlægelige  

 iagttagelser vedrørende en person, som han har undersøgt eller behandlet.
De  

 oplysninger, der modtages i henhold til denne bestemmelse, er at betragte som  

 tjenestehemmeligheder.
 § 14.  Tandlæger er forpligtede til at afgive de  

 indberetninger og anmeldelser, som af hensyn til den offentlige sundhedspleje  

 afkræves dem af sundhedsmyndighederne.
 § 15.  Tandlæger skal føre ordnede optegnelser over  

 deres virksomhed efter nærmere af sundhedsstyrelsen fastsatte regler.
 Stk. 2.  De i stk. 1 nævnte optegnelser, herunder  

 røntgenbilleder, skal opbevares i mindst 10 år.
 § 16.  Reklamering for tandlægevirksomhed, herunder  

 fremstilling eller indsætning af kunstige tænder og tandsæt, må kun ske ved  

 meddelelse af navn, stilling, adresse og træffetid samt om eventuel  

 tilslutning til overenskomst med det offentlige.
 Stk. 2.  Stk. 1 omfatter ikke reklamering, der  

 udelukkende sker over for tandplejepersonale.
 TILSYN.
 § 17.  Tandlæger er undergivet tilsyn af  

 sundhedsstyrelsen efter lov om sundhedsvæsenets centralstyrelse.
 Stk. 2.  Tandlægen er forpligtet til på begæring af  

 tilsynsmyndigheden at afgive alle oplysninger, der er nødvendige til  

 gennemførelse af tilsynet.
 STRAFFEBESTEMMELSER.
 § 18.  Den, der uden at have autorisation som tandlæge  

 betegner sig som tandlæge eller på anden måde, der er egnet til at vække  

 forestilling om, at han har sådan autorisation, straffes han med bøde.
 § 19.  Den tandlæge, der gør sig skyldig i grovere  

 eller gentagen forsømmelse eller skødesløshed under udøvelsen af sin  

 virksomhed, straffes med bøde eller hæfte.
 Stk. 2.  Overtrædelser af stk. 1 påtales af  

 statsadvokaten.
 § 20.  Uberettiget udøvelse af tandlægevirksomhed  

 straffes med bøde eller hæfte.
 Stk. 2.  Overtrædelse af § 13, § 14, § 15, stk. 2, og §  

 16, stk. 1, straffes med bøde.
 Stk. 3.  I forskrifter, der udfærdiges i medfør af denne  

 lov, kan der fastsættes straf af bøde for overtrædelse af bestemmelser i  

 forskrifterne.
 Stk. 4.  En tandlæge, der i medfør af § 8, stk. 1, har  

 mistet retten til at ordinere euforiserende stoffer, men som desuagtet  

 foretager sådanne ordinationer eller giver vildledende oplysninger til andre  

 for at få dem til at ordinere stofferne for sig, straffes med bøde eller  

 hæfte.
 OVERGANGS- OG IKRAFTTRÆDELSESBESTEMMELSER.
 § 21.  Loven træder i kraft den 1. oktober 1976.
 Stk. 2.  Lov nr. 190 af 11. juni 1954 om udøvelse af  

 tandlægevirksomhed ophæves.
 § 22.  Personer, som ved denne lovs ikrafttræden er  

 berettigede til at udøve tandlægevirksomhed og til at betegne sig som  

 tandlæge, bevarer disse rettigheder.
 § 23.  Loven gælder ikke for Færøerne, men kan ved  

 kongelig anordning sættes i kraft for Færøerne.
 GIVET PÅ CHRISTIANSBORG SLOT, DEN 26.  

 MAJ 1976.
 Under Vor Kongelige Hånd og Segl.
 I Dronningens navn:
 INGRID.
 Dronning af Danmark.
 Rigsforstander.
 /Egon Jensen.
