Bekendtgørelse om markblok, elektronisk fællesskema og elektroniske tilsagnsskemaer1) I medfør af § 1, stk. 1, nr. 1, 3 og 5, stk. 2, 4 og 5, og § 1 a, stk. 1 og 2, i lov om administration af Det Europæiske Fællesskabs forordninger om ordninger under Den Fælles Landbrugspolitik finansieret af Den Europæiske Garantifond for Landbruget m.v. (landbrugsstøtteloven), jf. lovbekendtgørelse nr. 115 af 6. februar 2020, § 2, stk. 1, og § 6, stk. 1 og 2, i lov om Landdistriktsfonden, jf. lovbekendtgørelse nr. 114 af 6. februar 2020, § 5, stk. 1-3, i lov nr. 316 af 31. marts 2007 om udvikling af landdistrikterne (landdistriktsloven), som ændret ved lov nr. 341 af 27. april 2011, jf. § 13, stk. 3, i lov om Landdistriktsfonden, jf. lovbekendtgørelse nr. 114 af 6. februar 2020, og § 16, stk. 1-3, i lov om visse landdistriktsrelaterede tilskudsordninger m.v., jf. lovbekendtgørelse nr. 34 af 4. januar 2017, fastsættes efter bemyndigelse i henhold til § 5, stk. 1, nr. 1, 4, 5 og 31, i bekendtgørelse nr. 1273 af 27. november 2017 om Landbrugsstyrelsens opgaver og beføjelser:
Kapitel 1 Bekendtgørelsens anvendelsesområde og definitioner § 1. Bestemmelserne i denne bekendtgørelse finder anvendelse ved ansøgning om:
 1) Støtte under ordninger omfattet af arealbaserede direkte betalinger.
 2) Udbetaling af tilskud under arealbaserede landdistriktsstøtteordninger.
 3) Tilsagn om tilskud til pleje af græs- og naturarealer i medfør af bekendtgørelse nr. 1076 af 1. juni 2021.
 Stk. 2. Bestemmelserne i denne bekendtgørelse finder endvidere anvendelse ved indberetning af oplysninger om landbrugsbedrifter i det omfang, det fremgår af anden lovgivning.
 Stk. 3. Bekendtgørelsen finder anvendelse for ansøgninger indgivet efter den 1. februar 2022.
 § 2. I denne bekendtgørelse forstås ved:
 1) Fællesskema: Et af Landbrugsstyrelsen udarbejdet skema med tilknyttet markkort og påkrævet dokumentation, der skal anvendes til ansøgning om støtte, jf. § 1, stk. 1, nr. 1 og 2. Fællesskema benyttes endvidere til indberetninger af oplysninger om landbrugsbedrifter i det omfang, det fremgår af anden lovgivning.
 2) Tilsagnsskema: Et af Landbrugsstyrelsen udarbejdet skema med tilknyttet markkort og påkrævet dokumentation, der skal anvendes til ansøgning om tilsagn om tilskud for den pågældende ordning, jf. § 1, stk. 1, nr. 3.
3) Markblok: En sammenhængende geografisk enhed med varige fysiske ydre afgrænsninger, hvori der kan være ingen, en eller flere marker.
Skovbryn, grøfter, diger, vandløb, veje, varige dyrkningsskel mellem permanente græsarealer og omdriftsarealer, læhegn m.v. betragtes som permanente fysiske grænser.
Herudover kan matrikelgrænser og permanente afgrøder yderligere afgrænse en markblok.
Områder, der alene indeholder permanente græsarealer med forskellig procentsats for det støtteberettigede areal, jf. § 3, stk. 2, udgør selvstændige markblokke.
De i 2. punktum anførte elementer kan dog indgå i en markblok, hvis de er omfattet af et tilsagn om tilskud under en arealbaseret landdistriktsstøtteordning eller en ansøgning herom.
 4) Mark: Et sammenhængende jordstykke, som i tilsagnsskema anmeldes med et marknummer, og et sammenhængende jordstykke, som i fællesskema anmeldes med et marknummer og en afgrødekode.
Kapitel 2 Markblok § 3. Et areal skal for at være støtteberettiget indgå i en markblok i Ministeriet for Fødevarer, Landbrug og Fiskeris Internet Markkort.
 Stk. 2. For markblokke, der alene indeholder permanente græsarealer med spredte ikke-støtteberettigede områder, som hver er under 500 m2, fastsættes det støtteberettigede areal i markblokken for arealbaserede direkte betalinger samt økologisk arealtilskud på følgende måde:
 1) Hvis de ikke-støtteberettigede områder højst udgør 10 procent af markblokkens areal, medregnes hele markblokkens areal til det støtteberettigede areal i markblokken.
 2) Hvis de ikke-støtteberettigede områder i markblokken udgør mere end 10 procent, men højst 30 procent af markblokkens areal, medregnes 80 procent af markblokkens areal til det støtteberettigede areal i markblokken.
 3) Hvis de ikke-støtteberettigede områder i markblokken udgør mere end 30 procent, men højst 50 procent af markblokkens areal, medregnes 60 procent af markblokkens areal til det støtteberettigede areal i markblokken.
 4) Hvis de ikke-støtteberettigede områder i markblokken udgør mere end 50 procent, medregnes der ikke noget støtteberettiget areal i markblokken.
 § 4. Hvis oplysningerne om det støtteberettigede areal i en markblok eller markblokkens afgrænsninger eller korttemaer, der repræsenterer områder, som ikke er støtteberettiget under en eller flere ordninger, ikke er korrekte, skal ansøger søge om at få fejlene rettet ved at indsende ændringsforslag til Landbrugsstyrelsen, jf. § 5, stk. 1.
 Stk. 2. Ansøgning om ændring af registreringen af landskabselementer, som omhandlet i bekendtgørelse om krydsoverensstemmelse, skal ske ved indsendelse af ændringsforslag, jf. § 5, stk. 1.
 Stk. 3. Hvis oplysninger vedrørende korttema om støtte i henhold til artikel 32, stk. 2, litra b, i Europa-Parlamentets og Rådets forordning (EU) nr. 1307/2013 ikke er korrekte, skal ansøger senest ved udløbet af fristen for ændringer, jf. § 7, stk. 2, i en bemærkning til fællesskema anmode om at få fejlene rettet.
 § 5. Ændringsforslag i henhold til § 4, stk. 1 og 2 eller forslag om oprettelse af markblok i henhold til § 12, stk. 6, skal udarbejdes og indgives elektronisk via Ministeriet for Fødevarer, Landbrug og Fiskeris Internet Markkort ved brug af Ministeriet for Fødevarer, Landbrug og Fiskeris Tast selv.
 Stk. 2. Ændringsforslag, der vedrører ansøgninger i fællesskema, vil have virkning for ansøgningsåret, hvis de er modtaget i Landbrugsstyrelsen senest den 9. maj 2022.
 Stk. 3. Ændringsforslag, der vedrører ansøgninger i tilsagnsskema, vil have virkning for ansøgningsåret, hvis de er modtaget i Landbrugsstyrelsen senest den 19. september 2022.
 Stk. 4. Ændringsforslag, der ikke er indsendt via Ministeriet for Fødevarer, Landbrug og Fiskeris Internet Markkort, anses som ikke modtaget.
Kapitel 3 Fællesskema § 6. Ansøgere, der ønsker at modtage støtte, jf. § 1, stk. 1, nr. 1, skal hvert år indsende et fællesskema til Landbrugsstyrelsen.
 Stk. 2. For ansøgning om udbetaling af tilskud, som omhandlet i § 1, stk. 1, nr. 2, indgives fællesskema i det kalenderår, hvor tilsagnsåret, som ansøgningen vedrører, udløber, jf. dog stk. 3.
 Stk. 3. For ansøgning om tilskud til ekstensivering med slæt indgives fællesskema, uanset stk. 2, i det kalenderår, som ansøgningen vedrører.
 Stk. 4. Der kan kun indgives ét fællesskema for hver bedrift.
 § 7. Fællesskema skal være modtaget i Landbrugsstyrelsen senest den 28. april 2022.
 Stk. 2. Ændringer til fællesskema skal være modtaget i Landbrugsstyrelsen senest den 23. maj 2022.
 Stk. 3. Modtages fællesskemaet efter den 23. maj 2022, ydes der ikke støtte til ansøgeren, jf. artikel 13, stk. 1, i Kommissionens delegerede forordning (EU) nr. 640/2014.
 Stk. 4. På arealer, hvor Landbrugsstyrelsens kontrol sker ved monitorering i form af satellitbaseret kontrol, jf. bekendtgørelse om direkte støtte til landbrugere efter grundbetalingsordningen m.v., skal ændringer vedrørende anvendelsen af de individuelle landbrugsparceller være modtaget i Landbrugsstyrelsen senest den 25. oktober.
 § 8. Alle bedriftens arealer skal anmeldes i fællesskema.
 Stk. 2. Arealer, der opfylder støttebetingelserne, og hvortil der søges om direkte betalinger, skal markeres som støtteberettigede i fællesskema.
 § 9. Fællesskema og ændringer hertil skal udfyldes og indsendes elektronisk ved brug af Ministeriet for Fødevarer, Landbrug og Fiskeris Tast selv, som kan tilgås via Landbrugsstyrelsens hjemmeside.
 Stk. 2. Fællesskema og ændringer hertil, der ikke indsendes via Ministeriet for Fødevarer, Landbrug og Fiskeris Tast selv, anses som ikke modtaget.
 Stk. 3. Kommunikation fra Landbrugsstyrelsen til ansøgere følger ansøgerens brugerindstillinger i Ministeriet for Fødevarer, Landbrug og Fiskeris Tast selv.
Kapitel 4 Tilsagnsskema § 10. Ansøgere, der ønsker at modtage tilsagn om tilskud, jf. § 1, stk. 1, nr. 3, skal indsende et tilsagnsskema til Landbrugsstyrelsen.
 Stk. 2. Der kan kun indgives ét tilsagnsskema for hver bedrift per tilskudsordning.
 Stk. 3. Tilsagnsskema skal være modtaget i Landbrugsstyrelsen senest den 28. september 2022, jf. dog stk. 4.
 Stk. 4. Landbrugsstyrelsen kan i særlige tilfælde dispensere fra fristen for modtagelse af tilsagnsskema, som fastsat i stk. 3.
 § 11. Tilsagnsskema og ændringer hertil skal udfyldes og indsendes elektronisk ved brug af Ministeriet for Fødevarer, Landbrug og Fiskeris Tast selv, som kan tilgås via Landbrugsstyrelsens hjemmeside.
 Stk. 2. Tilsagnsskema og ændringer hertil, der ikke indsendes via Ministeriet for Fødevarer, Landbrug og Fiskeris Tast selv, anses som ikke modtaget.
 Stk. 3. Kommunikation fra Landbrugsstyrelsen til ansøgere følger ansøgerens brugerindstillinger i Ministeriet for Fødevarer, Landbrug og Fiskeris Tast selv.
Kapitel 5 Indtegning i fælleskemaets markkort af arealer, der anmodes om direkte betalinger støtte til § 12. I fællesskemaets markkort skal alle bedriftens arealer, der anmodes om direkte betalinger til, i henhold til bekendtgørelse om direkte støtte til landbrugere efter grundbetalingsordningen m.v., samt øvrige landbrugsarealer, indtegnes og identificeres.
 Stk. 2. For direkte betalinger anses størrelsen af den indtegnede mark som det anmeldte areal, hvortil der kan søges direkte betalinger.
 Stk. 3. Hvis den indtegnede mark er beliggende i en markblok, der alene indeholder permanente græsarealer med spredte ikke-støtteberettigede områder, anses det ansøgte areal for direkte betalinger som det indtegnede areal ganget med den procentdel af markblokken, der er fastsat som støtteberettiget, jf. § 3, stk. 2.
 Stk. 4. Hvis den indtegnede mark overlapper med det korttema, som repræsenterer arealer, der ikke er støtteberettigede for direkte betalinger, anses de overlappende arealer som ikke ansøgt til direkte betalinger.
Stk. 5. Indtegning af en mark må ikke overskride grænserne for andre indtegnede marker.
Hvis flere ansøgeres markindtegninger ligger ind over hinanden, kan de berørte ansøgere uden støttemæssige konsekvenser rette fejlindtegningen senest ved udløbet af fristen for indgivelse af ændringer til fællesskema, jf. § 7, stk. 2.
Stk. 6. Et areal, hvortil der søges direkte betalinger, og som ikke ligger i markblok, skal anføres og indtegnes som en selvstændig mark.
Samtidig skal ansøger udarbejde et forslag til oprettelse af markblok, jf. § 5, stk. 1.
Indtegning af MFO-arealer i fællesskemaets markkort § 13. Arealer, som er udlagt til miljøfokusområde, jf. bekendtgørelse om direkte støtte til landbrugere efter grundbetalingsordningen m.v., indtegnes på følgende måde:
 1) 2-meter bræmmer i henhold til § 69 i lov om vandløb, indtegnes ikke separat, men indgår i den indtegnede omdriftsmark eller den indtegnede markbræmme.
 2) Landskabselementer, der efter reglerne for den pågældende arealbaserede landdistriktsstøtteordning ikke er omfattet af tilsagn om tilskud, skal uanset nr. 1 og § 12, stk. 4, indtegnes som separate marker.
 3) Lavskov, brak, markbræmmer og arealer med efterafgrøder indtegnes som selvstændige marker.
Kapitel 6 Indtegning i fælleskemaets markkort af marker, hvortil der anmodes om udbetaling af økologisk arealtilskud eller om udbetaling af tilskud til pleje af græs- og naturarealer § 14. Arealer, hvortil der søges om udbetaling af økologisk arealtilskud, og arealer, hvortil der søges om udbetaling af tilskud til pleje af græs- og naturarealer, indtegnes og identificeres i fællesskemaets markkort.
Stk. 2. For økologisk arealtilskud anses størrelsen af den indtegnede mark, der overlapper et registreret tilsagn om økologisk arealtilskud, som det anmeldte areal, hvortil der kan ansøges om udbetaling af økologisk arealtilskud.
Ansøger må ikke tegne marker, der overlapper tilsagn med forskellig tilsagnstype og tilskudssats.
Hvis der for tilsagn om økologisk arealtilskud er registreret en procentdel af tilsagnet, der anses som støtteberettiget, jf. § 3, stk. 2, anses det ansøgte areal, hvortil der søges om økologisk arealtilskud, som det indtegnede areal, som overlapper et registreret tilsagn om økologisk arealtilskud, ganget med den registrerede procentdel for tilsagnet.
Stk. 3. For tilskud til pleje af græs- og naturarealer anses størrelsen af den indtegnede mark, der overlapper et registreret tilsagn om pleje af græs- og naturarealer, som det anmeldte areal, hvortil der kan ansøges om udbetaling af tilskud til pleje af græs- og naturarealer.
Ansøger må ikke tegne marker, der overlapper tilsagn med forskellig tilsagnstype og tilskudssats.
Ansøger må heller ikke tegne marker, der overlapper tilsagn med forskelligt græsningstryk i de tilsagnsår, hvori ansøger vælger fast græsningstryk.
Stk. 4. Indtegning af en mark må ikke overskride grænserne for andre indtegnede marker i fællesskemaets markkort.
Hvis flere ansøgeres markindtegninger ligger ind over hinanden, kan de berørte ansøgere uden støttemæssige konsekvenser rette fejlindtegningen senest ved udløbet af fristen for indgivelse af ændringer til fællesskema, jf. § 7, stk. 2.
Stk. 5. Et areal, hvortil der anmodes om udbetaling af tilskud, og som ikke ligger i markblok, skal anføres og indtegnes som en selvstændig mark.
Samtidig skal ansøger udarbejde et forslag til oprettelse af markblok, jf. § 4, stk. 1.
Kapitel 7 Indtegning i fællesskemaets markkort af marker, hvortil der anmodes om udbetaling af tilskud under øvrige arealbaserede landdistriktsstøtteordninger § 15. I fællesskemaets markkort skal alle bedriftens arealer, hvortil der ansøges om udbetaling af tilskud, der ikke er omfattet af kapitel 6, indtegnes og identificeres.
Stk. 2. Hvis der for landdistriktsstøtteordninger, der ikke er omfattet af kapitel 6, er arealer inden for markindtegningen, som efter reglerne for den pågældende ordning ikke vil kunne danne grundlag for udbetaling af tilskud, skal der i fællesskema korrigeres for disse arealer.
Ansøger må ikke tegne marker, der overlapper tilsagn med forskellig tilsagnstype, tilskudssats og udløbsår.
Denne bestemmelse gælder dog ikke for ansøgninger om tilskud til ekstensivering med slæt.
Stk. 3. Indtegning af en mark må ikke overskride grænserne for andre indtegnede marker i fællesskemaets markkort.
Hvis flere ansøgeres markindtegninger ligger ind over hinanden, kan de berørte ansøgere uden støttemæssige konsekvenser rette fejlindtegningen senest ved udløbet af fristen for indgivelse af ændringer til fællesskema, jf. § 7, stk. 2.
Stk. 4. Et areal, hvortil der anmodes om udbetaling af tilskud, og som ikke ligger i markblok, skal anføres og indtegnes som en selvstændig mark.
Samtidig skal ansøger udarbejde et forslag til oprettelse af markblok, jf. § 4, stk. 1.
Kapitel 8 Indtegning af arealer i tilsagnsskemaets markkort § 16. I tilsagnsskemaets markkort for den pågældende ordning, jf. § 1, stk. 1, nr. 3, skal alle bedriftens arealer, der ansøges om tilsagn om tilskud til, indtegnes og identificeres.
 Stk. 2. Størrelsen af den indtegnede mark anses som det anmeldte areal, hvortil der søges om tilsagn om tilskud.
 Stk. 3. Der kan i markkortet til tilsagnsskema for tilskud til pleje af græs- og naturarealer ikke indtegnes arealer, der overlapper med et korttema, som repræsenterer arealer, der ikke er berettiget til tilsagn om tilskud til pleje af græs- og naturarealer.
Stk. 4. Indtegning af en mark må ikke overskride grænserne for andre indtegnede marker.
Hvis flere ansøgeres markindtegninger ligger ind over hinanden, kan de berørte ansøgere rette fejlindtegningen senest ved udløb af fristen for indgivelse af ansøgning om tilsagn, jf. § 10, stk. 3.
Stk. 5. Et areal, hvortil der søges om tilsagn om tilskud, og som ikke ligger i markblok, skal anføres og indtegnes som en selvstændig mark.
Samtidig skal ansøger udarbejde et forslag til oprettelse af markblok, jf. § 4, stk. 1.
Kapitel 9 Fuldmagt § 17. Fuldmagt til på ansøgeres vegne at indsende fælles- eller tilsagnsskema og ændringer hertil skal indsendes elektronisk ved brug af Ministeriet for Fødevarer, Landbrug og Fiskeris Tast selv, jf. dog § 18.
 § 18. Et konkursbo eller et dødsbo kan uden anvendelse af Ministeriet for Fødevarer, Landbrug og Fiskeris Tast selv give fuldmagt til en fysisk eller juridisk person til på boets vegne at indsende fælles- eller tilsagnsskema og ændringer hertil via Ministeriet for Fødevarer, Landbrug og Fiskeris Tast selv.
 Stk. 2. En ansøger, der på grund af særlige omstændigheder er forhindret i at oprette en elektronisk fuldmagt, jf. § 17, kan uden anvendelse af Ministeriet for Fødevarer, Landbrug og Fiskeris Tast selv give fuldmagt til en fysisk eller juridisk person til at indsende fælles- eller tilsagnsskema og ændringer hertil via Ministeriet for Fødevarer, Landbrug og Fiskeris Tast selv.
 Stk. 3. Fuldmagt efter stk. 1 eller 2 skal gives på en særlig blanket, der kan hentes på Landbrugsstyrelsens hjemmeside eller rekvireres ved henvendelse til Landbrugsstyrelsen.
 Stk. 4. Fuldmagt efter stk. 1 skal ledsages af en kopi af henholdsvis kuratorattest eller skifteretsattest.
Stk. 5. Fuldmagt efter stk. 2 skal ledsages af dokumentation for de særlige forhold, der forhindrer fuldmagtsgiver i selv at foretage indsendelse via Ministeriet for Fødevarer, Landbrug og Fiskeris Tast selv.
Desuden skal fuldmagten efter stk. 2 være underskrevet af to vitterlighedsvidner, der attesterer underskriftens ægthed, dateringens rigtighed og fuldmagtsgivers myndighed.
Fuldmagten skal indeholde oplysning om vitterlighedsvidnernes fulde navn, adresse og fødselsdato.
Stk. 6. Fuldmagt efter stk. 1 og 2, og den nødvendige dokumentation, jf. stk. 4 og 5, skal være modtaget i Landbrugsstyrelsen senest den 1. april i ansøgningsåret for fælleskema og senest den 1. juli for tilsagnsskema.
Modtages fuldmagten efter denne dato, bærer ansøgeren risikoen for eventuel overskridelse af ansøgningsfrist m.v., medmindre der foreligger force majeure eller ekstraordinære omstændigheder, jf. artikel 2, stk. 2, i Europa-Parlamentets og Rådets forordning (EU) nr. 1306/2013.
Kapitel 10 Ikrafttræden og overgangsbestemmelser § 19. Bekendtgørelsen træder i kraft den 1. juli 2022.
 Stk. 2. Bekendtgørelse nr. 2248 af 1. december 2021 om markblok, elektronisk fællesskema og elektroniske tilsagnsskemaer ophæves.
 Stk. 3. § 19, stk. 2 og 3, i bekendtgørelse nr. 2248 af 1. december 2021 finder fortsat anvendelse på ansøgninger indgivet før den 1. februar 2022.
Landbrugsstyrelsen, den 31. maj 2022 Lars Gregersen / Jesper Loldrup 1) I bekendtgørelsen er der medtaget visse bestemmelser fra Europa-Parlamentets og Rådets forordning 2013/1305/EU af 17. december 2013 om støtte til udvikling af landdistrikterne fra Den Europæiske Landbrugsfond for Udvikling af Landdistrikterne (ELFUL) og om ophævelse af Rådets forordning (EF) nr. 1698/2005, EU-Tidende 2013, nr.
L 347, side 487, Europa-Parlamentets og Rådets forordning 2013/1306/EU af 17. december 2013 om finansiering, forvaltning og overvågning af den fælles landbrugspolitik og om ophævelse af Rådets forordning (EØF) nr. 352/78, (EF) nr. 165/94 (EF) nr. 2799/98, (EF) nr. 814/2000, (EF) nr. 1290/2005 og (EF) nr. 485/2008, EU-Tidende 2013, nr.
L 347, side 549, og Europa-Parlamentets og Rådets forordning 2013/1307/EU af 17. december 2013 om fastsættelse af regler for direkte betalinger til landbrugere under støtteordninger inden for rammerne af den fælles landbrugspolitik og om ophævelse af Rådets forordning (EF) nr. 637/2008 og Rådets forordning (EF) nr. 73/2009, EU-Tidende 2013, nr.
L 347, side 608. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelse af disse bestemmelser i bekendtgørelsen er således udelukkende begrundet i praktiske hensyn og berører ikke de nævnte forordningers umiddelbare gyldighed i Danmark.
