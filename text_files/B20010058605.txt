Bekendtgørelse om behandling af klager  

 over Arbejdsskadestyrelsens afgørelser I medfør af § 55, stk. 9, i lov om sikring mod følger  

 af arbejdsskade, jf. lovbekendtgørelse nr. 943 af 16. oktober 2000,  

 som ændret ved § 1 i lov nr. 488 af 7. juni 2001, og § 9,  

 stk. 7, i lov om erstatning til skadelidte værnepligtige m.fl., jf. lov  

 nr. 80 af 8. marts 1978, som ændret ved § 2 i lov nr. 488 af 7.  

 juni 2001, fastsættes:
Definitioner § 1. Ved forsikringsselskab forstås i denne  

 bekendtgørelse:
1)	et forsikringsselskab, der tegner arbejdsulykkesforsikring efter lov  

 om sikring mod følger af arbejdsskade, eller 2)	staten, en kommune eller en arbejdsgiver, der ikke har afgivet  

 risikoen efter loven til et forsikringsselskab, jf. § 5, stk. 5, og  

 § 74 i lov om sikring mod følger af arbejdsskade.
Klageberettigede § 2. Arbejdsskadestyrelsens afgørelser  

 efter lov om sikring mod følger af arbejdsskade og lov om erstatning  

 til skadelidte værnepligtige m.fl. kan indbringes for Den Sociale  

 Ankestyrelse af 1)	den borger, der har været udsat for en arbejdsskade eller en  

 skade i forbindelse med aftjening af værnepligt m.m., eller dennes  

 efterladte, 2)	forsikringsselskabet i sager om ulykker og skadelige  

 påvirkninger, 3)	Arbejdsmarkedets Erhvervssygdomssikring i sager om pludselige  

 løfteskader og erhvervssygdomme, 4)	arbejdsgiveren, for så vidt angår afgørelser om  

 anerkendelse af arbejdsskader, og 5)	Rådet for Dansk Forsikring og Pension i sager om  

 ulykkestilfælde, som af Arbejdsskadestyrelsen henføres til  

 § 5, stk. 6, og § 47 i lov om sikring mod følger af  

 arbejdsskade.
Indsendelse af klager og genvurdering § 3. Arbejdsskadestyrelsen skal genvurdere en  

 afgørelse, som der klages over.
Derfor skal klager over  

 Arbejdsskadestyrelsens afgørelser indgives til  

 Arbejdsskadestyrelsen.
 Stk. 2. Hvis klageren sender sin klage direkte til Den  

 Sociale Ankestyrelse, sendes klagen straks videre til Arbejdsskadestyrelsen  

 med anmodning om genvurdering, med mindre klagefristen ikke er overholdt.
Stk. 3. Klage over Arbejdsskadestyrelsens  

 afgørelser skal indgives inden 4 uger efter, at klageren har modtaget  

 afgørelsen.
Hvis den, der klager, opholder sig på  

 Færøerne eller i det øvrige Europa uden for Danmark  

 på afgørelsens tidspunkt, er klagefristen 6 uger.
Opholder  

 klageren sig uden for Europa, er klagefristen 3 måneder.
 Stk. 4. Hvis klagen ikke er indgivet inden for fristen,  

 skal Arbejdsskadestyrelsen straks sende klagen til Den Sociale Ankestyrelse  

 med angivelse af, at klagefristen ikke er overholdt.
 § 4. Arbejdsskadestyrelsens genvurdering omfatter  

 afgørelser, der indeholder faktuelle eller retlige fejl.  

 Genvurderingen omfatter ikke et ændret skøn på samme  

 afgørelsesgrundlag uden sådanne fejl.
 § 5. Hvis Arbejdsskadestyrelsen efter  

 genvurderingen giver klageren helt eller delvist medhold, sendes ny  

 afgørelse til sagens parter inden 4 uger efter modtagelsen af klagen.  

 Den nye afgørelse kan indbringes for Den Sociale Ankestyrelse.
 Stk. 2. En ny afgørelse, der giver klageren helt  

 eller delvist medhold, har virkning fra tidspunktet for den første  

 afgørelse.
Stk. 3. Hvis Arbejdsskadestyrelsen vurderer, at  

 afgørelsen ikke skal ændres, sendes sagen ledsaget af en  

 begrundelse for afslaget til Den Sociale Ankestyrelse inden 4 uger efter, at  

 klagen er modtaget.
Sagens parter orienteres om oversendelsen til Den Sociale  

 Ankestyrelse og begrundelsen herfor.
 Stk. 4. Hvis Arbejdsskadestyrelsen ikke kan  

 færdiggøre sin genvurdering inden for en frist på 4 uger  

 på grund af, at der skal indhentes yderligere oplysninger, vurderinger  

 m.m., skal sagens parter have besked herom og om, hvornår  

 genvurderingen kan forventes afsluttet.
§ 6. Hvis en klage efter en konkret vurdering  

 må anses for at være hastende, skal Arbejdsskadestyrelsen straks  

 genvurdere sagen og sende ny afgørelse herom til sagens parter.
Hvis  

 Arbejdsskadestyrelsen vurderer, at afgørelsen ikke skal ændres,  

 sendes sagen straks til Den Sociale Ankestyrelse.
Ikrafttrædelse § 7. Bekendtgørelsen træder i kraft den 1. juli  

 2001 og finder anvendelse på klager over afgørelser, der er  

 truffet på ikrafttrædelsesdagen eller senere.
