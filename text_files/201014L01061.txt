Bilag 1 Betænkning afgivet af Udvalget for Udlændinge- og Integrationspolitik den 17. juni 2011 Betænkning over Forslag til lov om ændring af udlændingeloven (Skærpede regler for udenlandske studerende) [af integrationsministeren (Søren Pind)] 1. Ændringsforslag Socialdemokratiets og Socialistisk Folkepartis medlemmer af udvalget har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 1. juni 2011 og var til 1. behandling den 14. juni 2010. Lovforslaget blev efter 1. behandling henvist til behandling i Integrationsudvalget.
Møder Udvalget har behandlet lovforslaget i 1 møde.
Høring Lovforslaget har samtidig med fremsættelsen været sendt i høring, og integrationsministeren har i juni 2011 sendt de indkomne høringssvar og et notat herom til udvalget.
Spørgsmål Udvalget har stillet 17 spørgsmål til integrationsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (V, DF og KF) indstiller lovforslaget til vedtagelse uændret.
Flertallet vil stemme imod det stillede ændringsforslag.
Dansk Folkepartis medlemmer af udvalget mener, at udlændingepolitikken er et område, som der løbende er behov for at følge.
Der er desuden behov for at gribe ind, når der er nogle, der udnytter huller i lovgivningen.
Det er desværre blevet konstateret, at i takt med at der igennem de seneste år er kommet flere udenlandske studerende ind på de danske uddannelser, er der også nogle, som ikke studerer, og som ikke følger deres studium.
Det er derfor, DF og regeringen ad flere omgange har foretaget ændringer på området.
Til trods for at der løbende er taget en række initiativer, sker det fortsat, at myndighederne støder på udenlandske studerende, som f.eks. ikke er i stand til at svare på helt almindelige spørgsmål på engelsk.
Det sker, selv om disse studerende skulle forestille at følge et undervisningsforløb på engelsk.
Det finder DF bekymrende.
Det har derudover både i tilsynsrapporter og op til flere gange i medierne gennem årene været beskrevet, at der er alvorlige problemer på området.
F.eks. er der set eksempler på, at studerende fra tredjeverdenslande bliver lokket hertil under falske forudsætninger.
De kommer til Danmark og kan ende med at arbejde illegalt.
Det er hverken i Danmarks interesse eller deres interesse.
Bl.a. derfor hilser DF lovforslaget velkommen.
DF finder det rimeligt, at der stilles et sprogkrav.
DF finder det også rimeligt, at der stilles strengere krav om selvforsørgelse.
Udenlandske studerende skal selvsagt kunne følge med i undervisningen, ligesom de skal være i stand til at forsørge sig selv under opholdet i Danmark.
Det er ligeledes efter DFs opfattelse vigtigt for Danmarks omdømme som et respekteret land i uddannelsessammenhænge, at vores uddannelser er af høj kvalitet, og at de studerende følger undervisningen og medvirker til at videreudvikle uddannelserne.
Derfor skal udenlandske studerende være ressourcestærke og dygtige.
Med disse bemærkninger støtter DF lovforslaget.
Et mindretal i udvalget (S og SF) indstiller lovforslaget til vedtagelse med det stillede ændringsforslag.
Såfremt mindretallets ændringsforslag ikke vedtages, vil mindretallet stemme imod lovforslaget ved 3. behandling.
Socialdemokratiets og Socialistisk Folkepartis medlemmer af udvalget kan konstatere, at lovforslaget udgør en del af Dansk Folkepartis pris for at forringe efterlønnen og folkepensionen.
Partierne kan ligeledes konstatere, at lovforslaget er fremsat i forlængelse af det eklatante løftebrud, som Dansk Folkeparti og regeringen har udsat vælgerne for ved at forringe efterlønnen og folkepensionen.
Det er vigtigt for S og SF, at Danmark som land kan tiltrække og fastholde unge studerende fra resten af verden både for deres egen og for Danmarks skyld.
Et godt internationalt studiemiljø er med til at løfte de danske uddannelsesinstitutioner, og unge studerende, der har haft en god oplevelse på et studieophold i Danmark, er fremragende ambassadører for Danmark.
 S og SF ser positivt på at kræve et vist sprogligt niveau som forudsætning for at få opholdstilladelse som studerende, hvis kravene fastsættes i tæt samarbejde med uddannelsesinstitutionerne og er funderet i en vurdering af det nødvendige niveau på uddannelsen.
Men S og SF vender sig imod, at det skal være sværere, dårligere og dyrere at være studerende på en erhvervsakademiuddannelse end på en universitetsuddannelse eller professionsbacheloruddannelse.
Partierne synes ikke, det er rimeligt at skabe så markant forskellige konkurrencevilkår for universitets- og professionsbacheloruddannelserne på den ene side og erhvervsakademiuddannelserne på den anden side.
Et andet mindretal i udvalget (RV og EL) indstiller lovforslaget til forkastelse ved 3. behandling.
Mindretallet vil stemme for det stillede ændringsforslag.
Radikale Venstres og Enhedslistens medlemmer af udvalget mener, at lovforslaget vil betyde, at færre udenlandske studerende får mulighed for at læse i Danmark.
Internationalisering er ikke kun, at danske studerende har mulighed for at læse i udlandet.
Det går også den anden vej.
Det vil dette lovforslag begrænse.
Derudover er lovforslaget endnu et udtryk for det uddannelsessnobberi, som er kendetegnende for regeringen og Dansk Folkepartis politik.
Dette snobberi oplevede vi bl.a. i forbindelse med pointsystemet for ægtefællesammenføring, som netop er gennemført med vedtagelsen af lovforslaget L 168. Endelig mener RV og EL ikke, at Folketinget bør diktere kriterierne for optagelse på de danske uddannelsesinstitutioner.
Det er uddannelsesinstitutionerne langt mere kvalificerede til.
4. Ændringsforslag med bemærkninger Ændringsforslag Til § 1 Af et mindretal (S og SF), tiltrådt af et mindretal (RV og EL):
 1) I den under nr. 1 foreslåede affattelse af § 9 c, stk. 6, udgår »og oprettelse af en spærret konto med et beløb svarende til 1 års ydelser i form af statens uddannelsesstøtte«.
[Ændring af bemyndigelsesbestemmelse] Bemærkninger Til nr. 1 Med ændringsforslaget udgår de skærpede krav til udenlandske studerendes selvforsørgelse.
 Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Karsten Lauritzen (V) Karen Jespersen (V) fmd.
Eyvind Vesselbo (V) Troels Christensen (V) Peter Skaarup (DF) Martin Henriksen (DF) Jesper Langballe (DF) Carina Christensen (KF) Naser Khader (KF) Henrik Dam Kristensen (S) Maja Panduro (S) Ole Hækkerup (S) Sophie Hæstorp Andersen (S) Astrid Krag (SF) nfmd.
Meta Fuglsang (SF) Marianne Jelved (RV) Johanne Schmidt-Nielsen (EL) Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
