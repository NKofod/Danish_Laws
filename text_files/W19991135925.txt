Landsskatteretskendelse Tilbageførsel af underskud - dansk aktieselskab (ejet af fransk selskab) i  

 likvidation - ikke-diskrimineringsprincippet Reference:
LL § 15, stk. 8 Dansk-Fransk Dobbeltbeskatningsoverenskomst, art. 21.
LV 199 S.C.1.2.2.12 A A/S i likvidation klagede over, at  

 skatteankenævnet for skatteårene 1995/96 og 1996/97 havde  

 tilbageført et fra tidligere skatteår fremført  

 skattemæssigt underskud med henholdsvis 190.779 kr. og 408.891 kr.
 Det fremgik af sagens oplysninger, at selskabet indtil den  

 3. maj 1994 var et helejet datterselskab af B SA, Frankrig, der var et 100%  

 ejet datterselskab af C SA, Frankrig.
B SA blev den 3. maj 1994 fusioneret med det franske  

 selskab D SA i det fortsættende selskab C SA, Frankrig.
De fusionerede  

 søsterselskaber, B og D SA var indtil fusionen ejet af C SA med  

 henholdsvis 99,63% og 100%.
 Efter fusionen var selskabet et helejet datterselskab af E  

 SA, Frankrig, der var et 100% ejet datterselskab af C SA.
 Aktionærerne i C SA var ifølge det oplyste  

 anonyme investorer (72,55%), nøglepersoner (24,05%), medarbejdere  

 (1,86%) og Treasury Stock (1,54%). Ifølge repræsentantens  

 oplysninger havde der ikke været væsentlige ændringer i C  

 SA's aktionærkreds i den omhandlede periode.
 A A/S trådte i solvent likvidation den 31. december  

 1995.
 Selskabet havde ved indkomstopgørelsen for  

 skatteårene 1995/96 og 1996/97 fremført underskud fra  

 regnskabsårene 1992 og 1993 (skatteårene 1993/94 og 1994/95) med  

 henholdsvis 190.779 kr. og 408.891 kr.
 For regnskabsårene 1994 og 1995 (skatteårene  

 1995/96 og 1996/97) udgjorde selskabets nettokapitalindtægter  

 henholdsvis 200.446 kr. og 430.136 kr.
Skatteankenævnet havde som begrundelse for den påklagede  

 afgørelse bl.a. anført, at den tidligere "transparensregel" i  

 ligningslovens § 15, der kun fandt anvendelse for danske moderselskaber, ikke  

 kan anses for diskriminerende overfor udenlandske moderselskaber, idet der  

 kunne forekomme situationer, hvor det var en fordel, at moderselskabet ikke  

 blev skudt ud som aktionær, når et datterselskabs  

 aktionærkreds skulle opgøres.
Der forelå derfor ikke  

 modstrid mellem ikke-diskriminationsbestemmelsen i artikel 21 i den  

 dansk/franske dobbeltbeskatningsoverenskomst af 8. februar 1957 og tidligere  

 intern dansk ret.
De skattemæssige underskud vedrørende  

 skatteårene 1993/94 og 1994/95 skulle således  

 tilbageføres, idet disse ikke kunne nedbringe selskabets  

 skattepligtige indkomst for skatteårene 1995/96 og 1996/97 til et  

 beløb mindre end selskabets positive nettokapitalindtægter, jf.  

 den dagældende bestemmelse i ligningslovens § 15, stk. 5, senere stk.  

 7.
 Selskabets repræsentant havde over for Landsskatteretten nedlagt  

 påstand om, at selskabet ved indkomstopgørelsen og  

 skatteberegningen for skatteårene 1995/96 og 1996/97 ansås for  

 berettiget til at fremføre underskud fra tidligere år med  

 henholdsvis 190.779 kr. og 408.891 kr.
 Repræsentanten havde til støtte for påstanden gjort  

 gældende, at den dagældende "transparensregel" i ligningslovens §  

 15 var diskriminerende overfor C SA, og at dette måtte antages at  

 være i strid med artikel 21 i dobbeltbeskatningsoverenskomsten af 8.  

 februar 1957 mellem Danmark og Frankrig og uforeneligt med  

 diskrimineringsforbuddet i Maastricht-Traktatens artikel 6, stk. 1, tidligere  

 Rom-Traktatens artikel 7.
Repræsentanten havde herved bl.a. anført, at  

 diskrimineringsforbuddet i Maastricht-Traktatens artikel 6, stk. 1, var et  

 specielt forbud, hvilket medførte, at der ved regelfastsættelse  

 og retsanvendelse ikke måtte udøves forskelsbehandling på  

 grundlag af nationalitet.
Forbuddet fandt anvendelse på forhold  

 indenfor traktatens anvendelsesområde, hvilket i det konkrete  

 tilfælde var personers frie bevægelighed, herunder  

 etableringsretten, jf. artikel 52, og kapitalens frie bevægelighed, jf.  

 artikel 67. Det fremgik af artikel 58, stk. 1, at selskaber var ligestillet  

 med personer ved anvendelse af bestemmelserne om personers frie  

 bevægelighed.
Den dagældende bestemmelse i ligningslovens § 15  

 omfattede kun danske moderselskaber, hvorved man på grund af  

 nationalitet afskar udenlandske moderselskaber fra at være omfattet af  

 reglen.
Det var derfor utvivlsomt, at det udenlandske moderselskab var  

 omfattet af traktatens bestemmelser, og at der derved forelå en  

 EU-stridig diskrimination.
Dette bekræftedes af skatteudvalgets  

 betænkning til lovforslag nr.
L 117 af 6. december 1995, hvoraf  

 fremgik, at "Som altovervejende hovedregel indeholder Danmarks  

 dobbeltbeskatningsoverenskomster en bestemmelse, der medfører, at et  

 dansk selskab, der helt eller delvist er ejet af et udenlandsk selskab, ikke  

 må behandles skattemæssigt mere byrdefuldt, end et andet dansk  

 ejet selskab ville blive behandlet i samme situation.
Nugældende regler  

 er næppe heller forenelige med EU-retten.
Det foreslås at fjerne  

 det diskriminerende element på dette punkt i bestemmelsen."  

 Spørgsmålet om diskrimination og dermed uforenelighed med  

 EU-retten kunne endvidere ikke besvares generelt på baggrund af  

 hypoteser om mulige positive virkninger af ikke at være omfattet af den  

 danske "transparensregel". En sådan vurdering burde være konkret  

 og foretages på baggrund af de faktiske forhold og derved tage stilling  

 til, om der i det foreliggende tilfælde forelå diskrimination i  

 forhold til det udenlandske moderselskab.
I det konkrete tilfælde blev  

 C SA koncernen alene på baggrund af moderselskabets nationalitet  

 behandlet anderledes efter den danske regel i ligningslovens § 15 end danske  

 moderselskaber.
Der forelå derfor overtrædelse af  

 diskrimineringsforbuddet i artikel 6.
Repræsentanten havde endvidere bl.a. anført, at artikel 21,  

 stk. 1, i den dansk/franske dobbeltbeskatningsoverenskomst af 8. februar 1957  

 indeholdt et mellem staterne gældende ikke-diskrimineringsprincip.
Det  

 fulgte af noterne til dobbeltbeskatningsoverenskomsten, at artikel 21 i  

 princippet svarede til artikel 24 i OECD's modeloverenskomst.
Af  

 modeloverenskomstens artikel 24, stk. 5, fremgik: "Foretagender i en af de  

 kontraherende stater, hvis formue helt eller delvis ejes eller kontrolleres,  

 direkte eller indirekte, af en eller flere i den anden kontraherende stat  

 hjemmehørende personer, skal ikke i den førstnævnte stat  

 kunne underkastes nogen beskatning eller dermed forbundne krav, som er  

 anderledes eller mere byrdefulde end den beskatning og dermed forbundne krav,  

 som andre tilsvarende foretagender i den førstnævnte stat er  

 eller måtte blive underkastet." En vurdering af, om  

 ikke-diskrimineringsprincippet i den dansk/franske  

 dobbeltbeskatningsoverenskomst var overtrådt, burde derfor tage  

 udgangspunkt i de faktiske forhold for den konkrete koncern.
I  

 nærværende sag var det uomtvistet, at "transparensreglen" i  

 ligningslovens § 15 ville have fundet anvendelse, såfremt C SA havde  

 været et dansk moderselskab, hvorved A A/S i likvidation ville kunne  

 fremføre tidligere års skattemæssige underskud til  

 modregning i skattepligtig indkomst for skatteårene 1995/96 og  

 1996/97.
 Når hensås til, at den dagældende "transparensregel" i  

 ligningslovens § 15 måtte antages at være i strid med både  

 diskrimineringsforbuddet i artikel 6 i Maastricht-Traktaten og  

 ikke-diskrimineringsprincippet i artikel 21 i den dansk/franske  

 dobbeltbeskatningsoverenskomst, var den af skatteankenævnet foretagne  

 tilbageførsel af de skattemæssige underskud i strid med  

 EU-retten og den dansk/franske dobbeltbeskatningsoverenskomst.
 Landsskatterettens bemærkninger:
 Følgende fremgik af den dagældende bestemmelse i  

 ligningslovens § 15:
 "Såfremt den for et indkomstår opgjorte skattepligtige  

 indkomst udviser underskud, kan dette underskud fradrages i den  

 skattepligtige indkomst for de nærmest efterfølgende fem  

 indkomstår. ...
 Stk. 5. Såfremt mere end 50 pct. af aktiekapitalen i et selskab  

 omfattet af selskabsskattelovens § 1, stk. 1 og 2, ved indkomstårets  

 udløb ejes af andre aktionærer end ved begyndelsen af et  

 tidligere indkomstår, hvor den skattepligtige indkomst udviste  

 underskud, kan underskuddet ikke nedbringe den skattepligtige indkomst til et  

 mindre beløb end selskabets positive kapitalindtægter, jf. stk.  

 6, med tillæg af indkomst fra udlejning af afskrivningsberettigede  

 driftsmidler og skibe. ...
Stk. 8. Såfremt et selskab omfattet af selskabsskattelovens § 1,  

 stk. 1, nr. 1 og 2, ejer 25 pct. eller derover (moderselskabet) af  

 aktiekapitalen i et andet selskab (datterselskabet), anses ikke  

 moderselskabet, men aktionærerne i moderselskabet ved anvendelsen af  

 begrænsningsreglen i stk. 5 for at eje aktierne i datterselskabet efter  

 deres forholdsmæssige andel af moderselskabets aktiekapital.
Dette  

 gælder dog ikke moderselskaber, hvis aktier er  

 børsnoterede." Den dagældende bestemmelse i ligningslovens § 15, stk. 8, fandt  

 efter sin ordlyd kun anvendelse for her i landet hjemmehørende og  

 indregistrerede moderselskaber.
Derimod fandt reglen ikke anvendelse for  

 udenlandske moderselskaber.
 Da C SA koncernen alene på baggrund af moderselskabets nationalitet  

 blev behandlet anderledes efter den danske regel i ligningslovens § 15 end  

 danske moderselskaber, og da denne forskelsbehandling ikke var sagligt  

 begrundet, fandt retten herefter, at den dagældende bestemmelse i  

 ligningslovens § 15, stk. 8, var diskriminerende overfor C SA, Frankrig, og  

 at bestemmelsen derfor var i strid med ikke-diskrimineringsprincippet i  

 artikel 21 i dobbeltbeskatningsoverenskomsten af 8. februar 1957 mellem  

 Danmark og Frankrig, der i denne forbindelse måtte fortolkes i  

 overensstemmelse med artikel 24 i OECD's modeloverenskomst.
Der henvistes herved til Skatteudvalgets betænkning til lovforslag  

 nr.
L 117 af 9. december 1995, jf.
Folketingstidende 1995/96 Tillæg B  

 side 522ff, og ændring af den omhandlede bestemmelse ved lov nr. 399 af  

 22. maj 1996.
 Som følge heraf ansås A A/S i likvidation ved  

 indkomstopgørelsen og skatteberegningen for skatteårene 1995/96  

 og 1996/97 for berettiget til at fremføre underskud fra tidligere  

 år med henholdsvis 190.779 kr. og 408.891 kr.
 De påklagede indkomstansættelser og skatteberegninger for  

 skatteårene 1995/96 og 1996/97 blev ændret i overensstemmelse  

 hermed.
