Skriftlig fremsættelse (27. februar 2020) Sundheds- og ældreministeren (Magnus Heunicke):
 Herved tillader jeg mig for Folketinget at fremsætte:
Forslag til lov om ændring af sundhedsloven (Digitalt supplement til sundhedskortet og Statens Serum Instituts forebyggelse og bekæmpelse af smitsomme sygdomme) (Lovforslag nr.
L 127) Med lovforslaget ønsker regeringen at gennemføre ændringer af sundhedsloven på tre forskellige områder.
For det første foreslås det, at det gøres muligt frivilligt at anvende et digitalt supplement til sundhedskortet, og at det digitale supplement til sundhedskortet sidestilles med det nuværende fysiske sundhedskort som dokumentation for retten til at modtage ydelser efter sundhedsloven.
Forslaget indeholder desuden forslag om, at sundheds- og ældreministeren bl.a. kan fastsætte regler for indhold og anvendelse, herunder muliggøre, at det digitale supplement til sundhedskortet også kan anvendes for børn, og at det det fysiske sundhedskort kan fravælges frivilligt.
Forslaget vil lette borgernes kontakt med sundhedsvæsenet.
For det andet foreslås det med lovforslaget, at præcisere og opdatere Statens Serum Instituts opgaver.
Statens Serum institut har gennem de seneste år gennemgået en række ændringer, der har betydning for instituttets opgaver.
Statens Serum Institut har bl.a. frasolgt instituttets vaccineproduktion og har overtaget det veterinære beredskab i samarbejde med Københavns Universitet.
Der er derfor behov for at præcisere og opdatere sundhedslovens bestemmelse om instituttets overordnede formål og opgaver.
For det tredje foreslås en præciseret og ny hjemmel til, at påmindelser om hepatitis B-vaccinationer til børn af mødre, som har kronisk hepatitis B, i alle tilfælde kan sendes til både moren og til den anden forældremyndighedsindehaver.
Formålet er bl.a. at sikre, at begge forældremyndighedsindehavere kan drage omsorg for barnet og medvirke til at sikre, at barnet får den anbefalede vaccination.
Samtidig sikres ligestilling af forældremyndighedsindehaverne.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
