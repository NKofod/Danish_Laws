En ejendom beliggende i et område, som i kommuneplanen fra 1981 var  

 udlagt til centerformål, offentlige formål og boligformål, afstod arealer til  

 anlæg af busterminal.
Den nærmere afgrænsning af hvilke arealer indenfor  

 området, der skulle benyttes til de enkelte formål, blev fastlagt i  

 lokalplanen fra 1984, hvor de eksproprierede arealer blev udlagt til  

 offentlige formål, medens restejendommen blev udlagt til boligformål.
Antaget  

 ved overtaksation, at de eksproprierede arealer kunne sammenlignes med de af  

 lokalplanen omfattede arealer, som var udlagt til boligformål.
Det kunne ikke  

 antages at ejeren har haft en berettiget forventning om, at arealet kunne  

 udnyttes mere intensivt end til boligformål.
I overensstemmelse med  

 købsprisen for et til boligformål udlagt areal, nedsattes erstatningen  

 herefter til 500 kr. pr. (m2).
 Onsdag den 3. maj 1989, kl. 10.00 samledes den i medfør af § 58 i lov om  

 offentlige veje (lovbekendtgørelse nr. 368 af 6. august 1985) nedsatte  

 overtaksationskommission for Frederiksborg og Vestsjællands amter, på  

 Ølstykke Rådhus.
Der foretoges O.taks. 1/1989 Overtaksationsforretning efter begæring fra Ølstykke Kommune vedrørende  

 ejendommen matr. nr. 7 p, 7as, 7 bm og 7 cg, Udlejre by, Ølstykke, tilhørende  

 læge Jørgen Ploug Sarp, i anledning af kommunens beslutning om ekspropriation fra ejendommen i  

 forbindelse med anlæg af en busterminal.
 Der fremlagdes udskrift af taksationskommissionens kendelse af 4. november  

 1988 tillige med de for kommissionen fremlagte bilag.
For Ølstykke Kommune mødte borgmester Hans Erik Nielsen, kommuneingeniør  

 B.
Stampe Jørgensen sammen med advokat Jørgen Bøje.
 Ejendommens ejer læge Jørgen Ploug Sarp mødte sammen med advokat Jens  

 Viuff.
 Ingen af de tilstedeværende havde indsigelser mod kommissionens  

 sammensætning eller den udpegede landinspektør.
Advokat Jørgen Bøje gennemgik planlægningen for området fra  

 dispositionsplanen af 1966 frem til den nugældende lokalplan for området.
I  

 dispositionsplanen fra 1966 var arealet udlagt til parcelhusbebyggelse.
Dette  

 blev i 1973 ændret til parkeringsformål.
Ved kommuneplanen af 1981 blev  

 området udlagt til centerformål, offentlige formål og boligformål.
Den  

 nærmere afgrænsning af hvilke arealer indenfor området, der skal benyttes til  

 de enkelte formål, blev fastlagt i lokalplanen fra 1984, hvor det  

 eksproprierede areal blev udlagt til offentlige formål, medens restejendommen  

 blev udlagt til boligformål.
Advokat Viuff supplerede gennemgangen ved at henvise til lokalplantillæg  

 nr.2, hvor grænsen mellem boligområde og centerområde ændres, således at  

 yderligere en ejendom inddrages i centerområdet.
Samtidig fremlagde han et  

 skitseprojekt udarbejdet af arkitektfirmaet Mangor og Nagel, hvor ejendommen  

 foreslås anvendt til centerformål i form af en forretningsarkade  

 langs Frederiksborgvej.
 Herefter besigtigede overtaksationskommissionen ejendommen og  

 centerområdet langs Frederiksborgvej.
 Advokat Bøje nedlagde på kommunens vegne påstand om, at arealerstatningen  

 fastsættes til 406,50 kr. pr. (m2). Dette beløb fremkommer ved at forhøje den  

 offentlige grundvurdering på 325 kr. pr. (m2) med 25%. De af  

 taksationskommissionen fastsatte erstatningsbeløb for arbejdsareal og  

 ejendomsforringelse kan kommunen tiltræde.
Han anførte herom på grundlag af sin gennemgang af planlægningen for  

 området, at ejeren ikke med rimelighed har kunnet forvente, at det  

 eksproprierede areal ville blive inddraget i centerområdet.
Ved den tidligere  

 planlægning for området kunne arealet alene forventes anvendt til  

 parcelhusbebyggelse, og kommuneplanen fastlægger ikke området alene til  

 centerområde, men både til dette formål og til boligformål.
Ved den opdeling,  

 der er gennemført i lokalplanen, er det stort set alene arealerne umiddelbart  

 langs Frederiksborgvej, der er udlagt til centerformål.
Ejeren kunne derfor  

 med rimelighed kun have haft berettigede forventninger om, at den del af  

 ejendommen eventuelt kunne anvendes til centerformål, svarende til den del af  

 ejendommen ejeren beholder.
 Ved fastsættelse af arealprisen kan der derfor ses bort fra de handler,  

 der omfatter ejendommene langs Frederiksborgvej, idet prisen her er fastsat  

 på grundlag af sikker viden om, at ejendommene kunne anvendes til  

 centerformål, og på grundlag af meget høje bebyggelsesprocenter, der i  

 lokalplanen er fastsat for disse konkrete ejendomme.
 Han henviste endvidere til, at kommunen har erhvervet naboejendommen bag  

 det eksproprierede areal for 750.000 kr., og efter fradrag af bygningernes  

 værdi, bliver der her tale om en arealpris på ca. 422 kr. pr. (m2). Denne  

 pris må være udtryk for handelsprisen for arealer, der med rimelighed kan  

 sammenlignes med de eksproprierede arealer.
Han fremhævede endvidere, at det omtalte skitseprojekt er udarbejdet på  

 privat grundlag uden kommunens viden på et tidspunkt, hvor lokalplanen har  

 fastlagt ejendommen til boligformål.
Iøvrigt berører planen stort set kun den  

 del af læge Sarps ejendom, som ikke eksproprieres.
Projektet vil derfor i  

 princippet stadig kunne gennemføres på den del af ejendommen, ejeren  

 beholder, hvis lokalplanen ændres.
Advokat Viuff nedlagde på ejerens vegne påstand om, at arealerstatningen  

 fastsættes til 1.150 kr. pr. (m2) afstået areal, subsidiært et mindre beløb,  

 dog ikke under det af taksationskommissionen fastsatte.
Også ejeren kan  

 tiltræde erstatningen for arbejdsareal og værdiforringelse.
Herefter gennemgik advokat Viuff de fremlagte skøder for tre ejendomme  

 langs Frederiksborgvej, der alle er solgt til nedrivning af eksisterende  

 bygninger.
Salgsprisen kan således sidestilles med arealprisen.
Dette giver  

 en arealpris fra 1.150 kr. op til ca. 1.500 kr. pr. (m2). Advokat Viuff  

 fandt, at disse handler måtte lægges til grund ved fastlæggelse af værdien af  

 de afståede arealer, idet ejeren med rette har haft en forventning om, at  

 hans ejendom ville kunne udnyttes til centerformål, hvis den ikke var blevet  

 udlagt til offentlige formål.
Denne forventning støttes på kommuneplanen, der  

 lægger op til et stærkt centerområde omkring den kommende S-banestation, og  

 understøttes af, at et anerkendt arkitektfirma på trods af lokalplanens  

 bestemmelser har udarbejdet et projekt for ejendommen, hvorefter denne  

 anvendes til centerformål.
Den tidligere ændring af grænsen mellem  

 centerområde og boligområde ved tillæg nr. 2 til lokalplanen bekræfter også,  

 at kommunen er villig til at ændre lokalplanens bestemmelser, hvis et konkret  

 projekt kan begrunde en ændring.
Advokat Viuff finder derfor, at det er disse handelspriser, der må lægges  

 til grund for værdifastsættelsen af de afståede arealer, og ikke det bagved  

 liggende areal.
Advokaten kunne dog heller ikke anerkende, at arealprisen for  

 dette areal beregnes til 422 kr. pr. (m2), idet også denne ejendom er  

 erhvervet med nedrivning for øje.
Den samlede købesum må derfor som ved  

 ejendommen langs Frederiksborgvej betragtes som en arealpris, d.v.s. godt 650  

 kr. pr. (m2). Advokat Viuff lagde hermed vægt på, at kommunen oprindeligt  

 planlagde at ekspropriere 85 (m2) fra denne ejendom, uden at berøre  

 bygningerne.
Kommunen var således på ingen måde tvunget til at erhverve  

 bygningerne til nedrivning for at gennemføre projektet.
Når den valgte at  

 købe hele ejendommen ved frivillig aftale og nedrive bygningerne, må dette  

 være udtryk for, at kommunen fandt, at hele arealet havde en værdi svarende  

 til købesummen.
 Herefter fratrådte parterne.
Overtaksationskommissionen afsagde herefter følgende K E N D E L S E Overtaksationskommissionen finder på grundlag af planlægningen for  

 området, at de eksproprierede arealer i det væsentligste kan sammenlignes med  

 de af lokalplanen omfattede arealer, der uden at have facade  

 mod Frederiksborgvej, er udlagt til boligformål.
 På denne baggrund finder overtaksationskommissionen, at købsprisen for den  

 bag ved det eksproprierede areal beliggende naboejendom matr.nr. 7  

 bs, Udlejre by, Ølstykke, må anses for vejledende ved fastsættelse af værdien  

 af det eksproprierede areal.
 Overtaksationskommissionen finder herefter, at prisen for det afståede  

 areal, herunder de 7 (m2), der vedrører en tidligere afståelse, passende kan  

 fastsættes til 500 kr. pr. (m2), dog kun 250 kr. for skråningsareal.
 Herefter stadfæstes taksationskommissionens kendelse med den ændring, at  

 erstatningen fastsættes til 500 kr. pr. (m2) afstået areal, og 250 kr. pr.  

 (m2) afstået skråningsareal.
 Herudover betaler kommunen ejeren 25.000 kr. inkl. moms. for  

 advokatbistand ved begge kommissioner.
