Nr LSF 15 Forslag til Lov om ændring af aktieafgiftsloven Fremsat af skatteministeren (Fogh Rasmussen) den 3. oktober 1990 § 1 I lov nr. 288 af 22. april 1987 om afgift ved overdragelse af aktier m.v.  

 (aktieafgiftsloven), som ændret senest ved § 7 i lov nr. 255 af 25. april  

 1990, foretages følgende ændringer:
 1. § 4, stk. 1, nr. 5, affattes således:
 »5) når en her i landet hjemmehørende part indgår aftale med en i  

 udlandet hjemmehørende part om køb af aktier m.v.«.
 2. § 5, stk. 1, sidste pkt. ophæves.
 3. I § 7, stk. 1, indsættes efter »1-3,»:  

 »den, der erhverver aktier m.v. af en i udlandet hjemmehørende  

 part,».
§ 2 Loven træder i kraft dagen efter bekendtgørelsen i Lovtidende og har  

 virkning for overdragelser, der finder sted den 1. januar 1991 eller senere.
Bemærkninger til lovforslaget Almindelige bemærkninger Lovforslaget indeholder en udvidelse af afgiftsfritagelsesbestemmelsen i  

 aktieafgiftslovens § 4, stk. 1, nr. 5.
Efter lovens § 2, stk. 2, er der afgiftspligt i forbindelse med salg eller  

 bytte af danske eller udenlandske aktier m.v., når den ene af parterne eller  

 begge parter er hjemmehørende her i landet.
Der skal derfor som udgangspunkt  

 betales afgift, når en udenlandsk part overdrager aktier m.v. til en dansk  

 part.
Dette gælder selv om den udenlandske part er vekselerer eller  

 pengeinstitut.
Efter § 4, stk. 1, nr. 5, skal der dog ikke betales afgift,  

 når et dansk børsmæglerselskab indgår aftale om køb eller bytte med en  

 udenlandsk vekselerer eller et udenlandsk pengeinstitut.
Denne bestemmelse  

 omfatter således kun aftale om overdragelse til et dansk børsmæglerselskab.  

 Hvis en udenlandsk vekselerer eller et udenlandsk pengeinstitut sælger aktier  

 m.v. til en dansk part, der ikke er et børsmæglerselskab, men f.eks. en  

 privat person, skal der altså betales afgift.
Salget havde derimod været  

 afgiftsfrit, hvis sælgeren havde været en dansk fondshandler.
Der er rejst spørgsmål, om denne afgiftsmæssige forskelsbehandling er i  

 strid med EØF-traktatens regler om fri udveksling af tjenesteydelser.
Disse  

 regler indebærer bl.a., at medlemsstaterne ikke må indføre nye begrænsninger  

 i den frihed til udveksling af tjenesteydelser, der faktisk er opnået ved  

 traktatens ikrafttræden.
Det kan ikke afvises, at der i visse situationer kan  

 forekomme en forskelsbehandling i forhold til danske fondshandlere.
I januar 1988 fremsatte regeringen et lovforslag om ændring af  

 aktieafgiftsloven (L. 166). Hensigten med lovforslaget var at give mulighed  

 for, at udenlandske fondshandlere på samme måde som danske fondshandlere kan  

 sælge afgiftsfrit til danske investorer.
Lovforslaget indebar en fjernelse af  

 afgiften ved overdragelser fra en udenlandsk fondshandler til en dansk køber,  

 således at der afgiftsmæssigt ville ske en ligestilling med de tilfælde, hvor  

 det er en dansk fondshandler, der formidler handelen.
I en række henvendelser fra bl.a.
Den Danske Bankforening og  

 Nationalbanken blev dog anført, at forslaget ville medføre en diskriminering  

 af danske fondshandlere.
 Diskrimineringen ville opstå, når der skete overdragelse fra en  

udenlandsk privat part til en dansk køber via en udenlandsk  

 fondshandler.
 Lovforslag L. 166 indebar, at en overdragelse som den beskrevne ikke  

 længere udløste afgift til Danmark.
 Derimod skulle der både efter de gældende regler og efter dette lovforslag  

 betales afgift een gang, hvis handelen mellem den udenlandske sælger og den  

 danske køber formidles af en dansk fondshandler.
 Kritikerne af lovforslaget fremførte således, at forslaget ville indebære,  

 at alle her i landet hjemmehørende afgiftsfrit kunne købe aktier hos  

 udenlandske fondshandlere, men at der ikke var reciprocitet.
 Lovforslaget bortfaldt ved udskrivelsen af folketingsvalget i 1988.
 Det nuværende forslag foreslår at afskaffe aktieafgiften på alt salg fra  

 personer og virksomheder, der er hjemmehørende i udlandet.
Efter forslaget skal afgiftsfritagelsen udvides, således at det ikke  

 længere er en betingelse, at den danske part er et børsmæglerselskab, når der  

 købes aktier i udlandet.
Det er efter forslaget ikke en forudsætning for  

 afgiftsfritagelse, at de handlede værdipapirer er børsnoterede, ligesom den  

 udenlandske part ikke behøver at være en vekselerer eller et pengeinstitut.
Administrative og provenumæssige konsekvenser Lovforslaget vil kun have begrænsede administrative virkninger.
 Told- og Skattestyrelsens udgifter til administration og gennemførelse af  

 loven skønnes til 80.000 kr.
Overdragelse af aktier m.v. fra en udenlandsk part direkte til en dansk  

 part uden om et dansk børsmæglerselskab bliver med lovforslaget undtaget for  

 aktieafgift.
Det er vanskeligt at anslå de provenumæssige virkninger heraf,  

 men det vurderes, at der ikke bliver tale om noget nævneværdigt tab på  

 provenuet af aktieafgiften, der skønnes at indbringe ca. 900 mill. kr. i  

 1991.
Bemærkninger til de enkelte bestemmelser Til § 1 For at opnå den tilsigtede afgiftsmæssige ligestilling mellem danske  

 fondshandlere og udenlandske vekselerere og pengeinstitutter, er det efter  

 forslaget ikke nogen betingelse for afgiftsfritagelse, at de handlede  

 værdipapirer er børsnoterede.
I forhold til den gældende lov indebærer  

 forslaget en udvidelse af afgiftsfritagelsesbestemmelsen i aktieafgiftslovens  

 § 4, stk. 1, nr. 5. Det er f.eks. ikke en forudsætning for afgiftsfritagelse,  

 at den danske part er et børsmæglerselskab.
Efter forslaget kan danske  

 fondshandlere og danske ikke-fondshandlere afgiftsfrit erhverve aktier m.v.  

 fra udenlandske vekselerere og pengeinstitutter samt privatpersoner.
 De i § 1, nr. 2 og 3, foreslåede ændringer er konsekvenser af udvidelse af  

 afgiftsfriheden til alle køb af aktier m.v. fra i udlandet hjemmehørende  

 parter.
Til § 2 Det foreslås, at loven træder i kraft med virkning fra den 1. januar  

 1991.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1 I lov nr. 288 af 22. april 1987 om afgift ved overdragelse af aktier m.v.  

 (aktieafgiftsloven), som ændret senest ved § 7 i lov nr. 255 af 25. april  

 1990, foretages følgende ændringer:
 1. § 4, stk. 1, nr. 5, affattes således:
 »5) når en her i landet hjemmehørende part indgår aftale med en i  

 udlandet hjemmehørende part om køb af aktier m.v.«.
 § 4. Afgift betales ikke . . .
 5) når et børsmæglerselskab indgår aftale med en udenlandsk vekselerer  

 eller et udenlandsk pengeinstitut om køb eller bytte af børsnoterede aktier  

 m.v.
 2. § 5, stk. 1, sidste pkt. ophæves.
§ 5. Hvis den ene part er fondshandler, indbetales afgiften af  

 denne part.
Hvis ingen af parterne er fondshandler, indbetales afgiften af  

 overdrageren.
Er overdrageren hjemmehørende i udlandet, indbetales afgiften  

 dog af erhververen.
 3. I § 7, stk. 1, indsættes efter »1-3,»:  

 »den, der erhverver aktier m.v. af en i udlandet hjemmehørende  

 part,».
 § 7. Statsskattedirektoratet kan pålægge en indbetalingspligtig  

 efter § 5, stk. 1-3, eller den, der hæfter efter § 5, stk. 4, inden en  

 nærmere angiven frist at give de oplysninger, som direktoratet har brug for  

 til at fastslå, om afgiftspligt er indtrådt, eller for at beregne afgiften.
