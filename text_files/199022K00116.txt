Nr LSF 116 Forslag til Lov om biblioteksafgift Fremsat af kulturministeren (Grethe Rostbøll) den 31. januar 1991 Vedtaget ved tredjebehandling den 24. maj 1991 Lov nr. 354 af 06/06/1991 § 1. På finansloven opføres årligt en bevilling til biblioteksafgift, som fordeles efter reglerne i denne lov som støtte til forfattere, oversættere og andre, hvis bøger benyttes på de af loven omfattede biblioteker.
§ 2. Berettigede til at modtage afgift efter denne lov er 1) forfattere, hvis bøger er udgivet på dansk, medmindre der er tale om en  

 oversættelse eller en gendigtning, genfortælling eller bearbejdelse fra  

 fremmedsprog, 2) oversættere samt personer, der foretager gendigtning, genfortælling  

 eller bearbejdelse af fremmedsprogede bøger til dansk, 3) illustratorer, billedkunstnere, fotografer og komponister, hvis  

 frembringelser indgår i de i nr. 1 nævnte bøger eller selvstændigt er udgivet  

 i bogform i Danmark, og 4) andre bidragydere til de i nr. 1 og nr. 3 nævnte bøger, hvis bidrag er  

 registreret i Nationalbibliografien.
 Stk. 2. Stk. 1 finder tilsvarende anvendelse for litteratur  

 indlæst på lydbånd m.v.
§ 3. Berettigede til at modtage biblioteksafgift, efter at en i §  

 2 nævnt person er afgået ved døden, er 1) den efterlevende ægtefælle, 2) en fraskilt ægtefælle, såfremt ægteskabet har varet i mindst 5 år og  

 det ved skilsmissen er fastsat, at vedkommende har ret til underholdsbidrag, 3) en efterlevende person, som en berettiget samlevede med på  

 dødstidspunktet, såfremt samlivet har varet mindst 5 år, og 4) børn under 18 år, såfremt den anden af forældrene er død eller ikke er  

 berettiget.
 Stk. 2. Efterlader de i § 2 nævnte personer sig flere berettigede,  

 deles afgiftsbeløbet ligeligt mellem dem.
 Stk. 3. Berettigede i medfør af stk. 1 og 2 modtager kun halv  

 afgift i forhold til den person, der var berettiget i henhold til § 2.
 Stk. 4. Efterladte personer, der ved lovens ikrafttræden er  

 berettiget til afgift i henhold til gældende regler, eller som i årene  

 1992-95 bliver berettiget til afgift i henhold til stk. 1 og 2, oppebærer  

 uanset bestemmelsen i stk. 3 i de nævnte år henholdsvis 90, 80, 70 og 60 pct.  

 af fuld afgift.
§ 4. Afgiften til de berettigede efter §§ 2 og 3 fordeles i årene  

 1992-96 i to puljer.
Den ene pulje fordeles på grundlag af antallet af  

 udlånsenheder, hvormed den enkelte berettigede er repræsenteret på  

 bibliotekerne.
Den anden pulje fordeles på grundlag af sidetal pr. titel og  

 antallet af udlånsenheder pr. titel, hvormed de berettigede er repræsenteret  

 i bibliotekerne.
For lydbånd m.v. er grundlaget indlæste minutter i stedet  

 for sidetal.
 Stk. 2. Fra og med 1997 fordeles biblioteksafgiften alene på  

 grundlag af sidetal pr. titel og antallet af udlånsenheder pr. titel.
Stk. 3. Den i stk. 1, 2. punktum, nævnte pulje udgør i finansårene  

 1992-96 henholdsvis 75, 65, 55, 40 og 25 pct. af den årlige bevilling.
Den  

 resterende del af bevillingen i de pågældende år anvendes til fordeling af  

 den i stk. 1, 3. punktum, nævnte pulje.
Stk. 4. Berettigede efter lovens § 2, stk. 1, nr. 2, modtager  

 alene biblioteksafgift fra den i stk. 1, 3. punktum, nævnte pulje og kun en  

 tredjedel afgift.
Fordeling af afgift mellem flere afgiftsberettigede finder  

 bortset fra billedbøger ligeledes alene sted fra den i stk. 1, 3. punktum,  

 nævnte pulje.
Stk. 5. Beløb under 1.200 kr. udbetales ikke.
Beløbsgrænsen  

 reguleres årligt med satsreguleringsprocenten, jf. lov om en  

 satsreguleringsprocent.
Stk. 6. Fra og med 1997 udbetales der til en berettiget person  

 ikke over 200.000 kr. i biblioteksafgift.
Beløbsgrænsen reguleres herefter  

 årligt med satsreguleringsprocenten, jf. lov om en satsreguleringsprocent.
 Stk. 7. Kulturministeren fastsætter nærmere regler om ydelse af  

 afgift efter stk. 1 og 2. Der kan herunder fastsættes bestemmelser om, at  

 særlige kategorier af de i § 2 nævnte bøger og visse bidrag til sådanne bøger  

 ikke skal medføre afgift.
 § 5. Fordelingen af biblioteksafgiften finder sted på grundlag af  

 indberetninger fra folkebiblioteker, folkeskolens biblioteker,  

 Folkebibliotekernes Depotbibliotek, Folkebibliotekernes Indvandrerbibliotek,  

 Danmarks Blindebibliotek og Søfartens Bibliotek, i det omfang disse  

 biblioteker har deres bogbestand registreret i maskinlæsbar form.
 Stk. 2. Kulturministeren kan fastsætte nærmere regler om,  

 hvorledes bibliotekerne skal foretage indberetning.
 § 6. Administrationen af biblioteksafgiften varetages af Statens  

 Bibliotekstjeneste.
 Stk. 2. Klager over fordelingen af biblioteksafgift efter lovens  

 §§ 1-5 skal for et givet finansår være indgivet til Statens  

 Bibliotekstjeneste senest den 15. oktober i det pågældende år.
§ 7. Afgørelser truffet af Statens Bibliotekstjeneste efter § 6,  

 stk. 2, kan indbringes for et af kulturministeren nedsat nævn, der har den  

 endelige administrative afgørelse.
Ministeren fastsætter nærmere regler for  

 nævnets virksomhed.
 § 8. På finansloven opføres årligt et rådighedsbeløb til fordeling  

 efter ansøgning til komponister, tekstforfattere, udøvende kunstnere og  

 andre, hvis grammofonplader, lydbånd og andre lydbærende materialer, som er  

 udgivet i Danmark, benyttes på bibliotekerne.
 Stk. 2. Kulturministeren fastsætter nærmere regler om fordelingen  

 af beløbet og kan herunder fastsætte, at beløbet fordeles af et udvalg, der  

 nedsættes af ministeren, og at udvalget træffer den endelige administrative  

 afgørelse.
 § 9. På finansloven opføres årligt et rådighedsbeløb til fordeling  

 efter ansøgning til billedkunstnere, der er repræsenteret i bibliotekerne med  

 originalkunst eller diasserier, grafik, fotografier og plakater, som er  

 udgivet i Danmark.
 Stk. 2. Kulturministeren fastsætter nærmere regler om fordelingen  

 af beløbet og kan herunder fastsætte, at beløbet fordeles af et udvalg, der  

 nedsættes af ministeren, og at udvalget træffer den endelige administrative  

 afgørelse.
 § 10. Kulturministeren kan fastsætte nærmere regler om lovens  

 anvendelse i forhold til andre lande.
 § 11. Loven træder i kraft den 1. januar 1992.
 Stk. 2. Forslag til revision af loven fremsættes for Folketinget i  

 folketingsåret 1996-97.
 § 12. Lov om biblioteksafgift, jf. lovbekendtgørelse nr. 455 af  

 23. juni 1989, ophæves.
 § 13. Loven gælder ikke for Færøerne og Grønland.
Oprindeligt fremsat forslag § 1. På finansloven opføres årligt en bevilling til biblioteksafgift, som fordeles efter reglerne i denne lov som støtte til forfattere, oversættere og andre, hvis bøger benyttes på de af loven omfattede biblioteker.
§ 2. Berettigede til at modtage afgift efter denne lov er 1) forfattere, hvis bøger er udgivet på dansk, medmindre der er tale om en  

 oversættelse eller en gendigtning, genfortælling eller bearbejdelse fra  

 fremmedsprog, 2) oversættere samt personer, der foretager gendigtning, genfortælling  

 eller bearbejdelse af fremmedsprogede bøger til dansk, 3) illustratorer, billedkunstnere, fotografer og komponister, hvis  

 frembringelser indgår i de i nr. 1 nævnte bøger eller selvstændigt er udgivet  

 i bogform i Danmark, og 4) andre bidragydere til de i nr. 1 og nr. 3 nævnte bøger, hvis bidrag er  

 registreret i Nationalbibliografien.
 Stk. 2. Stk. 1 finder tilsvarende anvendelse for litteratur  

 indlæst på lydbånd m.v.
§ 3. Berettigede til at modtage biblioteksafgift, efter at en i §  

 2 nævnt person er afgået ved døden, er 1) den efterlevende ægtefælle, 2) en fraskilt ægtefælle, såfremt ægteskabet har varet i mindst 5 år, og  

 det ved skilsmissen er fastsat, at vedkommende har ret til underholdsbidrag, 3) en efterlevende person, som en berettiget samlevede med på  

 dødstidspunktet, såfremt samlivet har varet mindst 5 år, og 4) børn under 21 år, såfremt den anden af forældrene er død eller ikke er  

 berettiget.
 Stk. 2. Efterlader de i § 2 nævnte personer sig flere berettigede,  

 deles afgiftsbeløbet ligeligt mellem dem.
 Stk. 3. Berettigede i medfør af stk. 1 og 2 modtager kun halv  

 afgift i forhold til den person, der var berettiget i henhold til § 2.
 Stk. 4. Efterladte personer, der ved lovens ikrafttræden er  

 berettiget til afgift i henhold til gældende regler, eller som i årene  

 1992-95 bliver berettiget til afgift i henhold til stk. 1 og 2, oppebærer  

 uanset bestemmelsen i stk. 3 i de nævnte år henholdsvis 90, 80, 70 og 60 pct.  

 af fuld afgift.
§ 4. Afgiften til de berettigede efter §§ 2 og 3 fordeles i årene  

 1992-96 i to puljer.
Den ene pulje fordeles på grundlag af antallet af  

 udlånsenheder, hvormed den enkelte berettigede er repræsenteret på  

 bibliotekerne.
Den anden pulje fordeles på grundlag af sidetal pr. titel og  

 antallet af udlånsenheder pr. titel, hvormed de berettigede er repræsenteret  

 i bibliotekerne.
For lydbånd m.v. er grundlaget indlæste minutter i stedet  

 for sidetal.
 Stk. 2. Fra og med 1997 fordeles biblioteksafgiften alene på  

 grundlag af sidetal pr. titel og antallet af udlånsenheder pr. titel.
Stk. 3. Den i stk. 1, 2. punktum, nævnte pulje udgør i finansårene  

 1992-96 henholdsvis 75, 65, 55, 40 og 25 pct. af den årlige bevilling.
Den  

 resterende del af bevillingen i de pågældende år anvendes til fordeling af  

 den i stk. 1, 3. punktum, nævnte pulje.
Stk. 4. Berettigede efter lovens § 2, stk. 1, nr. 2, modtager  

 alene biblioteksafgift fra den i stk. 1, 3. punktum, nævnte pulje og kun halv  

 afgift.
Fordeling af afgift mellem flere afgiftsberettigede finder bortset  

 fra billedbøger ligeledes alene sted fra den i stk. 1, 3. punktum, nævnte  

 pulje.
 Stk. 5. Kulturministeren fastsætter nærmere regler om ydelse af  

 afgift efter stk. 1 og 2. Der kan herunder fastsættes bestemmelser om, at  

 særlige kategorier af de i § 2 nævnte bøger og visse bidrag til sådanne bøger  

 ikke skal medføre afgift.
 § 5. Fordelingen af biblioteksafgiften finder sted på grundlag af  

 indberetninger fra folkebiblioteker, folkeskolens biblioteker,  

 Folkebibliotekernes Depotbibliotek, Folkebibliotekernes Indvandrerbibliotek,  

 Danmarks Blindebibliotek og Søfartens Bibliotek, i det omfang disse  

 biblioteker har deres bogbestand registreret i maskinlæsbar form.
 Stk. 2. Kulturministeren kan fastsætte nærmere regler om,  

 hvorledes bibliotekerne skal foretage indberetning.
 § 6. Administrationen af biblioteksafgiften varetages af Statens  

 Bibliotekstjeneste.
 Stk. 2. Klager over fordelingen af biblioteksafgift efter lovens  

 §§ 1-5 skal for et givet finansår være indgivet til Statens  

 Bibliotekstjeneste senest den 15. oktober i det pågældende år.
 § 7. På finansloven opføres årligt et rådighedsbeløb til fordeling  

 efter ansøgning til komponister, tekstforfattere, udøvende kunstnere og  

 andre, hvis grammofonplader, lydbånd og andre lydbærende materialer, som er  

 udgivet i Danmark, benyttes på bibliotekerne.
 Stk. 2. Kulturministeren fastsætter nærmere regler om fordelingen  

 af beløbet og kan herunder fastsætte, at beløbet fordeles af et udvalg, der  

 nedsættes af ministeren, og at udvalget træffer den endelige administrative  

 afgørelse.
 § 8. På finansloven opføres årligt et rådighedsbeløb til fordeling  

 efter ansøgning til billedkunstnere, der er repræsenteret i bibliotekerne med  

 originalkunst eller diasserier, grafik, fotografier og plakater, som er  

 udgivet i Danmark.
 Stk. 2. Kulturministeren fastsætter nærmere regler om fordelingen  

 af beløbet og kan herunder fastsætte, at beløbet fordeles af et udvalg, der  

 nedsættes af ministeren, og at udvalget træffer den endelige administrative  

 afgørelse.
 § 9. Kulturministeren kan fastsætte nærmere regler om lovens  

 anvendelse i forhold til andre lande.
 § 10. Loven træder i kraft den 1. januar 1992.
 § 11. Lov om biblioteksafgift, jf. lovbekendtgørelse nr. 455 af  

 23. juni 1989, ophæves.
 § 12. Loven gælder ikke for Færøerne og Grønland.
Bemærkninger til lovforslaget Almindelige bemærkninger Biblioteksafgiften blev indført i Danmark i 1946 ved en bestemmelse i den  

 almindelige bibliotekslov, hvorefter staten ydede et vederlag til danske  

 forfattere for bibliotekernes udlån af deres bøger.
 I 1964 blev det tillige muligt at yde legater til oversættere.
 I 1982 blev bestemmelserne om biblioteksafgift m.v. udskilt fra  

 biblioteksloven og gennemført som en særlig lov om biblioteksafgift, jf. lov  

 nr. 307 af 9. juni 1982. Loven trådte i kraft den 1. januar 1983.
 Siden er der gennemført dels nogle indholdsmæssige ændringer, som omtales  

 nedenfor, dels en række ændringer af lovens reguleringsbestemmelser (lov nr.  

 197 af 25. maj 1983, lov nr. 948 af 23. december 1986 og lov nr. 386 af 13.  

 juni 1990).
 Om behandlingen af hovedloven fra 1982 henvises til Folketingstidende  

 1981-82, 2. samling, Forhandl., sp. 3771, 4903, 8574, 8740, Tillæg A, sp.  

 4031, Tillæg B, sp. 1225, 1385, og Tillæg C, sp. 747.
 Efter 1982-lovens § 9 skulle forslag til revision af loven fremlægges for  

 Folketinget senest i folketingsåret 1985-86. Revisionsbestemmelsen blev  

 optaget i loven med henblik på dels at bedømme virkningerne af loven, dels at  

 vurdere mulighederne for en ophavsretlig biblioteksafgiftsordning på grundlag  

 af forslag fra udvalget til revision af ophavsretslovgivningen.
I folketingsåret 1985-86 blev der gennemført nogle mindre ændringer i  

 afgiftsordningen, jf. lov nr. 331 af 4. juni 1986. Kredsen af omfattede  

 biblioteker blev udvidet med Folkebibliotekernes Indvandrerbibliotek og  

 Statens Bibliotek og Trykkeri for Blinde, ligesom det af lovteksten kom til  

 at fremgå, at dansksprogede sydslesvigere er berettigede til afgift.  

 Herudover blev der etableret to nye rådighedsbeløb for henholdsvis  

 fonogrammer og billedkunst.
De eksisterende rådighedsbeløb - for henholdsvis  

 bøger og oversættelser - blev forhøjet.
For så vidt angår billedbøger skulle  

 biblioteksafgiften fra 1988 endvidere fordeles ligeligt mellem ophavsmændene.
Der blev ikke stillet forslag om at ændre biblioteksafgiften til et  

 ophavsretligt vederlag som foreslået af et flertal i Ophavsretsudvalget i  

 betænkning nr. 1038/1985 om ophavsretligt biblioteksvederlag.
Der henvises  

 til Folketingstidende 1985-86, Forhandl., sp. 6272, 7085, 11330, 11573,  

 Tillæg A, sp. 4189, Tillæg B, sp. 1769, og Tillæg C, sp. 761.
Ved fremsættelsen af 1986-lovforslaget blev det fremhævet, at lovændringen  

 skulle ses som en overgangsordning.
Overgangsperioden skulle anvendes til  

 drøftelser med ophavsmændenes organisationer, kommunerne m.fl. med henblik på  

 at nå frem til en ordning med hensyn til visse problemer i afgiftsordningen,  

 som ikke blev tilfredsstillende løst ved den i 1986 gennemførte lovændring.
Den 13. november 1986 nedsatte kulturministeren herefter et udvalg til  

 revision af den gældende afgiftsordning.
Udvalget skulle foreslå en ordning,  

 hvorefter også bøger og andre materialer med flere ophavsmænd, skabende og  

 udøvende kunstnere m.fl. kunne få del i den almindelige biblioteksafgift.
 Udvalget skulle endvidere drøfte og vurdere de økonomiske  

 styringsmuligheder, forskellige optællingsmetoder og de fremtidige  

 fordelingsprincipper.
 Udvalget bestod af repræsentanter for myndigheder (Kommunernes  

 Landsforening, Amtsrådsforeningen, Bibliotekstilsynet,  

 Undervisningsministeriet og Kulturministeriet) samt repræsentanter for  

 ophavsmændenes organisationer.
Fristen for lovens revision blev ved lov nr. 193 af 29. marts 1989 udskudt  

 til folketingsåret 1989-90, jf.
Folketingstidende 1988-89, Forhandl., sp.  

 6379, 6741, 7521, 7726, Tillæg A, sp. 4909, Tillæg B, sp. 771, og Tillæg C,  

 sp. 635.
 Udskydelsen af lovrevisionen blev gennemført under henvisning til, at der  

 var behov for tid til nærmere at vurdere de økonomiske og administrative  

 konsekvenser af de forslag, som var fremlagt i betænkning nr. 1148/1988 om  

 biblioteksafgiften af det udvalg, som af ministeren var nedsat i november  

 1986.
I betænkning nr. 1148/1988 blev det bl.a. foreslået - at biblioteksafgiften i fremtiden ikke kun skulle ydes til forfattere  

 m.v., men til alle skabende og udøvende kunstnere samt oversættere, - at alle materialer, der uden videre kunne anskaffes og udlånes i folke-  

 og skolebiblioteker, skulle udløse afgift mod nu kun bøger og lydbøger, - at de berettigede ophavsmænd selv skulle stå for administrationen og  

 fordelingen, herunder udfærdige en fordelingsnøgle, og - at den nye ordning kun skulle gælde for værker, der anskaffedes efter  

 ordningens ikrafttræden, medens den gældende lovs regler fortsat skulle være  

 i kraft for så vidt angår de værker, der allerede var anskaffet på dette  

 tidspunkt.
 Fristen for lovens revision blev ændret ved lov nr. 273 af 2. maj 1990,  

 der udskød revisionen til folketingsåret 1990-91. Om behandlingen af  

 lovændringen henvises til Folketingstidende 1989-90, Forhandl., sp. 4644,  

 5339, 8758, 8876, Tillæg A, sp. 3955, Tillæg B, sp. 745, og Tillæg C, sp.  

 499.
 Begrundelsen for den fornyede udsættelse af lovrevisionen var dels, at der  

 i høringssvarene vedrørende betænkningen var fremført en række indvendinger  

 mod udvalgsbetænkningens forslag, dels at der under hensyn til den økonomiske  

 situation ikke blev skønnet at være mulighed for at gennemføre en så  

 omfattende revision af ordningen, som ville følge af betænkningens forslag.  

 Endelig ville en gennemførelse af forslagene medføre betydelige merudgifter  

 til optælling og administration.
 Kulturministeren tilkendegav derfor under Folketingets behandling af  

 forslaget om at ændre revisionsfristen, at der på embedsmandsniveau ville  

 blive igangsat en undersøgelse af de forslag, der var fremsat i betænkningen  

 og af de høringssvar, som var modtaget i anledning af betænkningen.  

 Ministeren oplyste videre, at formålet med undersøgelsen var - inden for de  

 økonomiske muligheder - at nå frem til en mere rimelig og fornuftig ordning i  

 forhold til de grupper af ophavsmænd, hvor ordningen i dag er mindre  

 hensigtsmæssig.
 Nærværende lovforslag er resultatet af den af kulturministeren iværksatte  

 undersøgelse.
 Hovedtrækkene i den gældende ordning er følgende:
- Biblioteksafgiften er et lovbundet tilskud, hvor staten ud over den  

 årlige reguleringsprocent ikke har indflydelse på størrelsen af det årlige  

 tilskud.
Dette bestemmes alene af antallet af berettigende bøger i folke- og  

 skolebibliotekerne og af disse bøgers fordeling på gradueringssatserne.
- Berettigede til afgift er forfattere, komponister, billedkunstnere,  

 fotografer og andre, hvis værker i bogform (samt lydbøger) benyttes i bl.a.  

 folkebiblioteker og folkeskolens biblioteker.
Der ydes ikke vederlag for  

 flerforfatterværker og lignende.
Kun danske statsborgere og dansksprogede  

 sydslesvigere er berettigede.
Udenlandske statsborgere kan dog opnå ret til  

 afgift, hvis de har en særlig tilknytning til Danmark.
- Biblioteksafgiften ydes årligt med et beløb pr. bind (udlånsenhed),  

 hvormed den enkelte berettigede er repræsenteret i de af afgiftsordningen  

 omfattede biblioteker.
Afgiften ydes efter graduerede satser, således at der  

 udbetales forholdsvis meget pr. bind til en forfatter med få bind på  

 bibliotekerne, mens en forfatter med mange bind får forholdsvis mindre pr.  

 bind.
- Oversættere, forfattere til flerforfatterværker m.v. samt komponister,  

 udøvende kunstnere og andre, der er repræsenteret med fonogrammer i  

 bibliotekerne og billedkunstnere, hvis værker udlånes af bibliotekerne, er  

 ikke berettigede til almindelig biblioteksafgift, men tilgodeses gennem  

 særlige rådighedsbeløb.
Rådighedsbeløbene fordeles efter ansøgning af en  

 række udvalg på grundlag af skøn over de pågældende ansøgeres kvantitative  

 repræsentation i bibliotekerne.
 - Grundlaget for beregning af den almindelige biblioteksafgift er en årlig  

 manuel totaloptælling af bogbestanden i de af loven omfattede biblioteker.
 Administrationen af ordningen varetages af Statens Bibliotekstjeneste.
 Udviklingen i de statslige udgifter til biblioteksafgift har i de senere  

 år været således:
 1980: 33,8 mio. kr.
1981: 40,5 - - 1982: 48,1 - - 1983: 57,4 - - 1984: 65,0 - - 1985: 74,6 - - 1986: 85,1 - - 1987: 91,6 - - 1988: 97,1 - - 1989: 101,0 - - Tages der højde for prisudviklingen, har der i faste priser i perioden  

 1980-89 været tale om knap en fordobling af udgifterne til biblioteksafgift.
På finansloven for 1990 er udgifterne til den almindelige biblioteksafgift  

 skønnet til 109,1 mio. kr.
Herudover er der på finansloven opført i alt 8,6  

 mio. kr. til de fire rådighedsbeløb.
Til sammenligning kan nævnes, at der  

 efter det for ministeriet oplyste i Tyskland, England, Holland og Sverige i  

 1986 blev anvendt henholdsvis ca. 60,5, 31,0, 28,1 og 50,7 mio. kr. til  

 biblioteksafgiftsformål.
 Hovedpunkterne i lovforslaget er:
- Biblioteksafgiften ændres fra at være en lovbundet vederlagsordning til  

 en kulturstøtteordning på linie med, hvad der i øvrigt gælder inden for  

 Kulturministeriets ressortområde (film, musik, teater osv.). Bevillingen på  

 finansloven ændres fra at være et lovbundet tilskud til at være en bevilling  

 underlagt normal statslig udgiftsstyring.
Der tilføres ikke ordningen  

 yderligere økonomiske midler.
Omlægningen må efter ministeriets opfattelse  

 under hensyn til den almindelige økonomiske situation ske indenfor den  

 nuværende økonomiske ramme, der for 1991 udgør 117,4 mio. kr.
Bevillingen  

 forudsættes på sædvanlig måde årligt reguleret for prisudviklingen.
- Kredsen af afgiftsberettigede udvides med oversættere og andre  

 bidragydere til bøger, som hidtil kun har kunnet ansøge om at få del i de  

 særlige rådighedsbeløb.
Kriteriet for at være berettiget ændres fra krav om  

 dansk statsborgerskab til principielt at gælde enhver forfatter m.v., hvis  

 bøger udgives på dansk.
- Udbetalingen af afgift omlægges over en periode på 5 år gradvist fra  

 udbetaling pr. bind (uanset omfang) til udbetaling på grundlag af sidetal pr.  

 bogtitel og antal eksemplarer af hver titel.
I overgangsperioden fordeles  

 afgiften efter begge beregningsmetoder.
Finanslovsbevillingen deles i  

 overgangsperioden i to puljer, således at en stadigt stigende del af den  

 samlede bevilling i den femårige overgangsperiode fordeles efter den nye  

 beregningsmetode.
Omlægningen af ordningen forudsættes at være tilendebragt  

 den 1. januar 1997.
- Regelsættet forenkles.
To af de fire rådighedsbeløb med tilhørende  

 administration afskaffes.
De tilbageværende to rådighedsbeløb for henholdsvis  

 fonogrammer og billedkunst m.v. forhøjes, men videreføres i øvrigt i  

 hovedsagen uændret.
- Den årlige manuelle totaloptælling på samtlige biblioteker afskaffes og  

 erstattes af indberetning fra de biblioteker, som har beholdningsregistreret  

 deres bogbestand på edb.
Edb-indberetningen foretages på såkaldt titelniveau,  

 hvorved det bliver muligt for flere berettigede til en enkelt titel -  

 eksempelvis to forfattere og en illustrator - at dele afgiften.
Oplysninger  

 om, hvem der har bidraget til en bog og dermed kan få del i afgiften, baseres  

 principielt på oplysningerne i den såkaldte Nationalbibliografi.
 - Administrationen af biblioteksafgiftsordningen varetages fortsat af  

 Statens Bibliotekstjeneste.
Lovforslaget har i efteråret 1990 været til høring hos en bred kreds af  

 organisationer, institutioner og myndigheder.
Generelt synes forslaget at  

 være blevet velvilligt modtaget.
Der synes at være tilslutning til forslagets  

 hovedprincipper om at afskaffe den årlige manuelle totaloptælling af  

 bogbestanden og forslaget om - efter en overgangsperiode - at basere ydelse  

 af afgift på sidetal og ikke pr. bind.
Der synes også at have været en  

 positiv holdning med hensyn til at inddrage oversætterne i ordningen og med  

 muligheden for, at flere berettigede til en enkelt titel kan dele afgiften.
Fra flere sider - bl.a.
Dansk Forfatterforening - har det i forbindelse  

 med overgangen til edb-baseret optælling været foreslået, at  

 Kulturministeriet særligt burde fremme indførelsen af edb på bibliotekerne.  

 Disse ønsker imødekommes ved, at en del af det beløb, der hjemtages fra de  

 kommunale bloktilskud, vil blive anvendt til en forhøjelse af  

 bibliotekslovens dispositionssum, hvorfra der bl.a. ydes tilskud til  

 indførelse af edb.
 Den gældende biblioteksafgiftslov, jf. lovbekendtgørelse nr. 455 af 23.  

 juni 1989, samt en oversigt over de bevillingsmæssige ændringer, som følger  

 af lovforslaget, er optrykt som bilag til lovforslaget.
Vedrørende de økonomiske og administrative konsekvenser af lovforslaget  

 kan det oplyses, at forslaget om overgang til edb-indberetning medfører  

 mindreudgifter for kommunerne.
Efter forhandling med Kommunernes  

 Landsforening er der under henvisning til det udvidede totalbalanceprincip  

 opnået enighed om at reducere de kommunale bloktilskud med 2,0 mio. kr.  

 Beløbet anvendes efter aftale med landsforeningen dels til en forhøjelse af  

 dispositionssummen, jf. bibliotekslovens § 19 a, med 1,0 mio. kr. til  

 fremskyndelse af edb-anskaffelser i bibliotekerne, dels til fremme af den  

 edb-mæssige gennemførelse af omlægningen i Statens Bibliotekstjeneste med 1,0  

 mio. kr.
Forhøjelsen af dispositionssummen vil finde sted i den femårige  

 overgangsperiode.
Herefter forhandles en eventuel videreførelse af  

 forhøjelsen med Kommunernes Landsforening.
De statslige udgifter i forbindelse med administrationen af den nuværende  

 biblioteksafgiftsordning kan opgøres til 2,7 mio. kr.
I Statens  

 Bibliotekstjeneste er 4,1 årsværk beskæftiget med opgaver i forbindelse med  

 administrationen af afgiftsordningen.
Som der er redegjort for i bemærkningerne til § 4, skal der opbygges en  

 central database i Statens Bibliotekstjeneste, hvor bibliotekernes  

 indberetninger vil blive koblet sammen med de bibliografiske oplysninger i  

 Nationalbibliografien.
Engangsudgifterne i forbindelse hermed, der for  

 størstedelens vedkommende skal afholdes i finansåret 1991, beløber sig til i  

 alt 2,5 mio. kr.
Engangsudgifterne afholdes ved omdisponeringer indenfor  

 Kulturministeriets samlede ramme.
Til driften af den centrale database og til kontrol af bibliografiske data  

 m.v. vil der fra ordningens ikrafttræden i 1992 være behov for en udvidelse  

 af bibliotekstjenestens lønsumsramme med 1,4 årsværk (øvrige), som dog  

 modsvares af en besparelse på udgifterne til fremmede tjenesteydelser og  

 andre udgifter i forbindelse med opgaver, som bortfalder som følge af  

 omlægningen.
Fra lovens ikrafttræden kan der således påregnes en årlig  

 mindreudgift på 0,6 mio. kr., idet de samlede statslige udgifter i  

 forbindelse med administrationen af ordningen skønnes at beløbe sig til 2,1  

 mio. kr.
 De personalemæssige ressourcer vil blive tilvejebragt ved omprioritering  

 indenfor lønsumsrammen.
Bemærkninger til lovforslagets enkelte bestemmelser Til § 1 Efter § 1 i den gældende biblioteksafgiftslov er forfattere, komponister,  

 billedkunstnere, fotografer og andre, hvis værker i bogform benyttes på de af  

 loven omfattede biblioteker, berettigede til biblioteksafgift fra staten.
Det  

 er en betingelse for afgift, at de pågældende forfattere m.v. er danske  

 statsborgere eller dansksprogede sydslesvigere.
Udenlandske statsborgere med  

 særlig tilknytning til Danmark har også kunnet opnå afgift.
Ved godkendelsen  

 af disse statsborgere har der især været lagt vægt på, at ansøgerne havde  

 fast bopæl i Danmark, skrev på dansk og at originaludgaverne af deres værker  

 blev udgivet på danske forlag.
Vederlaget har været ydet med et fast pristalsreguleret kronebeløb pr.  

 udlånsenhed (bind), hvormed den enkelte forfatter m.v. er repræsenteret på  

 bibliotekerne.
I overensstemmelse hermed har biblioteksafgiften været opført  

 på bevillingslovene som et lovbundet tilskud, hvor staten, udover den årlige  

 reguleringsprocent, ikke har haft nogen indflydelse på størrelsen af det  

 årlige tilskud.
Dette har alene været bestemt af antallet af berettigende  

 værker i bibliotekerne.
Antallet af berettigende værker er afhængig af antal  

 tilmeldte forfattere, antal værker, de har skrevet og bibliotekernes  

 anskaffelse af disse værker.
Den gældende ordning har karakter af et lovfæstet vederlag til danske  

 forfattere for den benyttelse af deres bøger, som finder sted på  

 bibliotekerne.
Da denne ordning kan give anledning til tvivl i forhold til  

 udlandet, finder Kulturministeriet, at det bør præciseres, at  

 biblioteksafgiften har karakter af en kulturstøtteordning på linie med andre  

 støtteordninger (musik, teater, film m.v.) indenfor Kulturministeriets  

 område.
I overensstemmelse hermed foreslås det, at ordningen med et lovbundet  

 tilskud erstattes med en bevilling på de årlige finanslove, som skal være  

 underlagt normal udgiftsstyring.
Det forudsættes, at bevillingen på sædvanlig  

 måde årligt reguleres i forhold til prisudviklingen.
I lighed med gældende lov omfatter forslaget for så vidt angår den  

 almindelige afgift udelukkende bøger og lignende.
Det foreslås ikke som i  

 bet. nr. 1148/1988 om biblioteksafgiften, at alle materialer, der uden videre  

 kan anskaffes og udlånes i bibliotekerne, skal udløse afgift.
Det skyldes  

 økonomiske hensyn, både hvad angår fordelingen af bevillingen og de  

 administrative omkostninger.
Hvad angår lydmaterialer med musik samt billedkunst er der foreslået  

 rådighedsbeløb som i gældende lov.
Der henvises til lovforslagets §§ 7 og 8.
 For videogrammer, film og edb-programmer gælder det, at disse materialer  

 efter ophavsretsloven kun må udlånes med samtykke fra rettighedshaverne, som  

 derved har mulighed for at sikre sig økonomisk.
 Med hensyn til spørgsmålet om hvilke biblioteker, der er omfattet af  

 ordningen efter § 1, henvises til lovforslagets § 5.
Til § 2 Til stk. 1, nr. 1 Efter den gældende ordning er som hovedregel kun danske statsborgere og  

 dansksprogede sydslesvigere berettigede til afgift.
Denne afgrænsning af den  

 berettigede personkreds er efter Kulturministeriets opfattelse ikke  

 hensigtsmæssig i forhold til udlandet.
 Det foreslås derfor i stk. 1, nr. 1, at afgiftsordningen skal gælde for  

 forfattere, hvis bøger er udgivet på dansk, medmindre der er tale om en  

 oversættelse eller en gendigtning, genfortælling eller bearbejdelse fra et  

 fremmedsprog.
Forslaget indebærer, at enhver forfatter, hvis bøger er udgivet på dansk,  

 uanset statsborgerskab eller bopæl, principielt vil være berettiget til  

 afgift.
Det forudsættes, at den pågældende forfatter har tilmeldt sig  

 ordningen.
Regler herom vil blive udstedt administrativt, jf. bemærkningerne  

 til § 4, stk. 5. Det forudsættes videre, at kulturministeren i henhold til §  

 9 - hvis udviklingen skulle gøre det nødvendigt - kan udstede regler om en  

 begrænsning af afgiftsordningens anvendelighed i forhold til udlandet baseret  

 på krav om statsborgerskab og bopæl.
Der henvises til bemærkningerne til § 9.
Det præciseres videre i nr. 1, at der ikke skal betales afgift til en  

 forfatter, hvis bøger er oversat, gendigtet, genfortalt eller bearbejdet fra  

 et fremmedsprog.
Udenlandske og danske forfattere, hvis bøger er udgivet på  

 et fremmedsprog eller er oversat fra et sådant, er således ikke berettiget  

 til afgift for sådanne udgivelser.
Det forhold, at der i en iøvrigt  

 dansksproget bog forekommer fremmedsprog, udelukker ikke afgift.
Ved  

 udgivelse forstås det forhold, at eksemplarer af en bog med forfatterens  

 samtykke er bragt i handelen eller på anden måde spredt blandt almenheden.
Bestemmelsen i nr. 1 om gendigtning m.v. gælder kun ved gendigtning m.v.  

 fra et fremmedsprog.
Personer, som foretager gendigtning, genfortælling eller  

 bearbejdelse af et dansksproget originalmateriale, skal efter nr. 1 betragtes  

 som forfattere, hvis bøger er udgivet på dansk.
Efter den gældende ordning ydes der - bortset fra billedbøger - ikke  

 afgift for bøger skrevet af to eller flere forfattere.
Sådanne forfattere har  

 været henvist til at søge at få andel i et særligt rådighedsbeløb.
Dette  

 forhold har gennem mange år været genstand for kritik fra forfatterside.  

 Ministeriet er enig i denne kritik.
I § 2, stk. 1, nr. 1, foreslås det derfor, at alle forfattere til en bog  

 udgivet på dansk principielt skal være berettiget til afgift.
Dog skal det  

 fortsat være muligt at undtage visse bogmaterialer m.v. med et meget stort  

 antal berettigede fra afgiftsordningen.
Der henvises til bemærkningerne til §  

 4, stk. 5.
 Udtrykket bøger i stk. 1 omfatter - ligesom tilfældet er under den  

 gældende ordning - ikke tidsskrifter og aviser.
Til stk. 1, nr. 2 Gennem en årrække har det været et ønske fra danske oversættere, at de  

 blev omfattet af den almindelige biblioteksafgift og ikke kun af et til  

 ordningen knyttet rådighedsbeløb.
Det foreslås derfor i stk. 1, nr. 2, at  

 oversættere principielt skal være omfattet af afgiftsordningen på linje med  

 forfattere og andre bidragydere.
Med oversættere sidestilles efter stk. 1, nr. 2, personer, som foretager  

 gendigtninger, genfortællinger eller bearbejdelser af fremmedsprogede bøger  

 til dansk.
Oversættere, som oversætter fra dansk til fremmedsprog, modtager  

 ikke afgift.
 For så vidt angår størrelsen af afgift til oversættere m.v. henvises til  

 bemærkningerne til § 4, stk. 4.
Til stk. 1, nr. 3 Efter den gældende afgiftsordning kan illustratorer, billedkunstnere,  

 fotografer og komponister ikke få afgift, medmindre der er tale om  

 billedbøger eller bøger, som udelukkende er registreret under deres navn,  

 dvs. uden at der er registreret andre berettigede i samme kategori.  

 Kulturministeriet finder på linje med, hvad der er anført om bøger med flere  

 forfattere, at dette principielt er utilfredsstillende.
Det foreslås derfor i stk. 1, nr. 3, at illustratorer, billedkunstnere,  

 fotografer og komponister, hvis frembringelser indgår i de i nr. 1 nævnte  

 bøger, som er udgivet på dansk, skal være berettiget til afgift.
Det samme  

 gælder tilfælde, hvor de nævnte frembringelser - som tilfældet f.eks. er med  

 en del noder - selvstændigt er udgivet i Danmark uden at der kan siges at  

 være tale om en udgivelse på dansk.
Det kan ikke udelukkes, at denne  

 bestemmelse kan få et ganske omfattende anvendelsesområde i forhold til  

 udlandet.
Skulle dette give anledning til problemer, forudsættes den  

 eventuelt nødvendige internationale begrænsning fastsat administrativt.
Der  

 henvises til bemærkningerne til § 9.
 Når det gælder illustratorer, forudsættes det i overensstemmelse med den  

 gældende ordning, at deres bidrag skal indgå i selve bogteksten.  

 Illustrationer m.v. i form af bogomslag berettiger ikke til afgift.
 Med henvisningen i nr. 3 til de i nr. 1 nævnte bøger præciseres det, at  

 illustrationer og andre af de i nr. 3 nævnte frembringelser, som indgår i  

 bøger, som er oversat, gendigtet, genfortalt eller bearbejdet fra et  

 fremmedsprog, ikke udløser afgift.
Til stk. 1, nr. 4 I det lovudkast, der har været til høring i efteråret 1990, foreslog  

 Kulturministeriet, at redaktører blev sidestillet med forfattere og  

 oversættere.
I høringssvarene blev det tilkendegivet, bl.a. fra Dansk  

 Forfatterforening, at redaktører ikke burde være omfattet af den almindelige  

 afgiftsordning, men at der skulle oprettes et rådighedsbeløb til fordeling  

 blandt redaktører.
Efter ministeriets opfattelse vil det ikke være rimeligt  

 helt at udelukke redaktører fra at få almindelig biblioteksafgift, ligesom  

 det vil være i strid med de regelforenklingshensyn, der i øvrigt ligger til  

 grund for lovforslaget, at oprette nye rådighedsbeløb.
Det foreslås derfor i § 2, stk. 1, nr. 4, at andre bidragydere end de  

 under stk. 1, nr. 1 og 3, nævnte skal være berettiget til afgift, hvis deres  

 bidrag er registreret i Nationalbibliografien.
Med denne bestemmelse  

 tilsigtes, at andre grupper af bidragydere, som ikke direkte er nævnt i nr. 1  

 og nr. 3, kan komme i betragtning, såfremt deres bidrag til den pågældende  

 bog er skønnet at være så væsentligt, at det er registreret i  

 Nationalbibliografien.
Det er ministeriets opfattelse, at man med den  

 foreslåede afgrænsning tilgodeser de redaktører m.v., som med rimelig grund  

 kan siges at have krav på at være omfattet af afgiftsordningen.
Nationalbibliografiens oplysninger påtænkes i øvrigt i almindelighed  

 anvendt som grundlag for fordelingen af afgiften.
Der henvises til  

 bemærkningerne til § 5, stk. 4.
Til stk. 2 Forslaget svarer med en redaktionel ændring til den gældende lovs § 1,  

 stk. 2.
Til § 3 Til stk. 1 og 2 I § 3 fastsættes den personkreds, der er berettiget til at modtage afgift,  

 efter at de i § 2 nævnte personer er afgået ved døden.
De foreslåede  

 bestemmelser er med enkelte ændringer identiske med de gældende bestemmelser,  

 som har været administrativt fastsat i bekendtgørelsen om biblioteksafgift.  

 Det skønnes imidlertid mere korrekt, at det udtrykkeligt af loven fremgår,  

 hvilken kreds af personer, der er berettigede til at oppebære  

 biblioteksafgift, hvorfor de administrative bestemmelser foreslås overflyttet  

 til selve loven.
I henhold til de gældende bestemmelser er det udelukkende den almindelige  

 biblioteksafgift, som efter den berettigedes død kan overgå til efterladte  

 ægtefæller m.v.
Efterlevende efter oversættere og forfattere m.v., som har  

 modtaget andel i rådighedsbeløb, har derimod ikke kunnet få andel i disse  

 beløb.
Da oversættere og de forfattere m.v., der tidligere var henvist til at  

 søge rådighedsbeløbet for bøger, nu foreslås omfattet af den almindelige  

 ordning, medfører denne udvidelse af personkredsen, at også efterlevende  

 efter disse berettigede vil kunne oppebære biblioteksafgift, såfremt de i  

 øvrigt opfylder betingelserne herfor.
Efter de gældende bestemmelser oppebærer efterladte ægtefæller m.v. kun  

 afgift, så længe vedkommende ikke har indgået nyt ægteskab eller etableret  

 nyt samlivsforhold.
Bestemmelsen har været vanskelig at administrere, og det  

 er i praksis næppe muligt effektivt at kontrollere overholdelsen af en sådan  

 regel.
Det foreslås derfor, at bestemmelsen udgår.
Efterladte ægtefæller m.v.  

 bevarer således efter § 3 retten til biblioteksafgift, selv om de pågældende  

 måtte indgå nyt ægteskab eller lignende.
Bestemmelsen finder kun anvendelse  

 fremover og ikke for efterladte, som i henhold til tidligere fastsatte regler  

 har mistet retten til biblioteksafgift som følge af nyt ægteskab eller  

 etablering af samlivsforhold.
 Bestemmelserne i stk. 1, nr. 1 og nr. 2, finder efter lov nr. 372 af 7.  

 juni 1989 tilsvarende anvendelse på registreret partnerskab.
 Med hensyn til størrelsen af den afgift, som efterlevende kan oppebære,  

 henvises til bemærkningerne til stk. 3.
Til stk. 3 Efter den gældende ordning er efterladte ægtefæller m.v. berettiget til at  

 modtage fuld afgift, dvs. et beløb, som svarer til det beløb, som den afdøde  

 forfatter m.v. ville have modtaget, såfremt vedkommende havde været i live.
Det foreslås i stk. 3, at efterladte for fremtiden kun kan modtage halv  

 afgift.
Begrundelsen herfor er, at det efter ministeriets opfattelse er  

 naturligt at sidestille disse ydelser med pensionsmæssige ydelser, hvor der  

 normalt foretages en vis afkortning i forhold til den tilgrundliggende  

 lønindkomst.
Det har under høringen været fremført, at biblioteksafgiften til  

 efterladte ægtefæller m.v. ikke burde reduceres til halv afgift.
I stedet for  

 har man foreslået, at andelen skulle fastsættes til 2/3 af fuld afgift,  

 svarende til enkepensionen efter statstjenestemænd.
Ministeriet har  

 imidlertid fundet det rigtigst at fastholde det oprindelige forslag.  

 Ministeriet har herved navnlig lagt vægt på, at biblioteksafgiftsordningen  

 med det foreliggende lovforslag ændrer karakter fra en lovbundet  

 vederlagsordning til en kulturstøtteordning.
De til rådighed stående midler  

 bør derfor primært anvendes til at støtte de aktivt skabende forfattere m.v.
Til stk. 4 Af hensyn til de personer, som ved lovens ikrafttræden modtager fuld  

 afgift efter de gældende regler, eller som i årene 1992-95 bliver berettiget  

 til afgift efter stk. 1 og 2, er det i stk. 4 fastsat, at afgiftsbetalingen  

 til sådanne personer gradvist nedsættes til halv afgift.
Til § 4 Grundlaget for beregning og udbetaling af biblioteksafgiften har hidtil  

 været en manuel totaloptælling af bogbestanden i alle folke- og  

 skolebiblioteker m.v.
Bibliotekerne har indberettet det samlede antal  

 eksemplarer af den enkelte tilmeldte forfatters værker, men ikke hvor mange  

 eksemplarer, de har af hver enkelt titel af den enkelte forfatter.
Ifølge de seneste undersøgelser foretaget af bibliotekstjenesten skønnes  

 nu ca. 50 folkebiblioteker at have beholdningsregistreret deres bogbestande  

 på edb i 1992. Dette svarer til ca. 30 pct. af den samlede bogbestand.
Det  

 vides ikke, hvor mange skolebiblioteker, der vil have  

 edb-beholdningsregistering, men der er tegn på, at udviklingen går stærkere  

 end hidtil forventet både i folkebibliotekerne og skolebibliotekerne.
Efter Kulturministeriets opfattelse skønnes det på denne baggrund  

 forsvarligt at gå over til som grundlag for fordeling af biblioteksafgiften  

 at anvende indberetninger fra de biblioteker, som har deres bogbestand  

 registreret på edb.
For så vidt angår mulige usikkerhedsmomenter i  

 forbindelse med den nye optællingsform henvises til bemærkningerne til § 5.
Indberetning ved hjælp af edb er en forudsætning for dels, at det bliver  

 muligt for flere afgiftsberettigede at dele afgiften, dels at inddrage  

 oversætterne i den generelle afgiftsordning.
Disse omlægninger forudsætter  

 indberetning på titelniveau, hvad der af ressourcemæssige grunde ikke er  

 muligt med den hidtidige manuelle optællingsmetode.
Fordelen ved edb-indberetning er herudover, at den er lidet  

 ressourcekrævende.
Indberetningen har karakter af et biprodukt i forhold til  

 bibliotekernes normale arbejdsrutiner.
Endelig vil der på grund af den  

 direkte overførsel af data være færre fejl, end det skønnes at være tilfældet  

 med en manuel optælling.
 I Statens Bibliotekstjeneste vil der blive opbygget en central database,  

 hvor bibliotekernes indberetninger vil blive koblet sammen med de  

 bibliografiske oplysninger i Nationalbibliografien (Dansk Bogfortegnelse,  

 Dansk Musikfortegnelse og Dansk Lydfortegnelse).
Disse oplysninger er nødvendige for at beregne afgiften i henhold til den  

 nye afgiftsordning.
Bibliotekernes indberetninger vil bestå af en kopi af  

 deres maskinlæsbare beholdningsregistreringer i form af FAUST-numre (de  

 enkelte titlers registreringsnumre i bibliotekernes centrale database, BASIS,  

 og i Nationalbiblografien) og de dertil hørende eksemplartal.
Der vil således  

 være en entydig bro mellem bibliotekernes bestande og den centrale database.
 I den centrale base skal der indlægges oplysninger om de enkelte tilmeldte  

 forfattere m.v., idet den enkelte berettigede fortsat skal melde sig til  

 bibliotekstjenesten og afgive de til brug for beregning og udbetaling  

 nødvendige oplysninger.
Det har været et gennemgående kritikpunkt mod den hidtidige fordeling af  

 afgiften, at denne er blevet ydet med samme beløb pr. bind, uanset bogens  

 omfang.
Efter den gældende ordning medregnes bøger, som er katalogiseret som  

 en selvstændig boglig enhed, uanset bogens sidetal og øvrige  

 fremtrædelsesform.
Denne fremgangsmåde har medført, at ganske kortfattede  

 bøger på f.eks. under 16 sider indgår i optællingsgrundlaget med samme vægt  

 som større bøger, som normalt må antages at være resultat af en mere  

 omfattende arbejdsindsats fra forfatterens side.
Kulturministeriet er enig i, at samme beløb pr. bind ikke på langt sigt er  

 et hensigtsmæssigt grundlag at anvende til fordeling af støtte til  

 forfattere.
Ministeriet finder derfor, at der over en årrække bør foretages  

 en omlægning af ordningen, således at der for fremtiden vil blive ydet afgift  

 pr. bogside.
Den foreslåede ændring vil medføre en række omfordelinger af afgiften,  

 såvel mellem de berettigede forfattere indbyrdes som i forhold til de nye  

 grupper af berettigede, herunder ikke mindst oversætterne.
Disse forhold  

 tilsiger, at det nye sidetalsfordelingssystem introduceres gradvist over en  

 periode på 5 år.
Der henvises til bemærkningerne til stk. 1-3.
Til stk. 1 Det foreslås i stk 1, at fordelingen af den samlede bevilling til  

 biblioteksafgift i årene 1992-96 finder sted i to puljer.
Den ene pulje  

 fordeles i hovedsagen på samme måde som efter den gældende ordning, dvs.  

 efter antallet af udlånsenheder, hvormed den enkelte berettigede er  

 repræsenteret på bibliotekerne.
Den anden pulje fordeles efter sidetal  

 (minuttal) pr. titel og antallet af udlånsenheder pr. titel, hvormed den  

 enkelte berettigede er repræsenteret på bibliotekerne.
Fordelingen af den i stk. 1, 2. punktum, nævnte pulje svarer som nævnt i  

 hovedsagen til den gældende afgiftsordning, dvs. at der i denne pulje -  

 bortset fra billedbøger - kun udløses afgift for bøger og lydbøger, der er  

 indført i bibliotekernes kataloger under den berettigedes navn, og som ikke  

 indeholder bidrag af andre berettigede i samme kategori.
Dette betyder også,  

 at den gældende bindlimiteringsordning opretholdes uændret i  

 overgangsperioden for så vidt angår den i stk. 1, 2. punktum, nævnte pulje.
 Fra og med 1997 fordeles afgiften alene på grundlag af sidetal (minuttal)  

 pr. titel og antallet af udlånsenheder pr. titel.
Ved en udlånsenhed forstås den mindste samlede enhed, der registreres og  

 udlånes særskilt.
Udlånsenheden for bøger er et bind, for lydbøger en mappe  

 med et eller flere lydbånd.
Sammensatte materialer, f.eks. en bog og et bånd,  

 udgør en enhed.
Denne definition af, hvad der skal forstås ved en  

 udlånsenhed, svarer til den hidtil gældende praksis.
Kulturministeriet har overvejet at basere opgørelsen ikke på bogsidetal,  

 men på normalsidetal (antal sider a 2.000 typografiske enheder), som fra  

 flere sider opfattes som en mere retfærdig opgørelsesmetode.
Ministeriet kan  

 principielt tilslutte sig denne opfattelse.
Det må imidlertid konstateres, at  

 det ikke på nuværende tidspunkt er praktisk muligt at anvende normalsidetal  

 som fordelingsgrundlag.
Skulle det på et senere tidspunkt blive muligt at  

 fordele afgiften efter normalsidetal forudsættes det, at ministeren vil kunne  

 fastsætte regler herom i medfør af § 4, stk. 5.
De i § 4 nævnte puljer foreslås fordelt til de berettigede ved hjælp af et  

 pointsystem.
En sådan beregningsmetode er en forudsætning for en økonomisk  

 styrbar afgiftsordning, idet en beregning baseret på et fast kronebeløb pr.  

 bind ikke er gennemførlig med en fikseret bevilling.
 Pointsystemet forudsættes i hovedsagen udformet således:
Det samlede antal point, som samtlige berettigede har opnået på grundlag  

 af indberetningerne fra de af loven omfattede biblioteker, jf. § 5, sættes  

 inden for hver pulje i forhold til den del af bevillingen på finansloven, som  

 skal fordeles efter den beregningsmetode, der gælder for den pågældende  

 pulje.
Statens Bibliotekstjeneste beregner herefter, hvilket beløb der det  

 pågældende år kan udbetales pr. point i hver pulje.
De enkelte  

 afgiftsberettigede modtager herefter afgift svarende til det antal point, som  

 den pågældende har opnået i alt inden for hver pulje.
I forbindelse med fordelingen af bevillingen efter sidetal pr. titel vil  

 de nærmere regler om pointberegning m.v. blive fastsat i en bekendtgørelse,  

 jf. § 4, stk. 5. Det vil af de administrativt fastsatte regler fremgå, at en  

 side i en bog som hovedregel tildeles 1 point.
Der vil imidlertid være  

 forskellige typer af litteratur m.v., hvor der kan være grund til at tage  

 særlige hensyn.
Det er således tanken at foretage en særlig vægtning af  

 billedbøger, tegneserier og noder samt lyrik, således at billedbøger tæller  

 tredobbelt (dvs. 1 side i en billedbog svarer til 3 point); tegneserier og  

 noder ligeledes tredobbelt og lyrik seksdobbelt.
Denne vægtning skal dog ikke  

 gælde for oversat eller bearbejdet litteratur m.v., som kun udløser halv  

 afgift, jf. lovforslagets § 2, stk. 1, nr. 2, smh.m. § 4, stk. 4. Det er  

 endvidere tanken i de administrativt fastsatte regler af praktiske og  

 administrative hensyn at fastsætte, at der heller ikke finder vægtning sted  

 for f.eks. antologier, der består af både noveller og digte.
Til stk. 2 I stk. 2 præciseres det, at den gradvise omlægning af afgiftsordningen  

 skal være tilendebragt med udgangen af 1996, og at biblioteksafgiften fra og  

 med 1997 alene fordeles på grundlag af sidetal pr. bogtitel og antallet af  

 udlånsenheder pr. titel.
Til stk. 3 Det er et grundtræk i lovforslaget, at omlægningen af afgiftsordningen af  

 hensyn til de involverede personers økonomiske forhold bør gennemføres  

 gradvist over en periode på 5 år.
Der er derfor i stk. 3 foreslået nærmere bestemmelser om, hvorledes de  

 årlige bevillinger på finansloven i den femårige overgangsperiode fordeles  

 mellem de to i stk. 1 nævnte puljer.
Ved lovens ikrafttræden i 1992 anvendes  

 25 pct. af den samlede bevilling til den pulje, der fordeles på grundlag af  

 såvel sidetal pr. bogtitel som antallet af udlånsenheder pr. titel.
Derved  

 opnås for det første, at omlægningen fra starten får en vis vægt; for det  

 andet at de grupper af nye berettigede, der alene kan modtage afgift af denne  

 pulje, opnår en rimelig andel af den samlede afgift.
I de følgende år stiger  

 den andel af den samlede bevilling, der fordeles på grundlag af sidetal pr.  

 bogtitel og antallet af enheder pr. titel.
I de første år er der tale om en  

 relativ langsom stigning, mens der i de sidste år finder en hurtigere  

 overførsel af midler sted fra den del af bevillingen, der fordeles svarende  

 til den gældende fordelingsmetode.
Fra og med 1997 er omlægningen af  

 ordningen tilendebragt og biblioteksafgiften fordeles alene på grundlag af  

 sidetal pr. bogtitel og antallet af enheder pr. titel.
 Ud fra en samlet bedømmelse er det ministeriets opfattelse, at en sådan  

 gradvis omlægning af ordningen, hvor en stadig større del af bevillingen  

 fordeles efter den fordelingsmetode, som den fremtidige ordning alene skal  

 baseres på, er den mest hensigtsmæssige måde at introducere en nyordning på.
 Som det fremgår af oversigten over de bevillingsmæssige ændringer som  

 følge af lovforslaget (bilag 2), vil der i det første år af  

 omlægningsperioden (1992) i den pulje, der fordeles efter antallet af  

 udlånsenheder, være 86,5 mio. kr., medens der i den pulje, som fordeles efter  

 sidetal pr. bogtitel og antallet af enheder pr. titel, vil være 28,8 mio. kr.
Til stk. 4 Oversættere har som nævnt hidtil ikke været omfattet af den almindelige  

 biblioteksafgiftsordning, men haft adgang til at søge et af de fire  

 rådighedsbeløb.
Indberetning på titelniveau gør det nu muligt at inddrage  

 oversættere i den almindelige afgiftsordning samt også at foretage en deling  

 af afgiften for bøger med flere afgiftsberettigede.
Ministeriet har overvejet, hvorledes disse nye berettigede mest  

 hensigtsmæssigt inddrages i ordningen.
Principielt ville det være mest  

 korrekt, at de nye grupper var berettigede til at få del i begge de i stk. 1  

 nævnte puljer.
Dette ville imidlertid medføre en ikke-ubetydelig reduktion af  

 afgiftsbeløb til de forfattere m.v., der er berettigede til afgift i henhold  

 til den gældende ordning.
Med henblik på at sikre, at de nuværende  

 berettigede ikke kommer ud for en for brat indtægtsnedgang i forbindelse med  

 overgangen til den nye afgiftsordning, finder ministeriet det rimeligst, at  

 oversætterne og andre nye berettigede gradvist indsluses i afgiftsordningen.  

 Det foreslås derfor, at oversætterne m.v. kun skal modtage afgift fra den i  

 stk. 1, 3. punktum, nævnte pulje, der udgør en stadig stigende andel af den  

 samlede bevilling til biblioteksafgift.
Endelig foreslås det i stk. 4, at oversættere samt personer, der foretager  

 gendigtning, genfortælling eller bearbejdelse af fremmedsprogede bøger til  

 dansk, kun er berettiget til halv afgift.
Dette er i overensstemmelse med de  

 i almindelighed fremførte synspunkter.
 Det kan med en vis usikkerhed skønnes, at oversætterne vil opnå omkring  

 4-6 mio. kr. i afgift i 1992.
Til stk. 5 Bestemmelsen i § 4, stk. 5, har til formål at give kulturministeren en  

 hjemmel til administrativt at regulere en række spørgsmål i forbindelse med  

 afgiftsbetalingen, som ikke egner sig til lovmæssig fastsættelse, fordi der  

 kan være et behov for en løbende regulering.
Det drejer sig blandt andet om  

 en række tekniske og administrative bestemmelser vedrørende tilmeldingspligt,  

 dokumentationskrav, afgiftens forvaltning - herunder eventuelt korrektion af  

 edb-indberetningerne - pointfordelingssystemets virkemåde samt deling af  

 afgift for bøger med flere afgiftsberettigede.
Som nævnt i bemærkningerne til § 2, stk. 1, påtænkes de i  

 Nationalbibliografien indeholdte oplysninger i bekendtgørelsen anvendt som  

 grundlag for en nærmere afgrænsning af de bøger, som efter § 2 skal berettige  

 til udbetaling af afgift.
Som Nationalbiografien i dag er udformet giver den  

 efter Kulturministeriets opfattelse et rimeligt udgangspunkt for en sådan  

 afgrænsning, selvom den primært er udarbejdet med henblik på andre formål.
Nationalbibliografien, der i hovedsagen udarbejdes af Bibliotekscentralen,  

 består bl.a. af Dansk Bogfortegnelse, Dansk Lydfortegnelse og Dansk  

 Musikfortegnelse.
I Nationalbibliografien registreres bibliografiske  

 oplysninger om alle danske bøger, noder m.v.
Hovedreglen er, at der oplyses  

 om alle bidragydere, som af forlaget er nævnt på en fremtrædende plads i  

 bogen, f.eks. titelbladets for- og bagside.
De typer bidragydere, som  

 forlaget normalt vil nævne her, er forfattere, oversættere, bearbejdere,  

 illustratorer, fotografer, komponister og redaktører.
 Nogle kategorier udelades dog af Nationalbibliografien, fordi det  

 vurderes, at deres bidrag er af mindre betydning for beskrivelsen af bogen.  

 Som eksempel på sådanne kategorier kan nævnes omslagsillustratorer,  

 serieredaktører, forlagsredaktører samt faglige og pædagogiske konsulenter.
På enkelte områder er de oplysninger, som i dag findes i  

 Nationalbibliografien, imidlertid ikke tilstrækkelige som grundlag for den  

 foreslåede nye fordeling af afgift.
Dette er tilfældet, såfremt der er mere  

 end 3 bidragydere af samme kategori til en bog.
Det vil ligeledes kunne  

 forekomme, at bøger ikke er kommet til Nationalbibliografiens kendskab eller  

 af andre grunde ikke er blevet registreret i denne.
I sådanne tilfælde vil  

 det i bekendtgørelsen blive fastlagt, i hvilken udstrækning Statens  

 Bibliotekstjeneste skal være forpligtet til på grundlag af dokumentation fra  

 de berettigede at foranstalte supplerende registrering med henblik på  

 beregning af afgift.
Når det drejer sig om bøger med et stort antal bidragydere, eksempelvis  

 leksika og sangbøger, vil det være forbundet med uforholdsmæssige  

 administrative omkostninger at udbetale afgift til samtlige bidragydere.
Det  

 samme gælder tilfælde, hvor der i en bog er tale om enkeltstående, spredte  

 bidrag fra mange bidragydere.
Det foreslås derfor i stk. 5, 2. punktum, at  

 der gives kulturministeren en hjemmel til at fastsætte regler om, at sådanne  

 kategorier af de i § 2 nævnte bøger og visse bidrag til sådanne bøger ikke  

 skal medføre afgiftsbetaling.
Til § 5 Til stk. 1 Kredsen af biblioteker, der efter stk. 1 skal være omfattet af  

 afgiftsordningen, svarer til kredsen af biblioteker nævnt i den gældende lovs  

 § 1.
Fra flere sider har det været foreslået, at også amtscentralerne for  

 undervisningsmidler skulle være omfattet af ordningen.
Spørgsmålet har senest  

 været overvejet i Biblioteksafgiftsudvalget (bet. nr. 1148/1988), uden at der  

 kunne opnås enighed i udvalget.
Til støtte for en udvidelse af ordningen er det blandt andet blevet  

 anført, at - det på længere sigt er uholdbart, at skolebiblioteker og amtscentraler  

 ikke behandles ens i afgiftsmæssig sammenhæng, - udlånsaktiviteten fra amtscentralerne er at betragte som en  

 videreførelse af de tidligere fælleskommunale samlinger og skolecentralers  

 virksomhed, idet der er tale om udlån af materialer af supplerende karakter i  

 forhold til de enkelte uddannelsesinstitutioners grundsamlinger, og at - amtscentralerne fungerer som overbygning på skolebibliotekerne på samme  

 måde som centralbiblioteker gør i forhold til folkebiblioteker.
Imod en udvidelse af ordningen er det blandt andet blevet anført, at - amtscentralerne ikke er biblioteker i gængs forstand og ikke er omfattet  

 af biblioteksloven, ligesom der heller ikke er adgang for almenheden til at  

 benytte amtscentralernes samlinger, og at - amtscentralerne også udlåner bøger til andre end folkeskolebiblioteker,  

 f.eks. til skolebiblioteker på gymnasier, som ikke er omfattet af  

 biblioteksafgiftsloven.
Selvom det har været et længe næret ønske fra de berettigedes  

 organisationers side, at amtscentralerne blev omfattet af ordningen, er  

 spørgsmålet om amtscentralernes status i denne sammenhæng efter ministeriets  

 opfattelse ikke på nuværende tidspunkt tilstrækkeligt afklaret til, at der  

 kan tages endelig stilling til spørgsmålet.
Hertil kommer, at det med den  

 udformning, som afgiftsordningen har fået i nærværende lovforslag, findes  

 mindre påkrævet at medtage amtscentralerne, da dette ikke vil påvirke  

 størrelsen af den samlede bevilling, men kun eventuelt medføre mindre  

 omfordelinger mellem forfattere m.v.
 Ud fra en samlet vurdering er det herefter Kulturministeriets opfattelse,  

 at der ikke bør stilles forslag om at udvide kredsen af biblioteker omfattet  

 af biblioteksafgiftsloven med amtscentralerne for undervisningsmidler.
Grundlaget for beregning og udbetaling af biblioteksafgiften har hidtil  

 været en manuel totaloptælling af bogbestanden i alle folke- og  

 skolebiblioteker m.v.
Denne optællingsmetode er relativt omkostningskrævende.
Kommunernes Landsforening har gentagne gange overfor ministeriet givet  

 udtryk for utilfredshed med optællingsmetoden og i stedet foreslået, at man  

 baserede afgiftsordningen på en repræsentativ stikprøve.
Også bibliotekerne  

 har beklaget sig over optællingsmetoden.
 Statens Bibliotekstjeneste har sammen med Danmarks Statistik og  

 Datacentralen i sommeren 1990 foretaget en undersøgelse af konsekvenserne af  

 stikprøveoptælling i forhold til totaloptællingen 1989, herunder en optælling  

 baseret på de ca. 40 biblioteker, som på det tidspunkt skønnedes at have  

 deres bogbestand registreret på edb ved lovens ikrafttræden.
Det fremgår af undersøgelsen, at en stikprøveoptælling vil være forbundet  

 med en række usikkerhedsmomenter.
Dette gælder også for en stikprøvelignende  

 optælling baseret på de ovennævnte biblioteker med edb-registrering af  

 bogbestanden.
En del af disse usikkerhedsmomenter vil i de nærmeste år efter den sidst  

 foretagne manuelle totaloptælling kunne reduceres ved, at bibliotekstjenesten  

 bemyndiges til at foretage korrektioner i indberetningsresultatet på grundlag  

 af den senest foreliggende totaloptælling.
Det må også tages i betragtning,  

 at optællingsgrundlaget forbedres, efterhånden som flere og flere biblioteker  

 overgår til edb-registrering af bogbestanden.
 Kulturministeriet finder på denne baggrund - samt under hensyn til de  

 fordele, der fordelingsmæssigt kan opnås ved en edb-indberetning på  

 titelniveau - at en samlet afvejning af fordele og ulemper leder til, at der  

 fra lovens ikrafttræden bør gennemføres en fordeling af biblioteksafgiften på  

 grundlag af indberetninger fra de biblioteker, som har edb-registreret deres  

 samlede bogbestand.
Til stk. 2 Forslaget har til hensigt at gøre det muligt for ministeren at fastsætte  

 retningslinier, som sikrer, at bibliotekernes indberetninger og  

 optællingsgrundlaget bliver ensartet.
 Det forudsættes, at regler for så vidt angår indberetninger fra  

 skolebiblioteker som hidtil fastsættes efter forhandling med  

 undervisningsministeren.
Til § 6 Til stk. 1 Administrationen af biblioteksafgiftsordningen har hidtil været varetaget  

 af Statens Bibliotekstjeneste (tidligere Bibliotekstilsynet).
Der har under høringen været tilslutning til, at administrationen af  

 afgiftsordningen fortsat skal varetages af bibliotekstjenesten.
Der foreslås  

 på denne baggrund - samt af administrative og økonomiske grunde - ingen  

 ændringer på dette område.
Til stk. 2 Omlægningen af biblioteksafgiftsordningen fra en lovbundet bevilling til  

 en fikseret bevilling medfører, at der bliver et øget behov for inden  

 udgangen af et finansår at have nogenlunde klarhed over de økonomiske  

 konsekvenser af eventuelle fejl m.v. i forbindelse med afgiftsberegningen.
 Det foreslås derfor, at klager over fordelingen af biblioteksafgift efter  

 lovens §§ 1-5 kun skal tages i betragtning, såfremt klagen er indgivet til  

 Statens Bibliotekstjeneste senest den 15. oktober i det pågældende år.
Dansk Forfatterforening har i sit høringssvar fremført, at der var behov  

 for etablering af et klagenævn med repræsentanter fra ministeriet,  

 biblioteksområdet og forfatterne.
Det foreslåede nævn skulle bl.a. afgøre, om  

 en bog, der var genfortalt eller gendigtet, skulle berettige til  

 biblioteksafgift, samt andre tvivls- spørgsmål.
Ministeriet finder ikke, at  

 der er behov for en sådan klageinstans.
Begrundelsen herfor er dels, at der  

 efter ministeriets opfattelse på grund af det relativ mekaniske  

 beregningssystem ikke vil opstå skøn af den ovennævnte karakter, dels de  

 regelforenklingshensyn, der i øvrigt ligger til grund for lovforslaget.
Til §§ 7 og 8 Efter den gældende lov om biblioteksafgift omfatter afgiftsordningen - ud  

 over den almindelige biblioteksafgift - også fire rådighedsbeløb til  

 forfattere m.v., som ikke er berettiget til at modtage almindelig afgift.
 Det drejer sig om:
 - Rådighedsbeløbet for bøger, som fordeles til eksempelvis forfattere til  

 enkeltbind i flerbinds- og samleværker, illustratorer og komponister, som har  

 bidraget til værker, der ikke berettiger til almindelig afgift samt  

 kommentatorer og redaktører/bearbejdere.
 - Rådighedsbeløbet for oversættere, som fordeles til oversættere af  

 fremmedsprogede bøger til dansk.
 - Rådighedsbeløbet for fonogrammer, som fordeles til komponister, udøvende  

 kunstnere, indlæsere og andre, der er repræsenteret med grammofonplader,  

 lydbånd m.v. i bibliotekerne.
- Rådighedsbeløbet for billedkunst, som fordeles til billedkunstnere, der  

 er repræsenteret med billedkunst på diasserier samt i form af grafik,  

 fotografier, plakater og unikke værker i bibliotekerne.
Kun værker, der er  

 registrerede som biblioteksmateriale, berettiger til rådighedsbeløb.
Værker,  

 der er indkøbt til udsmykning af bibliotekernes lokaler, berettiger således  

 ikke.
 Rådighedsbeløbene udgør ifølge finanslovsforslaget for 1991 henholdsvis  

 5.551.860 kr., 2.172.702 kr., 993.480 kr. og 33.150 kr.
Alle rådighedsbeløb fordeles efter ansøgning og på grundlag af skøn over  

 ansøgerens kvantitative repræsentation i bibliotekerne.
Rådighedsbeløbene  

 fordeles af fire udvalg, hvori bl.a. de berettigedes organisationer er  

 repræsenteret.
Udvalgenes afgørelser kan ikke indbringes for  

 Kulturministeriet.
Da de grupper af berettigede, som hidtil har været henvist til at søge  

 rådighedsbeløbene for bøger og for oversættere, nu foreslås omfattet af den  

 almindelige afgiftsordning, er der ikke længere behov for at opretholde disse  

 to rådighedsbeløb.
De bevillinger, der hidtil har været anvendt hertil, vil  

 derfor blive søgt overført til den almindelige afgiftsbevilling.
I det lovudkast, som har været til høring, foreslog Kulturministeriet, at  

 fonogramrådighedsbeløbet blev videreført, men i en ændret form - nemlig som  

 en statslig bevilling til en fond oprettet af rettighedshavernes  

 organisationer.
Rådighedsbeløbet for billedkunst blev foreslået nedlagt mod  

 en forhøjelse af bevillingen til Statens Kunstfonds billedkunstneriske  

 indkøbs- og legatudvalg.
Disse forslag har under høringen været genstand for kritik fra såvel  

 rettighedshavernes organisationer som - for så vidt angår billedkunstbeløbet  

 - fra Statens Kunstfond.
Ministeriet har på denne baggrund fundet det  

 rigtigst at opretholde de to rådighedsbeløb uændret, jf. lovforslagets §§ 7  

 og 8.
Bestemmelserne i forslaget til § 7 er i hovedsagen uændrede i forhold til  

 den gældende lovs § 3 a.
Der er dog af hensyn til biblioteksafgiftsordningens  

 virkemåde i forhold til udlandet, jf. også bemærkningerne til § 2, foretaget  

 visse ændringer i kriterierne for at kunne komme i betragtning, idet det i  

 stk. 1 foreslås som en forudsætning, at de nævnte lydbærende materialer skal  

 være udgivet i Danmark.
Der henvises vedrørende denne forudsætning til  

 bemærkningerne til § 2.
 Det har i høringsrunden været foreslået, at forvaltningen af  

 rådighedsbeløbet for fonogrammer overgik til de private  

 rettighedshaverorganisationer Gramex og Nordisk Copyright Bureau (NCB).  

 Ministeriet finder ikke at kunne imødekomme dette forslag, idet det ville  

 være forbundet med betydelige vanskeligheder at gennemføre den fornødne  

 offentlige kontrol med midlernes fordeling under en sådan ordning.
Med hensyn til rådighedsbeløbets størrelse har det igennem en årrække  

 været gjort gældende, at beløbet ikke har været fuldt tilstrækkeligt i  

 forhold til behovet.
Ministeriet har på denne baggrund fundet det rigtigst at  

 imødekomme rettighedshavernes ønske om en forhøjelse af bevillingen, idet  

 denne vil blive foreslået fordoblet til 2,0 mio. kr.
 Det forudsættes, at den nuværende praksis med opdelingen af  

 rådighedsbeløbet i to lige store dele for henholdsvis de skabende og de  

 udøvende kunstnere opretholdes.
Bestemmelserne i forslaget til § 8 er i hovedsagen uændrede i forhold til  

 den gældende lovs § 3 b.
Der er dog af hensyn til biblioteksafgiftsordningens  

 virkemåde i forhold til udlandet, jf. også bemærkningerne til § 2, foretaget  

 visse ændringer i kriterierne for at komme i betragtning, idet det foreslås  

 som en forudsætning, at de i stk. 1 nævnte materialer skal være udgivet i  

 Danmark.
Der henvises vedrørende denne forudsætning til bemærkningerne til §  

 2.
 Med hensyn til rådighedsbeløbets størrelse har der gjort sig tilsvarende  

 synspunkter gældende som for rådighedsbeløbet for fonogrammer, hvorfor også  

 rådighedsbeløbet for billedkunst vil blive foreslået forhøjet til 0,1 mill.  

 kr.
Til § 9 Efter lovforslagets § 2 vil loven umiddelbart finde anvendelse i forhold  

 til enhver forfatter, oversætter m.v., som har udgivet bøger på dansk, uanset  

 statsborgerskab eller bopæl.
Det samme gælder efter § 2 for komponister m.v.,  

 hvis frembringelser (noder m.v.) udgives selvstændigt, uden at der kan siges  

 at være tale om en udgivelse på dansk.
 Som nævnt i bemærkningerne til § 2, stk. 1, nr. 1 og nr. 3, kan det ikke  

 udelukkes, at den umiddelbare anvendelse af loven - trods forskrifter om  

 tilmeldingspligt m.v. udstedt i henhold til § 4, stk. 5, - i praksis vil  

 kunne medføre en utilsigtet omfattende afgiftsbetaling i forhold til  

 udlandet.
 Det foreslås derfor i § 9, at der gives kulturministeren hjemmel til -  

 hvis det skulle vise sig nødvendigt - nærmere at afgrænse  

 biblioteksafgiftsordningens virkemåde i forhold til udlandet på grundlag af  

 bestemmelser om statsborgerskab og bopæl.
Til § 10 Det foreslås, at loven træder i kraft den 1. januar 1992, således at 1991  

 bliver det sidste år, hvor samtlige de af loven omfattede biblioteker er  

 henvist til at foretage manuel totaloptælling af bogbestanden, jf.  

 bemærkningerne til § 5.
Bilag 1 Bilag 2 Oversigt over de bevillingsmæssige ændringer som følge af lovforslaget Forslaget er baseret på den forudsætning, at der ikke tilføres  

 afgiftsordningen yderligere økonomiske midler.
Omlægningen af ordningen må på  

 denne baggrund finansieres indenfor ordningens samlede økonomiske ramme, jf.  

 de almindelige bemærkninger.
(* 3) Det anførte beløb udgør bibliotekstjenestens samlede  

 driftsudgiftsbevilling, inkl. tilskud til udarbejdelse af  

 Nationalbibliografien.
Som det fremgår af de almindelige bemærkninger,  

 vedrører kun en lille del heraf - 2,7 mio. kr. - administrationen af  

 biblioteksafgiftsordningen.
Efter 2. behandling den 16. maj 1991 § 1. På finansloven opføres årligt en bevilling til biblioteksafgift, som fordeles efter reglerne i denne lov som støtte til forfattere, oversættere og andre, hvis bøger benyttes på de af loven omfattede biblioteker.
§ 2. Berettigede til at modtage afgift efter denne lov er 1) forfattere, hvis bøger er udgivet på dansk, medmindre der er tale om en  

 oversættelse eller en gendigtning, genfortælling eller bearbejdelse fra  

 fremmedsprog, 2) oversættere samt personer, der foretager gendigtning, genfortælling  

 eller bearbejdelse af fremmedsprogede bøger til dansk, 3) illustratorer, billedkunstnere, fotografer og komponister, hvis  

 frembringelser indgår i de i nr. 1 nævnte bøger eller selvstændigt er udgivet  

 i bogform i Danmark, og 4) andre bidragydere til de i nr. 1 og nr. 3 nævnte bøger, hvis bidrag er  

 registreret i Nationalbibliografien.
 Stk. 2. Stk. 1 finder tilsvarende anvendelse for litteratur  

 indlæst på lydbånd m.v.
§ 3. Berettigede til at modtage biblioteksafgift, efter at en i §  

 2 nævnt person er afgået ved døden, er 1) den efterlevende ægtefælle, 2) en fraskilt ægtefælle, såfremt ægteskabet har varet i mindst 5 år og  

 det ved skilsmissen er fastsat, at vedkommende har ret til underholdsbidrag, 3) en efterlevende person, som en berettiget samlevede med på  

 dødstidspunktet, såfremt samlivet har varet mindst 5 år, og 4) børn under 18 år, såfremt den anden af forældrene er død eller ikke er  

 berettiget.
 Stk. 2. Efterlader de i § 2 nævnte personer sig flere berettigede,  

 deles afgiftsbeløbet ligeligt mellem dem.
 Stk. 3. Berettigede i medfør af stk. 1 og 2 modtager kun halv  

 afgift i forhold til den person, der var berettiget i henhold til § 2.
 Stk. 4. Efterladte personer, der ved lovens ikrafttræden er  

 berettiget til afgift i henhold til gældende regler, eller som i årene  

 1992-95 bliver berettiget til afgift i henhold til stk. 1 og 2, oppebærer  

 uanset bestemmelsen i stk. 3 i de nævnte år henholdsvis 90, 80, 70 og 60 pct.  

 af fuld afgift.
§ 4. Afgiften til de berettigede efter §§ 2 og 3 fordeles i årene  

 1992-96 i to puljer.
Den ene pulje fordeles på grundlag af antallet af  

 udlånsenheder, hvormed den enkelte berettigede er repræsenteret på  

 bibliotekerne.
Den anden pulje fordeles på grundlag af sidetal pr. titel og  

 antallet af udlånsenheder pr. titel, hvormed de berettigede er repræsenteret  

 i bibliotekerne.
For lydbånd m.v. er grundlaget indlæste minutter i stedet  

 for sidetal.
 Stk. 2. Fra og med 1997 fordeles biblioteksafgiften alene på  

 grundlag af sidetal pr. titel og antallet af udlånsenheder pr. titel.
Stk. 3. Den i stk. 1, 2. punktum, nævnte pulje udgør i finansårene  

 1992-96 henholdsvis 75, 65, 55, 40 og 25 pct. af den årlige bevilling.
Den  

 resterende del af bevillingen i de pågældende år anvendes til fordeling af  

 den i stk. 1, 3. punktum, nævnte pulje.
Stk. 4. Berettigede efter lovens § 2, stk. 1, nr. 2, modtager  

 alene biblioteksafgift fra den i stk. 1, 3. punktum, nævnte pulje og kun en  

 tredjedel afgift.
Fordeling af afgift mellem flere afgiftsberettigede finder  

 bortset fra billedbøger ligeledes alene sted fra den i stk. 1, 3. punktum,  

 nævnte pulje.
Stk. 5. Beløb under 1.200 kr. udbetales ikke.
Beløbsgrænsen  

 reguleres årligt med satsreguleringsprocenten, jf. lov om en  

 satsreguleringsprocent.
Stk. 6. Fra og med 1997 udbetales der til en berettiget person  

 ikke over 200.000 kr. i biblioteksafgift.
Beløbsgrænsen reguleres herefter  

 årligt med satsreguleringsprocenten, jf. lov om en satsreguleringsprocent.
 Stk. 7. Kulturministeren fastsætter nærmere regler om ydelse af  

 afgift efter stk. 1 og 2. Der kan herunder fastsættes bestemmelser om, at  

 særlige kategorier af de i § 2 nævnte bøger og visse bidrag til sådanne bøger  

 ikke skal medføre afgift.
 § 5. Fordelingen af biblioteksafgiften finder sted på grundlag af  

 indberetninger fra folkebiblioteker, folkeskolens biblioteker,  

 Folkebibliotekernes Depotbibliotek, Folkebibliotekernes Indvandrerbibliotek,  

 Danmarks Blindebibliotek og Søfartens Bibliotek, i det omfang disse  

 biblioteker har deres bogbestand registreret i maskinlæsbar form.
 Stk. 2. Kulturministeren kan fastsætte nærmere regler om,  

 hvorledes bibliotekerne skal foretage indberetning.
 § 6. Administrationen af biblioteksafgiften varetages af Statens  

 Bibliotekstjeneste.
 Stk. 2. Klager over fordelingen af biblioteksafgift efter lovens  

 §§ 1-5 skal for et givet finansår være indgivet til Statens  

 Bibliotekstjeneste senest den 15. oktober i det pågældende år.
§ 7. Afgørelser truffet af Statens Bibliotekstjeneste efter § 6,  

 stk. 2, kan indbringes for et af kulturministeren nedsat nævn, der har den  

 endelige administrative afgørelse.
Ministeren fastsætter nærmere regler for  

 nævnets virksomhed.
 § 8. På finansloven opføres årligt et rådighedsbeløb til fordeling  

 efter ansøgning til komponister, tekstforfattere, udøvende kunstnere og  

 andre, hvis grammofonplader, lydbånd og andre lydbærende materialer, som er  

 udgivet i Danmark, benyttes på bibliotekerne.
 Stk. 2. Kulturministeren fastsætter nærmere regler om fordelingen  

 af beløbet og kan herunder fastsætte, at beløbet fordeles af et udvalg, der  

 nedsættes af ministeren, og at udvalget træffer den endelige administrative  

 afgørelse.
 § 9. På finansloven opføres årligt et rådighedsbeløb til fordeling  

 efter ansøgning til billedkunstnere, der er repræsenteret i bibliotekerne med  

 originalkunst eller diasserier, grafik, fotografier og plakater, som er  

 udgivet i Danmark.
 Stk. 2. Kulturministeren fastsætter nærmere regler om fordelingen  

 af beløbet og kan herunder fastsætte, at beløbet fordeles af et udvalg, der  

 nedsættes af ministeren, og at udvalget træffer den endelige administrative  

 afgørelse.
 § 10. Kulturministeren kan fastsætte nærmere regler om lovens  

 anvendelse i forhold til andre lande.
 § 11. Loven træder i kraft den 1. januar 1992.
 Stk. 2. Forslag til revision af loven fremsættes for Folketinget i  

 folketingsåret 1996-97.
 § 12. Lov om biblioteksafgift, jf. lovbekendtgørelse nr. 455 af  

 23. juni 1989, ophæves.
 § 13. Loven gælder ikke for Færøerne og Grønland.
