 Det er en betingelse for en fraskilt hustrus bevarelse af enkepensionsret,  

 at der efter skilsmissen påhviler manden pligt til at yde bidrag til hendes  

 underhold, jf. § 2, stk. 1, 1. punktum, i loven om bevarelse af  

 enkepensionsret ved separation og skilsmisse.
 Retten til enkepension skal noteres hos den pensionsberegnende myndighed.
 Underholdsbidrag kan enten være fastsat af overøvrigheden eller aftalt  

 mellem parterne.
Som hovedregel er der i skilsmissebevillingerne fastlagt  

 underholdsbidragspligt således, at det er overladt til overøvrigheden  

 (statsamtet) at fastsætte størrelsen af bidraget.
I sådanne tilfælde kan  

 enkepensionsretten noteres - uanset om der for tiden ikke er fastsat noget  

 bidrag.
 Men hvis underholdsbidragets størrelse alene beror på aftale mellem  

 parterne, har Finansministeriet på tjenestemandspensionsområdet - som en  

 forudsætning for notering af retten til enkepension - krævet, at bidraget har  

 en sådan størrelse, at aftalen indebærer en reel bidragsforpligtelse for den  

 fraskilte mand.
 Denne minimumsgrænse har gennem en årrække andraget 1.200 kr. årlig.
 Efter drøftelse med Rigsrevisionen følger Finansministeriet nu den  

 praksis, at notering af enkepensionsret i sager, hvor størrelsen af bidraget  

 er aftalt mellem parterne, og hvor skilsmissebevillingen eller -dommen er  

 dateret efter 31. oktober 1986, forudsætter, at underholdsbidraget er mindst  

 400 kr. månedlig.
 Finansministeriet går ud fra, at modtagerne af denne skrivelse fremover  

 følger denne praksis ved notering af enkepensionsret i tilfælde, hvor  

 bidraget er aftalt.
 Finansministeriet vil periodevis justere minimumsgrænsen og udsende ny  

 meddelelse, når beløbet forhøjes.
 I øvrigt forudsættes tvivlsspørgsmål om lov om bevarelse af  

 enkepensionsret ved separation og skilsmisse forelagt Finansministeriet,  

 Administrations- og Personaledepartementet.
Finansministeriet Administrations- og Personaledepartementet Den P.
M.
V.
E.
B.
