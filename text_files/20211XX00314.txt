Skriftlig fremsættelse (9. december 2021) Ministeren for fødevarer, landbrug og fiskeri (Rasmus Prehn):
 Herved tillader jeg mig for Folketinget at fremsætte:
Forslag til lov om ændring af lov om gødning og jordforbedringsmidler m.v. (Tilpasninger som følge af en ny gødningsforordning, nye produktkategorier og obligatorisk digital kommunikation m.v.) (Lovforslag nr.
L 99) Det primære formål med lovforslaget er at foretage de tilpasninger af lov om gødning og jordforbedringsmidler m.v. (gødningsloven), der er nødvendige for at kunne anvende den nye gødningsforordning.
 Forordningen trådte i kraft i juli 2019, og dens regler om markedsføring af EU-gødningsprodukter finder anvendelse fra 16. juli 2022.
Med gødningsforordningen fastsættes der krav, som de enkelte produkter skal overholde, for at de kan markedsføres som CE-mærkede EU-gødningsprodukter.
EU-Medlemsstaterne må som udgangspunkt ikke hindre tilgængeliggørelse på markedet af disse CE-mærkede produkter af grunde, der er reguleret af forordningen.
Erhvervsdrivende, der ønsker at markedsføre et gødningsprodukt, kan også beslutte ikke at markedsføre produktet efter reglerne i den nye gødningsforordning.
I sådanne tilfælde vil produktet skulle overholde de krav, som de enkelte medlemsstater fastsætter nationalt.
For at sikre, at gødningsloven ikke indeholder regler, der vil kunne være i strid med forordningens regler om fri markedsføring af CE-mærkede produkter, foreslås gødningslovens §§ 1 og 6 justeret.
Gødningslovens § 1 vedrører krav til gødningsprodukter, der markedsføres i Danmark, og gødningslovens § 6 vedrører myndighedernes foranstaltninger, mens det undersøges, om et produkt har en skadelig effekt.
For begge reglers vedkommende er der tale om forhold, der også er reguleret i den nye gødningsforordning.
Med lovforslaget foreslås rammerne for bemyndigelsen til at fastsætte regler, der er nødvendige for anvendelse af EU-forordninger om forhold, der er omfattet af loven, justeret.
Justeringen indebærer, at der kan fastsættes de nødvendige regler for at anvende den nye gødningsforordning.
Samtidig gives ministeren mulighed for at videreføre den gældende registrerings- og anmeldelsesordning, så den også omfatter CE-mærkede gødningsprodukter.
 Uafhængigt af den nye gødningsforordning foreslås gødningslovens § 9 a om obligatorisk digital kommunikation opdateret og udvidet til at omfatte kommunikation for hele det område, som gødningsloven vedrører.
Endvidere foreslås listen over produkter, der kan fastsættes regler for i medfør af loven, udvidet, så der også kan fastsættes regler for biostimulanter og hæmmere.
For både biostimulanter og hæmmere vil ændringerne indebære, at der kan fastsættes nationale regler for samme kreds af produkter, som er reguleret ved den nye gødningsforordning.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
