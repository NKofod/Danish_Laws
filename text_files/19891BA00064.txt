Nr BSF 64 Forslag til folketingsbeslutning om erstatning ved kondemnering af ejer-  

 og andelsboliger Fremsat af Holger K.
Nielsen (SF) Kirsten Jacobsen (FP) den 23. februar 1990 Folketinget opfordrer regeringen til at fremsætte forslag til lov om ændring af lov om byfornyelse og boligforbedring efter følgende retningslinjer:
 1. I tilfælde af kondemnering af ejerboliger og andelsboliger i medfør af  

 § 73 pålægges det kommunen at yde erstatning svarende til boligens værdi  

 ifølge seneste årsvurdering før kondemneringsbeslutningen.
 2. Der kan kun ydes erstatning, hvis ejer- eller andelsboligen er  

 erhvervet før den 1. januar 1990.
 3. Erstatning kan ydes til ejeren af boliger, som udsættes for en  

 fremtidig kondemneringsbeslutning, eller hvor der er truffet beslutning om  

 kondemnering, men hvor fristen for fortsat beboelse endnu ikke er udløbet.
Bemærkninger til forslaget Hensigten med beslutningsforslaget er at rette op på en række utilsigtede  

 virkninger af kondemneringsbestemmelserne i lov om byfornyelse og  

 boligforbedring.
Kommunalbestyrelsen kan ifølge disse bestemmelser nedlægge  

 forbud mod beboelse af en bolig, hvis benyttelsen skønnes at være forbundet  

 med sundhedsfare eller brandfare, og hvis det ud fra en samlet vurdering ikke  

 skønnes at være rimeligt at påbyde foranstaltninger, som afhjælper faren.
 I tilfælde af en kondemneringsbeslutning skal der foretages en  

 efterfølgende regulering af årsvurderingen, og der gives ingen erstatning.  

 Dette betyder i praksis, at boligen bliver værdiløs, og at eventuel gæld i  

 boligen vil blive forlangt indfriet.
Mange især yngre mennesker, som bor i ejerlejligheder eller  

 andelslejligheder, er kommet i klemme i forbindelse med  

 kondemneringsbeslutninger.
Dette gælder især i Københavns Kommune, hvor  

 boligkommissionen har anlagt en meget aktiv kondemneringslinje i forbindelse  

 med kælderlejligheder.
Adskillige af disse er i sin tid blevet omdannet til  

 ejerlejligheder eller andelslejligheder, som det på grund af den almindelige  

 boligsituation har været muligt at videresælge - ofte til unge mennesker.
Disse mennesker står ved en kondemnering i en håbløs situation.
De er  

 ganske vist berettigede til en erstatningsbolig, men indehaveren af en  

 ejerlejlighed er samtidig forpligtet til at indfri gælden i boligen, som ofte  

 beløber sig til flere hundrede tusinde kroner.
Det skal understreges, at også boligministeren erkender problemet.
I et  

 svar til Folketingets Boligudvalg af 25. januar 1990 (alm. del - bilag 70)  

 skriver boligministeren bl.a., at Boligministeriet tidligere har  

 »iværksat undersøgelser med henblik på at finde løsninger, som kunne  

 hjælpe bl.a. ejere af kondemnerede ejerlejligheder«.
Den pågældende undersøgelse gav intet resultat, men ministeriet var  

 »imidlertid fortsat af den opfattelse, at det for den enkelte ejer af en  

 kondemneret ejendom kan have betydelige følger, når kondemneringsfristen  

 udløber (benyttelsesforbudet indtræder). Selv om kommunen har opfyldt sin  

 genhusningsforpligtelse, vil f.eks. en ejer af en kondemneret ejerbolig  

 fortsat skulle betale ydelser på optagne lån, der havde ejerboligen som  

 pantesikkerhed.« På baggrund af ovenstående foreslog regeringen i forbindelse med  

 revisionen af byfornyelsesloven i maj 1989, at der kan gives en ny frist for  

 benyttelsens ophør til maksimalt 15 år.
Herved kunne eventuelle lån være  

 udamortiserede og formuetabet ville være begrænset.
Ændringen giver imidlertid ingen sikkerhed for, at kommunen vil anvende  

 fristforlængelsen, selv om det ud fra en række betragtninger kunne forekomme  

 rimeligt.
Det må anses for tvivlsomt, om Københavns Kommune vil bruge den i  

 særlig stort omfang, den hidtidige praksis taget i betragtning.
Under alle  

 omstændigheder forekommer det urimeligt, at offentlige myndigheder gennem en  

 kondemneringsbeslutning kan gøre en bolig værdiløs, uden at der ydes  

 erstatning.
Det foreslås derfor, at der i forbindelse med kondemnering af ejer- og  

 andelsboliger ydes en erstatning svarende til seneste årsvurdering før  

 kondemneringsbeslutningen.
Det forudsættes, at erstatningen udbetales ved  

 udløbet af den fastsatte frist for benyttelse af boligen.
Det fastsatte  

 erstatningsbeløb påtegnes i tingbogen.
 For at undgå uhensigtsmæssige konsekvenser for prisdannelsen for  

 ejerlejligheder foreslås, at erstatning kun gives, såfremt ejer- eller  

 andelsboligen er erhvervet før den 1. januar 1990. Det forudsættes, at der  

 gives erstatning til alle ejere af ejer- og andelsboliger erhvervet før 1.  

 januar 1990, som udsættes for fremtidig kondemnering, eller som ved lovens  

 vedtagelse har fået en kondemneringsbeslutning, og hvor fristen for fortsat  

 beboelse endnu ikke er udløbet.
