Vejledning om delmål for folkeskolens  

 undervisning og om  

 beskrivelser af undervisningens fremme af elevernes alsidige  

 og personlige udvikling Ved bekendtgørelse nr. 154 af 7. marts 2001 om ændring af  

 bekendtgørelse nr. 482 af 6. juni 1994 om formålet med  

 undervisningen i folkeskolens fag og obligatoriske emner med angivelse af  

 centrale kundskabs- og færdighedsområder, som ændret ved  

 bekendtgørelse nr. 702 af 7. august 1995, er der gennemført  

 visse ændringer af bekendtgørelsen.
 Ændringerne indebærer, at der for fagene dansk og matematik  

 med virkning fra den 1. august 2001 er fastsat tydeligere mål for  

 undervisningen ved undervisningens afslutning, samt at det af de lokale  

 læseplaner for de pågældende fag eller på en anden  

 hensigtsmæssig måde skal fremgå, hvilke delmål der  

 lokalt er fastsat for undervisningen på de forskellige klassetrin i  

 overensstemmelse med de ændrede centrale kundskabs- og  

 færdighedsområder, jf. § 1 a, og § 12.
 Med hensyn til folkeskolens øvrige obligatoriske fag og tilbudsfag,  

 jf. folkeskolelovens § 5, stk. 2 - 4, får ændringen i  

 § 1, stk. 3, virkning fra den 1. august 2002, medens § 1,  

 stk. 3, først får virkning for folkeskolens øvrige  

 fag og emner fra den 1. august 2003.
Ændringerne indebærer desuden, at der med virkning fra den 1.  

 august 2002 skal være beskrivelser af målene for elevernes  

 alsidige personlige udvikling.
Dette kan ske i læseplanerne eller  

 på anden hensigtsmæssig måde.
 I tilslutning til bekendtgørelsen skal følgende  

 understreges:
 Som det fremgår af folkeskolelovens formålsbestemmelse, jf.  

 lovens § 1, stk. 1, er det folkeskolens opgave i samarbejde med  

 forældrene at fremme elevernes tilegnelse af kundskaber,  

 færdigheder, arbejdsmetoder og udtryksformer, der medvirker til den  

 enkelte elevs alsidige personlige udvikling.
 Folkeskolens formål er grundlaget, når skolens værdier  

 skal formuleres, når der skal opstilles mål, og når der  

 skal skabes sammenhæng mellem værdier, mål og undervisning.  

 Der påhviler den enkelte kommunalbestyrelse, jf. lovens § 2,  

 stk. 1, et selvstændigt ansvar for, at dette sker.
I lovens § 2, stk. 2, pålægges skolen ansvaret for  

 undervisningens kvalitet i henhold til folkeskolens formål.
Samtidig  

 giver loven skolen en række frihedsgrader til at organisere og  

 tilrettelægge undervisningen, jf. blandt andet lovens § 5, §18 og  

 § 25.
 Der henvises til lovens § 44, stk. 8, hvorefter det er overladt  

 til den enkelte skolebestyrelse at udarbejde forslag til kommunalbestyrelsen  

 om skolens læseplaner samt til § 40, stk. 3, hvoraf  

 fremgår, at det er kommunalbestyrelsen, der godkender de forslag til  

 læseplaner, som den enkelte skolebestyrelse har udarbejdet.
I henhold til lovens § 45 påhviler det skolens leder i  

 samarbejde med lærerne og skolens øvrige ansatte at sikre, at  

 undervisningen gennemføres på en sådan måde, at den  

 bedst muligt lever op til folkeskolens formål.
Dette skal ske inden for  

 lovgivningens rammer og inden for de rammer, som kommunalbestyrelsen har  

 fastsat og skal være i overensstemmelse med de principper, som  

 skolebestyrelsen har vedtaget.
 Det er i henhold til lovens § 18, stk. 2, skolelederens opgave  

 at sikre, at klasselæreren og klassens øvrige lærere  

 planlægger og tilrettelægger undervisningen, så den rummer  

 udfordringer for alle elever.
Det følger desuden af lovens § 13, stk. 2, at der som led  

 i undervisningen løbende skal foretages en evaluering af elevernes  

 udbytte.
Denne evaluering skal danne grundlaget for vejledningen af den  

 enkelte elev og for undervisningens videre planlægning.
Det  

 forudsættes, at den løbende evaluering kommer til at inddrage  

 spørgsmål om det enkelte barns udvikling frem mod de formulerede  

 delmål, og at evalueringen dermed fortsat bidrager til  

 gennemførelse af en differentieret undervisning, der er tilpasset den  

 enkelte elev.
Kommunerne behøver ikke at godkende helt nye læseplaner for  

 de enkelte fag og emner med henblik på at integrere delmålene i  

 læseplanerne.
Fastsættelsen af delmål vil kunne optages som  

 et tillæg til den gældende læseplan.
De vedtagne  

 delmål vil endvidere kunne fremgå på en anden  

 hensigtsmæssig måde, under den forudsætning, at  

 skolebestyrelsens kompetence vedr. udarbejdelse af læseplaner i  

 øvrigt følges.
Det samme gælder beskrivelserne af,  

 hvorledes skolen vil arbejde med elevernes alsidige personlige udvikling.
 Uanset på hvilken måde man lokalt ønsker at opfylde  

 kravene, kræves det som nævnt ovenfor, at kommunalbestyrelsen  

 godkender indholdet heraf.
 Undervisningsministeriet vil udsende vejledninger til formulering af  

 delmål og til beskrivelser af elevernes alsidige personlige  

 udvikling.
 Ad § 1, stk. 1-3.
Ændringerne indebærer, at der fastlægges tydeligere  

 mål for undervisningen i dansk og matematik ved undervisningens  

 afslutning i de pågældende fag.
Endvidere indebærer  

 ændringerne, at der i de lokale læseplaner skal beskrives  

 delmål, der for dansk og matematik og efterfølgende for en lang  

 række af folkeskolens øvrige fag anbefales at dække 2-3  

 års undervisning i faget på baggrund af nærmere  

 pædagogiske eller praktiske overvejelser.
Det er hensigten med ønsket om præcisering af mål og  

 delmål at sikre, at undervisningen i folkeskolens forskellige fag og  

 emner kommer til at understøtte hinanden.
Dette kan gøres ved  

 rettidigt at bibringe eleverne de fornødne kundskaber og  

 færdigheder, som ligger til grund for undervisningen i andre fag.
 Ad § 1, stk. 4 og 5.
 Ændringerne indebærer en tydeliggørelse af, at arbejdet  

 med elevernes alsidige personlige udvikling bliver et integreret element i  

 hele skolens virksomhed.
For eleverne skal indholdet af skolens undervisning således  

 være mere end fag og emner.
Undervisningen skal tillige medvirke til  

 den fortsatte udvikling af læringsprocesser og metoder, samarbejds- og  

 kommunikationsformer, kreativitet mv., der kan understøtte elevernes  

 alsidige udvikling og personlige trivsel.
De ændrede bestemmelser lægger op til, at kommunen i  

 samarbejde med forældre og skole beskriver, hvordan denne udvikling kan  

 fremmes.
Det forudsættes, at kommunale mål for den lokale  

 folkeskole, værdigrundlaget for den lokale skole mv. medinddrages i  

 overvejelserne.
Det er af afgørende betydning for den lokale forankring, at  

 forældre, elever, lærere og pædagoger inddrages i disse  

 arbejdsprocesser.
Det er hensigten, at dette arbejde skal resulterer i en  

 synliggørelse af målene for hele skolens undervisning.
