Skriftlig fremsættelse (24. oktober  

 2002) Socialministeren Herved tillader jeg mig for Folketinget at  

 fremsætte:
Forslag til lov om ændring af lov om social  

 service (Ophævelse af anciennitetsprincippet ved optagelse i dagtilbud  

 til børn) (Lovforslag nr.
L 38).
 Lovforslaget er et led i udmøntningen af  

 regeringens aftale med Kommunernes Landsforening om kommunernes  

 økonomi i 2003.
 Der stilles forslag om ophævelse af  

 anciennitetsprincippet ved optagelse i dagtilbud til børn.
 Formålet er at give kommunerne større frihed  

 og fleksibilitet ved tilrettelæggelsen af optagelsen af børn i  

 dagtilbud.
 Den enkelte kommune skal fremover ud fra lokale forhold  

 fastsætte retningslinier for optagelse af børn i dagtilbud.  

 Hermed kan en kommune lettere tage hensyn til, at forældre i arbejde  

 kan bevare tilknytningen til arbejdsmarkedet, at ledige forældre kan  

 modtage arbejde, at kontanthjælpsmodtagere, forsikrede ledige,  

 revalidender m.fl. kan støttes i en indslusning på  

 arbejdsmarkedet, at søskende kan komme i samme dagtilbud, og at  

 ønsker til den konkrete sammensætning af børnegrupperne i  

 dagtilbudene kan tilgodeses.
 Kommunerne kan ikke fastsætte retningslinier, der  

 udelukker grupper af børn fra at få en plads i et dagtilbud.  

 Alle børn har adgang til at blive optaget i et dagtilbud, men  

 ventetiden kan blive lidt længere for nogle børn.
 For at understrege at ingen grupper af børn kan  

 nedprioriteres, skal kommuner uden pasningsgaranti efter servicelovens § 15 a  

 fastsætte en forventet længste ventetid for optagelse i  

 dagtilbud.
 Med lovforslaget præciseres det, at ingen  

 børn kan opsiges fra et dagtilbud, uden at der tilbydes et andet  

 tilsvarende dagtilbud eller anden relevant foranstaltning.
Der er med lovforslaget ikke tilsigtet en udvidelse af  

 kommunernes forpligtelser.
Lovforslaget giver mulighed for at ændre  

 på rækkefølgen for børns optagelse i dagtilbud, men  

 der ændres ikke på børns grundlæggende adgang til at  

 få en plads i et dagtilbud.
 Lovforslaget giver ikke anledning til ændringer i  

 bloktilskuddet.
 Med disse bemærkninger skal jeg indstille  

 lovforslaget til Folketingets velvillige behandling.
