(Til statsskattedirektoratet og amtsskatteinspektoraterne) 1. Bekendtgørelse af 19. juni 1981 er udsendt.
 Ved denne bekendtgørelse udvides amtsskatteinspektoraternes adgang til at  

 frafalde afgiftsforhøjelse i henhold til §§ 45 og 47 i lov om afgift af arv  

 og gave.
 Den eksisterende adgang for amtsskatteinspektoraterne til at give  

 udsættelse med indsendelse af gaveanmeldelse i 3 måneder opretholdes uændret.
 Endvidere bemyndiges statsskattedirektoratet til at give kortvarig  

 udsættelse med betaling af gaveafgiften som et led i opkrævningen.
 De eksisterende regler, hvorefter amtsskatteinspektoraterne træffer  

 afgørelse om udsættelse med betaling af afgift ved klage over  

 værdiansættelser til landsskatteretten, opretholdes uændrede.
 2. Ifølge bekendtgørelsens § 1 kan  

 amtsskatteinspektoraterne nu i alle tilfælde træffe afgørelse om nedsættelse  

 af gaveafgiftsforhøjelser, der er forskyldt efter §§ 45 og 47 i lov om afgift  

 af arv og gave.
 De hidtidige beløbsmæssige og tidsmæssige begrænsninger er ophævet.
 3. Amtsskatteinspektoraterne kan i almindelighed  

 nedsætte forhøjelsen efter §§ 45 og 47 i lov om afgift af arv og gave til et  

 beløb, der kan beregnes som 1 pct. af den skyldige afgift pr. påbegyndt måned  

 af forsinkelsen med indsendelse af gaveafgiftsanmeldelsen.
4. Forhøjelsen kan dog helt falde væk, såfremt  

 forsinkelsen skyldes, at parterne oprindelig var af den opfattelse, at der  

 ikke forelå en gave og dette skyldtes en undskyldelig misforståelse  

 vedrørende værdiansættelsen.
Dette vil f. eks. kunne være tilfældet ved  

 overdragelse af fast ejendom og aktier i et ikke børsnoteret selskab.
Ved  

 undskyldelige vildfarelser vedrørende selve afgiftspligten og undskyldelige  

 misforståelser af reglerne om, hvorledes gaveanmeldelse indgives, bør man i  

 almindelighed ikke lade afgiften bortfalde helt, men alene nedsætte til de  

 foran omtalte beløb på 1 pct. pr. påbegyndt måned af forsinkelsen.
 5. Inspektoraterne kan anvende reglerne om nedsættelse  

 eller bortfald af forhøjelserne, selvom der ikke foreligger nogen udtrykkelig  

 ansøgning.
 6. I tilfælde, hvor den afgiftspligtige ved dom er  

 blevet forpligtiget til at indgive gaveanmeldelse, bør dobbelt forhøjelse  

 ikke frafaldes uden forelæggelse for skattedepartementet.
7. Ifølge bekendtgørelsens § 2 kan  

 amtsskatteinspektoraterne give udsættelse med indgivelse af gaveanmeldelse  

 indtil 1. maj i året efter det kalenderår, i hvilket gaven er givet.
Denne  

 regel er overført uændret fra skattedepartementets cirkulære nr. 38 af 17.  

 februar 1948.
 8. Ifølge bekendtgørelsens § 3 kan  

 statsskattedirektoratet som et led i opkrævningen give udsættelse med  

 betaling af gaveafgiften, herunder tillade afdragsvis betaling, i indtil et  

 år efter afgiftens forfaldsdag.
I de tilfælde udsættelse gives, sker det normalt uden, at der stilles krav  

 om sikkerhed.
Ved store afgiftsbeløb kan der dog efter omstændighederne være  

 anledning til at forlange sikkerhed i form af bankgaranti.
Udsættelsen ændrer  

 ikke gaveafgiftens forfaldsdag og der skal betales renter i henhold til arve-  

 og gaveafgiftslovens § 33, stk. 1, med 0,5 pct. pr. påbegyndt måned af  

 forsinkelsen med betalingen fra forfaldsdag at regne.
Renterne er ikke  

 fradragsberettigede i den skattepligtige indkomst.
 Ansøgning om udsættelse indgives til statsskattedirektoratet, regnskabs-  

 og opkrævningsafdelingen, postbox 100, Birkerød.
9. Bemyndigelsen til at give udsættelse med betalingen  

 som et led i opkrævningen anvendes for det første i de tilfælde, hvor der  

 ikke er formel hjemmel til at give en henstands- eller afdragsordning efter  

 lovens § 11, stk. 3 og 4. Disse bestemmelser forudsætter enten, at der  

 foreligger særlige omstændigheder eller at den afgiftspligtige erhvervelse  

 omfatter fast ejendom eller en erhvervsvirksomhed.
Bemyndigelsen anvendes for  

 det andet i tilfælde, hvor der vel er formel hjemmel til at anvende lovens §  

 11, stk. 3 og 4, men hvor en udsættelse med betalingen som et led i  

 opkrævningen forekommer mere hensigtsmæssig.
Om lovens § 11, stk. 3 og 4,  

 bemærkes, at de normalt kun anvendes, såfremt man tillader, at afgiften  

 afvikles over en længere periode end et år, og der kræves normalt  

 sikkerhedsstillelse.
Ansøgninger om henstands- og afdragsordninger efter  

 lovens § 11, stk. 3 og 4, indgives fortsat til skattedepartementet.
10. Klager over værdiansættelsen eller  

 afgiftsberegningen medfører ikke, at afgiftens forfaldstid udskydes.  

 Amtsskatteinspektoraterne kan give henstand med afgiftens betaling i tilfælde  

 af klage til landsskatteretten over værdiansættelsen.
Ved klage til  

 skattedepartementet over afgiftsberegningen tager skattedepartementet selv  

 stilling til eventuelle ansøgninger om henstand.
Henstand som følge af klage kan alene gives imod forrentning i henhold til  

 arve- og gaveafgiftslovens § 33, stk. 5, med 0,5 pct. pr. påbegyndt måned af  

 forsinkelsen.
Renten er ikke fradragsberettiget i den skattepligtige  

 indkomst.
 11. Statsskattedirektoratets og  

 amtsskatteinspektoraternes afgørelser kan påklages til skattedepartementet.  

 De afgiftspligtige skal have vejledning om klagemulighederne.
 12. Pkt. 6-9 og 16 i skattedepartementets cirkulære af  

 25. september 1975 om frafald af forhøjelse af arve- og gaveafgift m. m.,  

 pkt. 59 og 60 i skattedepartementets cirkulære nr. 144 af 17. juni 1970 og  

 skattedepartementets cirkulære af 17. februar 1948 ophæves.
