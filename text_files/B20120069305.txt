Bekendtgørelse om betaling for myndighedsbehandling efter lov om elforsyning og lov om fremme af vedvarende energi I medfør af § 51, stk. 2 og 3, § 51 a, § 78, stk. 12, § 90, stk. 1, nr. 1, og § 91 a i lov om elforsyning, jf. lovbekendtgørelse nr. 279 af 21. marts 2012, som ændret ved lov nr. 575 af 18. juni 2012, og § 58 og § 68, stk. 1, nr. 1, i lov om fremme af vedvarende energi, jf. lovbekendtgørelse nr. 1074 af 8. november 2011, fastsættes:
 § 1. Energinet.dk skal betale de i § 2 fastsatte takster for elektricitet, der anvendes til forbrug, til dækning af:
 1) Energistyrelsens og Energitilsynets omkostninger til:
 a) Tilsyn med overholdelse af vilkår i de kollektive elforsyningsvirksomheders og forsyningspligtige virksomheders bevillinger samt med den virksomhed, som Energinet.dk og dennes helejede datterselskaber i medfør af § 2, stk. 2 og 3, i lov om Energinet.dk udøver i medfør af lov om elforsyning, jf. § 51, stk. 1 og 2, i lov om elforsyning.
 b) Behandling og vurdering af de kollektive elforsyningsvirksomheders planlægnings-, udviklings- og forskningsopgaver samt opgaver vedrørende energibesparelser, jf. § 51, stk. 3, i lov om elforsyning.
 c) Behandling af ansøgninger om bevillinger, jf. § 51 a, nr. 1, i lov om elforsyning, dog undtaget ansøgninger om bevilling til produktionsvirksomhed, jf. stk. 3.
 d) Behandling af ansøgninger om tilladelser, jf. § 51 a, nr. 2, i lov om elforsyning og § 58, nr. 1, i lov om fremme af vedvarende energi, dog undtaget ansøgninger om tilladelser til bevillingspligtige produktionsvirksomheder, jf. stk. 3.
 e) Tilsyn med overholdelse af vilkår i tilladelser og godkendelser, jf. § 51 a, nr. 4, i lov om elforsyning og § 58, nr. 2, i lov om fremme af vedvarende energi, dog undtaget tilsyn med overholdelse af vilkår i tilladelser og godkendelser til bevillingspligtige produktionsvirksomheder, jf. stk. 3.
 f) Energitilsynets etablering og drift, jf. § 78, stk. 11, i lov om elforsyning.
 2) De udgifter vedrørende forhold på elområdet, der er forbundet med et godkendt privat ankenævns (Ankenævnet på energiområdet) oprettelse og drift, jf. § 91 a, 1. pkt., i lov om elforsyning.
 Stk. 2. Energinet.dks betaling af de i § 2 fastsatte takster sker endvidere til dækning af Energistyrelsens omkostninger til:
 1) Behandling og vurdering af planlægningsopgaver omfattet af § 4, stk. 2, i lov om Energinet.dk, jf. § 51, stk. 3, i lov om elforsyning.
 2) Behandling af godkendelser af udbygninger af transmissionsnet efter § 4, stk. 3, i lov om Energinet.dk, jf. § 51 a, nr. 3, i lov om elforsyning.
 Stk. 3. De bevillingspligtige produktionsvirksomheder efter § 10 i lov om elforsyning, betaler ud fra timeforbruget for behandling af ansøgninger om bevillinger og tilladelser samt for tilsyn med overholdelse af vilkårene heri, jf. § 51, stk. 1 og 2, og § 51 a, nr. 1, 2 og 4, i lov om elforsyning og § 58 i lov om fremme af vedvarende energi.
 Stk. 4. Myndighedernes udgifter ved udøvelsen af myndighedsbehandlingen omtalt i stk. 3 beregnes på grundlag af en opgørelse over det antal timer, der er medgået til udførelsen af den enkelte opgave, og den timesats, der er fastsat efter stk. 5.
 Stk. 5. Timesatsen fastsættes på grundlag af den gennemsnitlige lønudgift til de medarbejdere, der deltager i myndighedsbehandlingen, tillagt en forholdsmæssig andel af de øvrige administrative omkostninger forbundet med myndighedsbehandlingen i det pågældende regnskabsår.
§ 2. For betaling efter § 1, stk. 1 og 2, fastsættes følgende takster pr.
MWh, der anvendes til forbrug i Danmark:
1) 1. januar 2010  31. december 2010: 1,22 kr. pr.
MWh.
2) 1. januar 2011  31. december 2011: 1,37 kr. pr.
MWh, heraf 0,82 kr. til Energitilsynet, 0,11 kr. til Ankenævnet på energiområdet og 0,44 kr. til Energistyrelsen.
3) 1. januar 2012  31. december 2012: 1,36 kr. pr.
MWh, heraf 0,83 kr. til Energitilsynet, 0,08 kr. til Ankenævnet på energiområdet og 0,45 kr. til Energistyrelsen.
 § 3. Energistyrelsen opkræver betaling efter § 1.
 Stk. 2. Betalingen fra den systemansvarlige virksomhed efter § 1, stk. 1 og 2, erlægges som lige store kvartalsvise acontobetalinger, der fastsættes på baggrund af opgørelser over målinger af forbrug af elektricitet i det foregående kalenderår.
 Stk. 3. Den endelige betaling efter § 1, stk. 1 og 2, for et kalenderår fastsættes efter årets udgang på baggrund af opgørelser over målinger af forbruget og gældende takster i det pågældende kalenderår.
Stk. 4. Efter udløbet af et regnskabsår udarbejder Energistyrelsen på grundlag af den endeligt beregnede timesats efter § 1, stk. 5, en opgørelse over de beløb, som de bevillingspligtige produktionsvirksomheder skal betale for det pågældende år.
Dette beløb reguleres med eventuelt foreløbigt indbetalte beløb.
Slutopgørelsen fremsendes senest 5 måneder efter regnskabsårets udløb til virksomheden.
 Stk. 5. Beløb, der erlægges efter stk. 2, den endelige betaling efter stk. 3 samt beløb, der erlægges efter stk. 4, indbetales senest 30 dage efter regningens udstedelse.
Stk. 6. Der betales ikke moms af beløb, der erlægges efter denne bekendtgørelse.
Dette gælder dog ikke for så vidt angår det beløb, der erlægges i medfør af § 1, stk. 1, nr. 2. I forbindelse med opkrævningen vil det fremgå, hvor stor en del af betalingen der er moms.
§ 4. Efter udløbet af et kalenderår udarbejder Energistyrelsen en opgørelse over de beløb, som de omfattede selskaber skal betale for det pågældende år.
Er der opkrævet for meget, modregnes dette i senere indbetalinger, hvis indtægterne forventes at overstige Energistyrelsens og Energitilsynets langsigtede gennemsnitsomkostninger, jf.
Statens Budgetvejledning.
Stk. 2. Efter udløbet af et regnskabsår udarbejder Ankenævnet på energiområdet et endeligt regnskab, herunder en opgørelse over omkostninger forbundet med administrationen m.v.
Er der opkrævet for meget til Ankenævnet på energiområdet i medfør af § 1, stk. 1, nr. 2, modregnes dette i senere indbetalinger efter denne bekendtgørelse, i det omfang indbetalingen til Ankenævnet på energiområdet forventes at overstige de langsigtede gennemsnitlige omkostninger til Ankenævnet på energiområdets behandling af sager på elområdet.
 § 5. Afgørelser truffet i henhold til denne bekendtgørelse kan ikke påklages til anden administrativ myndighed.
 § 6. Bekendtgørelsen træder i kraft den 1. juli 2012 og har virkning fra den 1. januar 2012.
 Stk. 2. Bekendtgørelse nr. 586 af 9. juni 2011 om betaling for myndighedsbehandling efter lov om elforsyning og lov om fremme af vedvarende energi ophæves.
