En af toldvæsenet foretaget gennemgang af en gårdejers regnskab havde  

 medført momsforhøjelser, medens byretten ikke havde fundet tilstrækkeligt  

 grundlag for at ikende bøde.
Byrettens vurdering af det strafferetlige  

 spørgsmål var ikke af en sådan art, at det skatteretlige spørgsmål dermed var  

 afgjort, og de på grundlag af toldvæsenets beregninger foretagne forhøjelser  

 blev stadfæstet Gårdejer A klagede over, at amtsligningsrådet havde forhøjet hans  

 selvangivne indkomst for indkomstårene 1979-1982, begge inkl., med indtægt  

 ved yderligere salg af 28 svin a 800 kr., eller med 22.400 kr.
 Det var oplyst, at klageren, der havde regnskabsår fra den 1. juli til den  

 30. juni, drev en landbrugsejendom med såvel kvæg- som svinebesætning.
De af amtsligningsrådet foretagne forhøjelser havde bygget på en af  

 toldvæsenet udarbejdet opgørelse.
Denne var foretaget på grundlag af indkøb  

 af smågrise og på forbrug af foderenheder, sammenholdt med virksomhedens salg  

 m.v. af slagterisvin.
Den af toldvæsenet foretagne revision af klagerens  

 regnskaber havde medført en momsforhøjelse, som klageren havde indbragt for  

 momsvæsenet, der imidlertid havde stadfæstet toldvæsenets afgørelse.
Sagen  

 var herefter indbragt for byretten med henblik på at idømme klageren en bøde.  

 Byretten havde udtalt følgende:
 »Ved beregningen af, om der i tiltaltes svineproduktion har været  

 overskud til omsætning uden om regnskabet, indgår så mange skønnede og usikre  

 faktorer, jf. også de flere forskellige resultater af beregningerne, at  

 retten ikke ved afgørelsen af strafspørgsmålet, mod tiltaltes benægtelse,  

 finder det tilstrækkelig godtgjort, at tiltalte skulle have afgivet urigtige  

 angivelser med forsæt til at unddrage statskassen moms, hvorfor tiltalte vil  

 være at frifinde«.
 Anklagemyndigheden havde herefter indbragt byrettens dom for landsretten,  

 men anken var hævet.
Til støtte for de foretagne ansættelser havde amtsskatteinspektoratet  

 bl.a. anført, at der i de opgørelser, der var udarbejdet af klagerens  

 regnskabskonsulent, var flere fejl og unøjagtigheder.
Inspektoratet mente, at  

 konsulenten havde baseret sin udregning af gennemsnitsvægten af de til  

 slagteriet leverede svin i årene 1980/81 på kun henholdsvis 15 og 18  

 leveringer ud af i alt ca. 50 årlige leveringer.
Herved var konsulenten nået  

 frem til en højere gennemsnitsvægt end toldvæsenet, der havde brugt  

 slagteriets tal for samlet leveret antal og vægt.
Endvidere havde konsulenten medregnet døde svin til fuld vægt, medens  

 toldvæsenet havde medregnet dem som halvt »færdige«.
Disse tre  

 forhold ved de af konsulenten foretagne beregninger gav en difference i  

 forhold til toldvæsenets tal på i alt 116 svin.
Inspektoratet fandt, at  

 klageren måtte have haft en ikke ubetydelig afsætning af slagterisvin til  

 private aftagere, hvorved bemærkedes, at der ikke var bilag for leveringerne  

 til disse aftagere.
Klageren henviste bl.a. til, at byretsdommen havde lagt til grund, at der  

 i toldkammerets beregning af mulighederne for svineproduktion til omsætning  

 uden om regnskabet indgik så mange skønnede og usikre faktorer, at disse ikke  

 kunne lægges til grund.
Klageren fandt, at den eneste sikre beregningsfaktor  

 i sagen var forbrugt fodermængde, hvilket konsulenten også havde lagt til  

 grund for sin opgørelse.
Klagerens konsulent havde oplyst, at hans  

 beregninger af gennemsnitsvægten af de leverede svin var baseret på  

 stikprøver på forskellige tidspunkter af de pågældende år.
Samtidig havde han  

 også baseret vægten af smågrise på stikprøver.
Det havde herefter vist sig,  

 at den omtalte »fejl« ved slagterisvinenes vægt opvejedes af en  

 tilsvarende, men modsat rettet »fejl« ved smågrisenes vægt.
For så  

 vidt angik det forhold, at konsulenten havde medregnet de døde svin til fuld  

 vægt, oplyste han, at han oprindelig havde haft det dobbelte antal døde  

 grise, men for ikke at regne med halve grise i opstillingerne havde han  

 regnet med det halve antal færdige svin.
Efter de tilvejebragte oplysninger fandt Landsskatteretten ikke, at  

 klagerens regnskabsføring kunne anses for betryggende, og en skønsmæssig  

 ansættelse var derfor berettiget.
Det bemærkedes samtidig, at byrettens  

 vurdering af det strafferetlige spørgsmål ikke var af en sådan art, at det  

 skatteretlige spørgsmål dermed var afgjort.
Da der ikke fandtes grundlag for  

 at ændre de skøn, som amtsligningsrådet havde udøvet ved ansættelserne, blev  

 de påklagede ansættelser stadfæstet.
 LV 1988, L 2.7.1.
 (* 1) Offentliggjort i Skat 1989, nr. 5, side 404.
