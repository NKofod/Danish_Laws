Aktier købt for lånte midler - Aktier købt for lånte midler Ligningsrådet blev anmodet om svar på  

 følgende spørgsmål:
 Er aktionærerne i S A/S omfattet af  

 aktieavancebeskatningslovens § 2 c ved afståelse af aktier i selskabet,  

 når selskabet omlægger sin hidtidige investeringsstrategi.
 Sagens omstændigheder var følgende:
S A/S blev etableret i 1991, hvor ca. 180 personlige  

 aktionærer tegnede aktier i selskabet.
Samtidig med aktieinvesteringen  

 optog aktionærerne et personligt lån hos et finansieringsselskab  

 til finansiering af aktiekøbet.
S investerede sin kapital i et irsk  

 selskab, beliggende i Dublin.
 Det irske selskab har hidtil placeret kapitalen i  

 overensstemmelse med udbudsmaterialets hensigtserklæring, og p.t. er  

 kapitalen fordelt på følgende værdipapirtyper:
1) Danske statsobligationer:
- variabelt forrentede ca. 73 pct.
- med kort løbetid ca. 15 pct.
- med lang løbetid ca.  2 pct.
2) Svenske realkredit obligationer ca.  7 pct.
3) Investeringsforening, der ejer nordiske obligationer ca.  3 pct.
 Ligningsrådet har tidligere ved afgørelse af  

 8/9 1992 (j.nr. 99/92-4332-19) (TfS 1992, 525), fundet, at  

 aktionærerne, med den aktuelle risiko på de ovenfor  

 anførte investeringer i obligationer m.v., var omfattet af  

 aktieavancebeskatningslovens § 2 c, stk. 1.
 Ligningsrådets afgørelse har foranlediget  

 selskabets bestyrelse til at anmode aktionærerne om tilladelse til at  

 placere egenkapitalen væsentligt mere risikobetonet og offensivt, idet  

 det øjensynligt er den eneste måde, hvorpå  

 aktionærerne vil kunne undgå en beskatning efter  

 aktieavancebeskatningslovens § 2 c.
 Den fremtidige sammensætning af  

 værdipapirbeholdningen vil ifølge bestyrelsens oplæg  

 være således:
1) Danske obligationer maks. 60 pct.
2) Udenlandske obligationer ca. 10 pct.
3) Udenlandske  

 investeringsforeninger,  

 obligations- og   

 aktiebaserede  

 (aktieandelen udgør op  

 til 10 pct.) ca. 25 pct.
4) Danske aktier ca.  5 pct.
 Ad 1)  Der vil primært blive investeret i korte  

 danske, variabelt forrentede statsobligationer.
 Ad 2)  En andel på 5 pct. svenske obligationer  

 forventes opretholdt, medens resten investeres i amerikanske, tyske eller  

 lignende obligationer, hvorpå der vil være såvel en  

 børskursrisiko som en valutarisiko af betydeligt omfang.
Ad 3)  Der har hidtil været investeret i en  

 obligationsafdeling af en investeringsforening.
Fremover vil der blive  

 vekslet mellem investeringsforeningens enkelte aktiebaserede afdelinger med  

 hovedvægten lagt på afdelinger, som investerer i Japan, USA,  

 Schweiz og Tyskland.
 Ad 4)  Der vil blive investeret i nogle danske industri-  

 og handelsselskaber samt eventuelt i bankaktier og rederier.
Der er foretaget beregninger til illustration af, hvordan  

 afkastet ville have udviklet sig i perioden 1/7 1991 til 30/6 1992 med den  

 ovenfor nævnte værdipapirbeholdning.
Der er konkret indregnet  

 Danisco- og Novo-aktier og investeringsforeningsafdelinger med aktier i  

 Sverige og Japan samt med obligationer i England.
Beregningerne viser, at risikoen i denne periode havde  

 været af et betydeligt omfang, idet beholdningen i eksempel 1 ville  

 have givet et samlet negativt afkast på knap 4 pct. og beholdningen i  

 eksempel 2 et afkast på godt 10 pct.
Endvidere belyser et vedlagt  

 bilag, at der i løbet af den givne periode har været store  

 individuelle forskelle på afkastet i de enkelte  

 investeringsforeningsafdelinger.
Ifølge sagens natur kan usikkerheden  

 vedrørende det fremtidige afkast reelt kun beskrives ved historiske  

 oplysninger.
Den aktive og dermed risikobetonede investeringsstrategi, som  

 fremgår af beregningen, viser et negativt afkast på 3,7 pct. for  

 perioden 1/7 1991-30/6 1992.
En værdipapirsammensætning svarende til  

 beholdningen i eksempel 1 ville derfor med udgangspunkt i  

 ikrafttrædelsen af aktieavancebeskatningslovens § 2 c den 16/6 1992 og  

 frem til det oprindelige forventede tidligste afslutningstidspunkt for  

 aktieinvesteringen pr. 31/12 1994 have bevirket, at den indre værdi  

 ville være blevet reduceret med ca. 10 pct.
Dette indebærer, at  

 det samlede afkast af investeringen ville blive negativt med 2 pct.
 Hvis man i stedet vælger at se på  

 investorernes afkast fra de oprindelige investeringstidspunkter i henholdsvis  

 juni og december 1991, dvs. længe før lovbestemmelsen blev  

 indført, bliver afkastet af aktieinvesteringen i sig selv, dvs. helt  

 uanset finansieringsform, enten direkte negativt eller kun ganske ubetydelig  

 positivt ved gennemførelse af den ændrede investeringsstrategi  

 pr. 1/1 1993.
Efter forespørgerens opfattelse er afkastet af en  

 værdipapirbeholdning af den ovenfor nævnte sammensætning  

 så uforudsigeligt, at det ikke længere er muligt at forudse, om  

 afkastet kommer til at ligge på niveau med budgettet i det oprindelige  

 udbudsmateriale.
Det må således totalt set kunne sidestilles med  

 afkastet af f.eks. bankaktier, som ifølge bemærkningerne til  

 lovforslaget ikke er omfattet af de nye bestemmelser i  

 aktieavancebeskatningslovens § 2 c, stk. 1, om lånefinansierede  

 aktieerhvervelser.
Ligningsrådet lægger til grund, at S fra  

 stiftelsen i 1991 og frem til nu har anlagt en forsigtig ikke tabsgivende  

 investeringsstrategi, idet selskabets portefølje i denne periode har  

 bestået af værdipapirer med forudsigeligt afkast for 90 pct.s  

 vedkommende.
De mere risikoprægede investeringer kan dermed alene  

 påvirke selskabets resterende levetid.
Hertil kommer, at 60 pct. af  

 aktiekapitalen fortsat investeres i sikre værdipapirer, nemlig danske  

 statslånsbeviser.
Det lægges til grund, at selskabets  

 aktionærer fortsat har til hensigt at lade selskabet indtjene  

 størst muligt afkast.
Derfor finder Ligningsrådet ikke grundlag  

 for at lade en investeringsstrategi, der ikke rent faktisk har været  

 fulgt, være afgørende for, om aktionærerne skal være  

 omfattet af aktieavancebeskatningslovens § 2 c.
Ligningsrådet må på det foreliggende  

 lægge til grund, at investeringsstrategien også fremover vil  

 blive planlagt således, at aktionærernes investerede kapital ikke  

 tabes hverken helt eller delvist.
Når denne forudsætning  

 lægges til grund, finder Ligningsrådet det ikke afgørende,  

 hvor stort overskuddet /værditilvæksten bliver, når det  

 må antages, at der ikke opstår tab hos den enkelte  

 aktionær.
Når endvidere henses til, at selskabets opnåede  

 overskud/værditilvækst fortsat i det væsentlige  

 hidrører fra investering i værdipapirer med sikkert og  

 forudsigeligt afkast, finder Rådet, at det stillede  

 spørgsmål må besvares bekræftende.
