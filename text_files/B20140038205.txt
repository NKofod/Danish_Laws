Bekendtgørelse om tilskud til kommuner i forbindelse med tilbagebetaling af grundskyld i 2014 I medfør af tekstanmærkning nr. 122 til § 10 i finansloven for 2014 fastsættes:
§ 1. Økonomi- og indenrigsministeren yder i 2014 et tilskud på 150 mio. kr. til kommuner i forbindelse med tilbagebetaling af grundskyld i 2014. Evt. tilbagebetalte tilskud fra tidligere år kan genanvendes.
Evt. uudnyttede tilskud fra 2013 kan overføres til 2014, jf. § 2 i bekendtgørelse nr. 306 af 18. marts 2013 om tilskud til kommuner i forbindelse med tilbagebetaling af grundskyld i 2013.
 Stk. 2. Tilskuddet fordeles foreløbigt den 1. juli 2014 på baggrund af summen af kommunernes bogførte udgifter i 2013 til tilbagebetaling af grundskyld, som i den autoriserede kontoplan for kommuner er registreret på funktion 7.68.94 Grundskyld, gruppering 001, dranst 7, hovedart 6 Finansudgifter, og renteudgifter i forbindelse med tilbagebetaling af grundskyld, der er registreret på funktion 7.52.56 Anden kortfristet gæld med indenlandsk betalingsmodtager, gruppering 001.
 Stk. 3. Tilskuddet efterreguleres den 1. juli 2015 på baggrund af summen af kommunernes bogførte udgifter i 2014 til tilbagebetaling af grundskyld og renteudgifter i forbindelse med tilbagebetaling af grundskyld, og som er registreret i den autoriserede kontoplan for kommuner som anført i stk. 2.
 Stk. 4. Såfremt det samlede tilskud i 2014 overstiger kommunernes udgifter til tilbagebetalinger af grundskyld inkl. renter i 2014, fordeles den del af tilskuddet, der overstiger kommunernes samlede udgifter i 2014, på baggrund af differencen mellem summen af kommunernes udgifter i 2012 og 2013 til tilbagebetaling af grundskyld inkl. renter og det tilskud, som kommunerne har fået udbetalt til at dække udgifterne i 2012 og 2013, jf. dog § 2.
 Stk. 5. Tilskudsbeløb afrundes til hele kroner.
 § 2. Såfremt kommunernes udgifter til tilbagebetaling af grundskyld for årene 2012-2014 er mindre end 650 mio. kr., nedsættes tilskuddet efter § 1, stk. 1, med differencebeløbet.
 § 3. Kommunerne skal senest den 15. maj 2015 til Økonomi- og Indenrigsministeriet indsende oplysninger om de bogførte udgifter til tilbagebetaling af grundskyld inkl. renter i 2014 samt en revisorerklæring om, at udgifterne er opgjort korrekt.
 § 4. Bekendtgørelsen træder i kraft den 1. maj 2014.
