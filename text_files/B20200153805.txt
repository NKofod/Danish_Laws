Bekendtgørelse om fiskerikontrol (myndighed)1) I medfør af § 2, stk. 1-3, § 4, stk. 2, § 6, stk. 1 og 2, og § 9, stk. 4, i lov om Hav- og Fiskerifonden, jf. lovbekendtgørelse nr. 19 af 4. januar 2017, fastsættes efter bemyndigelse i henhold til § 5, stk. 1, nr. 2, i bekendtgørelse nr. 602 af 10. maj 2020 om Fiskeristyrelsens opgaver og beføjelser:
Kapitel 1 Anvendelsesområde § 1. Fiskeristyrelsen kan med henblik på at sikre den nødvendige kapacitet til at opfylde den fælles fiskeripolitik give tilsagn om tilskud til projekter og pilotprojekter i medfør af forordning nr. 2014/508/EU artikel 76, stk. 2, litra a-h, j og k vedrørende 1) indkøb, installation og udvikling af teknologi, herunder hardware og software, fartøjssporingssystemer (VDS), TV-overvågningssystemer (CCTV) og IT-netværk, der muliggør indsamling, forvaltning, validering, analyse, risikostyring, præsentation (ved hjælp af websteder i forbindelse med kontrol) og udveksling og udvikling af prøvningsmetoder for data vedrørende fiskeri samt tilkobling til tværsektorale dataudvekslingssystemer, 2) udvikling, indkøb og installation af de komponenter, herunder computerhardware og -software, der er nødvendige for at sikre datatransmission fra de aktører, der er involveret i fiskeri og afsætning af fiskevarer, til den relevante medlemsstat og de relevante EU-myndigheder, herunder de nødvendige komponenter til elektroniske registrerings- og indberetningssystemer (ERS), fartøjsovervågningssystemer (VMS) og automatiske identifikationssystemer (AIS), som anvendes til kontrolformål, 3) udvikling, indkøb og installation af de komponenter, herunder computerhardware og -software, der er nødvendige for at sikre sporbarhed for fiskevarer og akvakulturprodukter som omhandlet i artikel 58 i forordning (EF) nr. 1224/2009, 4) gennemførelse af programmer med henblik på udveksling af data mellem medlemsstaterne og analyse heraf, 5) modernisering og indkøb af patruljefartøjer, luftfartøjer og helikoptere, forudsat at de anvendes til fiskerikontrol i mindst 60 % af det samlede tidsrum per år, hvor de er i brug, 6) indkøb af andre kontrolmidler, herunder apparater, som gør det muligt at måle motorkraft og vejeudstyr, 7) udvikling af innovative kontrol- og overvågningsordninger og gennemførelse af pilotprojekter vedrørende fiskerikontrol, herunder fiske-DNA-analyser eller udvikling af websteder tilknyttet kontrol, 8) uddannelses- og udvekslingsprogrammer, herunder mellem medlemsstaterne, for personale med ansvar for overvågning og kontrol af og opsyn med fiskeriaktiviteter, 9) initiativer som seminarer og medieværktøjer, der kan gøre både fiskere og andre aktører, herunder kontrollører, offentlige anklagere og dommere samt den brede offentlighed, mere bevidste om nødvendigheden af at bekæmpe ulovligt, urapporteret og ureguleret fiskeri og om anvendelsen af reglerne i den fælles fiskeripolitik, 10) driftsomkostninger i forbindelse med udførelse af strengere kontrol af bestande, der er omfattet af specifikke kontrol- og inspektionsprogrammer oprettet i henhold til artikel 95 i forordning (EF) nr. 1224/2009 og underlagt koordinering af kontrol i henhold til artikel 15 i Rådets forordning (EF) nr. 768/2005.
 § 2. Tilsagn om tilskud efter § 1 gives til Fiskeristyrelsen.
Kapitel 2 Definitioner § 3. I denne bekendtgørelse forstås ved:
1) Direkte sammenlignelige tilbud: Tilbud, som er udspecificerede og omfatter den samme vare eller tjenesteydelse.
Hvis et tilbud indeholder poster eller elementer, som det andet tilbud ikke gør, er det muligt at trække udgiften for disse poster fra, så priserne kan sammenlignes.
 2) EFF: Den Europæiske Fiskerifond (2007-2013).
 3) EHFF: Den Europæiske Hav- og Fiskerifond (2014-2020).
 4) Rimelige priser: Det, der svarer til markedspris for den pågældende vare eller tjenesteydelse sammenholdt med projektbeskrivelsen, omfanget og arten af varen eller tjenesteydelsen.
 5) Sikker Digital Post: Ved sikker Digital Post forstås sikker digital kommunikation til og fra Fiskeristyrelsen via f.eks. e-Boks, borger.dk, virk.dk, tunnelløsning eller sikker mail.
6) Udbudsloven og tilbudsloven: De på ansøgningstidspunktet gældende udbudsregler.
Ved udbudsloven forstås udbudsloven.
Ved tilbudsloven forstås lov om indhentning af tilbud i bygge- og anlægssektoren.
Kapitel 3 Administration Obligatorisk digital kommunikation § 4. Ansøgning om tilsagn om tilskud, jf. § 5, ansøgning om ændring af projekt og forlængelse af projektperioden, jf. §§ 13 og 14, og anmodning om udbetaling, jf. § 15, skal sendes med sikker Digital Post.
Ansøgning om tilsagn om tilskud § 5. Ansøgning om tilsagn om tilskud efter denne bekendtgørelse indgives til Fiskeristyrelsen på det ansøgningsskema, der er tilgængeligt for ordningen på Fiskeristyrelsens hjemmeside.
 Stk. 2. Tilskudsordningen er i 2020 åben for ansøgning i den periode, som annonceres på Fiskeristyrelsens hjemmeside.
 Stk. 3. Ansøgningen om tilsagn om tilskud skal indeholde:
 1) Et ansøgningsskema, hvor de påkrævede oplysninger er afgivet.
 2) Et detaljeret budget for projektet.
 3) En underskrevet bekræftelse på, at ansøger ikke har begået svig i forbindelse med EFF eller EHFF, som omhandlet i artikel 10, stk. 3, jf. stk. 5, i forordning nr. 2014/508/EU.
 4) To direkte sammenlignelige tilbud for udgifter over 50.000 kr. til dokumentation for rimelige priser, jf. dog stk. 5. De to tilbud skal være afgivet af leverandører med forskellige CVR numre, og leverandørerne skal være uafhængige af hinanden og af ansøger.
Stk. 4. Fiskeristyrelsen kan på baggrund af en konkret vurdering dispensere fra stk. 3, nr. 4, hvis der kun findes en leverandør på markedet.
Ansøgers begrundelse for kun at vedlægge et tilbud skal fremgå af ansøgningen.
 Stk. 5. Hvis ansøger er forpligtet til at overholde udbudslovens eller tilbudslovens regler, og det fremgår af ansøgningen, at der vil blive gennemført et udbud efter udbudslovens eller tilbudslovens regler for en eller flere af de tilskudsberettigede udgifter, forlanger Fiskeristyrelsen ikke, at ansøger sender to direkte sammenlignelige tilbud i henhold til stk. 3, nr. 4 sammen med ansøgningen.
Afgørelse på baggrund af oplysninger i ansøgningen § 6. Ansøgning om tilsagn kan ikke tages under behandling, hvis den er uantagelig i medfør af artikel 10, i forordning nr. 2014/508/EU.
§ 7. Fiskeristyrelsen kan give helt eller delvist afslag på ansøgninger, hvis 1) det ansøgte projekt er fysisk afsluttet eller fuldt ud gennemført, før ansøgningen er sendt til Fiskeristyrelsen, jf. § 5, stk. 2, 2) ansøgningen indsendes til Fiskeristyrelsen efter ansøgningsperiodens afslutning, jf. § 5, stk. 2, 3) de ansøgte tilskudsberettigede udgifter ikke er rimelige, jf. § 5, stk. 3, nr. 4, 4) de påkrævede oplysninger i ansøgningen, jf. § 5, stk. 3, ikke er afgivet, eller 5) udgifterne ikke er tilskudsberettigede, jf. § 10 og § 11.
Afgørelse på baggrund af prioriteringen § 8. Den afsatte bevillingsmæssige ramme er på 11,2 mio. kr.
Rammen er indikativ.
Stk. 2. Fiskeristyrelsen prioriterer de tilskudsberettigede ansøgninger inden for den afsatte bevillingsmæssige ramme, jf. stk. 1. Ansøgningerne prioriteres efter, om projekterne vedrører 1) tilpasning, udvikling og anskaffelse af IT-systemer, der bidrager væsentligt til gennemførelsen af den fælles fiskeripolitiks målsætninger, 2) opgaver til sikring af datakvalitet, 3) opgaver til præsentation, analyser og risikostyring, herunder SCIP-aktiviteter, 4) oplysningskampagner over for fiskerierhvervet, 5) udvikling og forsøg med kontrol- og overvågningssystemer og pilotprojekter vedrørende fiskerikontrol, eller 6) modernisering og indkøb af kontrolfartøjer.
 Stk. 3. Prioriteringskriterierne i stk. 2, vægter lige.
Kapitel 4 Betingelser for at beholde tilsagn § 9. Tilsagn om tilskud er betinget af, at 1) tilsagnshaver ejer investeringerne i projektet, 2) projektet gennemføres af tilsagnshaver, 3) projektet gennemføres i overensstemmelse med tilsagnet, 4) tilsagnshaver har et særskilt regnskabssystem eller en passende regnskabskode for alle transaktioner med tilknytning til projektet, jf. artikel 125, stk. 4, litra b, i forordning nr. 2013/1303/EU, 5) alle dokumenter vedrørende projektet med tilhørende regnskabsbilag holdes tilgængelige for Fiskeristyrelsen i mindst 5,5 år fra slutudbetalingen, jf. artikel 140, stk. 1, i forordning nr. 2013/1303/EU, 6) dokumentation for, at reglerne i udbudsloven eller tilbudsloven er overholdt, holdes tilgængelig i mindst 5,5 år fra slutudbetalingstidspunktet, hvis projektet eller dele heraf er omfattet af disse regler, 7) projektet afsluttes senest den dato, der er anført i tilsagnet, jf. dog § 14, 8) tilsagnshaver sender udbetalingsanmodning, opgørelse over tilskudsberettigede udgifter, alle udgiftsbilag, dokumentation for betaling, dokumentation for eventuelt afholdte udbud og slutrapport rettidigt til Fiskeristyrelsen, jf. § 15, og 9) kontrolmyndigheden sikres adgang til projektområdet og det fysiske projektmateriale i forbindelse med kontrol.
Stk. 2. Det er, udover hvad der fremgår af stk. 1, en betingelse for opretholdelse af tilsagn om tilskud, at tilsagnshaver afgiver de oplysninger, som Fiskeristyrelsen beder om, herunder om forventede effekter, og indsender en evalueringsrapport om projektets effekter 2 år efter projektet eller investeringen er afsluttet.
Oplysningerne er nødvendige for at kunne overvåge og evaluere Hav- og Fiskeriudviklingsprogrammet, navnlig med hensyn til at opfylde specifikke mål og prioriteter, jf. artikel 111, i forordning nr. 2014/508/EU.
 Stk. 3. Fiskeristyrelsen kan fastsætte yderligere betingelser i tilsagnet.
 Stk. 4. Fiskeristyrelsen kan offentliggøre resultaterne af de projekter, som modtager tilskud.
Kapitel 5 Tilskudsberettigede udgifter § 10. De tilskudsberettigede udgifter kan omfatte følgende:
 1) Investeringer i fartøjer, udstyr, materiel og udvikling af teknologi og software.
 2) Udgifter til studier, analyser, workshops og møder.
 3) Udgifter til forsøg og afprøvninger af udstyr samt pilotprojekter.
4) Udgifter til konsulenter, dog højest til en timepris på 1.200 kr.
Konsulentens udgifter til rejser, kørsel, fortæring og repræsentation skal være indeholdt i timeprisen.
 5) Løn til tilsagnshavers personale, der er beskæftiget med projektet.
 6) 15 pct. i overhead af den direkte lønudgift for tilsagnshavers personale, der er beskæftiget med projektet.
 Stk. 2. Udgifterne skal være direkte relaterede til og nødvendige for at gennemføre projektet.
Stk. 3. Udgifter er kun tilskudsberettigede, hvis de vedrører kontrolforpligtelserne i medfør af den fælles fiskeripolitik, jf.
Rådets forordning nr. 2009/1224/EU.
 Stk. 4. Fiskeristyrelsen giver tilsagn til den billigste pris på baggrund af de to direkte sammenlignelige tilbud, jf. § 5, stk. 3, nr. 4.
Stk. 5. Hvis Fiskeristyrelsen ikke forlanger, at der sendes to tilbud til dokumentation for rimelige priser, jf. § 5, stk. 5, kan styrelsen i stedet give tilsagn til de anslåede priser i ansøgningen.
Inden for rammerne af budgettet i tilsagnet er udgifter, som er omfattet af udbud, herunder udgifter til konsulenter uanset beløbsgrænsen i stk. 1, nr. 4, maksimalt tilskudsberettigede til det beløb, som følger af den gennemførte udbudsforretning.
 § 11. De tilskudsberettigede projektudgifter kan ikke omfatte følgende:
 1) Almindelige driftsomkostninger.
 2) Udgifter, der ikke er specificerede i budgettet, jf. dog § 13, stk. 5 og 6.
 3) Udgifter, hvortil der gives andre EU-tilskud.
 4) Udgifter, hvor fakturaen ikke er udstedt til tilsagnshaver.
 5) Udgifter til moms, medmindre denne endeligt bæres af tilsagnshaver, jf. artikel 69, stk. 3, litra c, i forordning nr. 2013/1303/EU.
 6) Udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning.
Kapitel 6 Beregning af tilskud § 12. Der kan maksimalt opnås tilskud til 100 pct. af de tilskudsberettigede udgifter.
Kapitel 7 Ændring af projekt og forlængelse af projektperioden § 13. Ændring af et projekt, herunder ændring af budgettet, kan godkendes af Fiskeristyrelsen på betingelse af, at ændringen er i overensstemmelse med projektets formål.
Anmodning om ændring af projektet skal indsendes på et særligt skema, der findes på Fiskeristyrelsens hjemmeside.
Ansøgning om ændring af et projekt skal godkendes af Fiskeristyrelsen, inden ændringen må sættes i gang.
 Stk. 2. Anmodning om ændring af et projekt skal være modtaget før den dato, hvor projektet senest skal være afsluttet.
 Stk. 3. Tilsagnsbeløbet kan ikke forhøjes i forbindelse med ændring af et projekt.
 Stk. 4. Anmodning om ændring af projektet kan ikke godkendes, såfremt ændringen betyder, at projektet i sin ændrede form ikke ville være blevet prioriteret, jf. § 8.
 Stk. 5. Budgetændringer på under 10 pct. af de enkelte omkostningsarter kan foretages uden Fiskeristyrelsens godkendelse.
 Stk. 6. Andre budgetændringer kan foretages uden Fiskeristyrelsens godkendelse, hvis de vedrører uforudsete udgifter, som er direkte relaterede til og nødvendige for gennemførelse af projektet, hvis det samlede budget ikke overskrides, og hvis projektet trods ændringerne gennemføres i overensstemmelse med tilsagnet.
 Stk. 7. Hvis et gennemført udbud, jf. § 10, stk. 5, medfører en lavere omkostning end anført i ansøgningen om tilsagn, kan der ikke ved en anmodning om ændring af projektet ske omfordeling i budgettet af de frigjorte midler til en anden omkostningsart.
 Stk. 8. Hvis Fiskeristyrelsen har godkendt en anmodning om ændring i strid med stk. 7, inden dokumentation for afholdte udbud er modtaget, jf. § 15, vil godkendelsen blive tilbagekaldt.
 § 14. Forlængelse af projektperioden skal godkendes af Fiskeristyrelsen.
 Stk. 2. Anmodning om forlængelse af projektperioden skal være modtaget i Fiskeristyrelsen inden den dato, hvor projektet senest skal være afsluttet.
 Stk. 3. Anmodningen skal indeholde en beskrivelse af årsagen til, at projektet er forsinket, en angivelse af datoen for, hvornår projektet forventes afsluttet, og en begrundet redegørelse for, hvordan projektet kan gennemføres inden for den angivne forlængede periode.
 Stk. 4. Anmodning om forlængelse af projektet skal indsendes på et særligt skema, der findes på Fiskeristyrelsens hjemmeside.
Kapitel 8 Udbetaling af tilskud § 15. Udbetaling af tilskud sker på baggrund af tilsagnshavers opgørelse over betalte tilskudsberettigede udgifter.
Anmodning om udbetaling af tilskud skal indsendes på det udbetalingsskema, der findes på Fiskeristyrelsens hjemmeside, og vedlægges 1) alle udgiftsbilag, 2) dokumentation for betaling af udgifterne, 3) dokumentation for eventuelt afholdte udbud, 4) en slutrapport, der skal udfærdiges på et særligt skema, der findes på Fiskeristyrelsens hjemmeside, og 5) en underskrevet bekræftelse på, at ansøger ikke har begået svig i forbindelse med EFF eller EHFF, som omhandlet i artikel 10, stk. 3, jf. stk. 5, i forordning nr. 2014/508/EU.
 Stk. 2. Tilskud kan udbetales i en eller flere rater og en slutudbetaling.
 Stk. 3. Anmodning om slutudbetaling skal være modtaget i Fiskeristyrelsen senest tre måneder efter den dato, hvor projektet senest skal være afsluttet.
 Stk. 4. Inden slutudbetaling er det en betingelse, at Fiskeristyrelsens har godkendt slutrapporten.
Stk. 5. Alle udgifter skal være afholdt og betalt af tilsagnshaver.
De skal være betalt senest på tidspunktet, hvor udbetalingsanmodningen indsendes, jf. stk. 3.
 § 16. Fiskeristyrelsen overfører tilskuddet til tilsagnshavers NemKonto.
Kapitel 9 Bortfald af tilsagn, tilbagebetaling og nedsættelse af tilskud § 17. Fiskeristyrelsen træffer afgørelse om bortfald af tilsagn og tilbagebetaling af tilskud, hvis 1) tilsagnshaver har afgivet urigtige eller vildledende oplysninger eller har fortiet oplysninger af betydning for sagens afgørelse, eller 2) tilsagnshaver tilsidesætter sine pligter efter lovens § 8 og § 9, stk. 2.
 § 18. Fiskeristyrelsen kan træffe afgørelse om hel eller delvis bortfald af tilsagn, nedsættelse og tilbagebetaling af tilskud, hvis betingelserne i § 9 ikke er overholdt.
 Stk. 2. Afgørelse om en forholdsmæssig reduktion af tilskuddet efter stk. 1, træffes ud fra en vurdering af arten og betydningen og det økonomiske tab for EHFF, jf. artikel 143, stk. 2, i forordning nr. 2013/1303/EU, jf. dog stk. 3, og §§ 19-21.
 Stk. 3. Stk. 2, finder kun anvendelse for overtrædelser, hvor projektet fortsat efter Fiskeristyrelsens vurdering lever op til ordningens formål, og projektet ville være blevet prioriteret, jf. § 8, da tilsagnet ellers bortfalder.
 Stk. 4. For at fastlægge omfanget af en overtrædelse vurderer Fiskeristyrelsen, hvor stor en del af projektet, som er berørt af overtrædelsen, og der sker kun nedsættelse for den del.
 § 19. Fiskeristyrelsen nedsætter tilskuddet som følger, hvis projektet afsluttes efter datoen for projektets afslutning, som fastsat i tilsagnet, jf. dog § 14:
 1) 0-30 kalenderdage for sen afslutning af projektet medfører 5 pct. nedsættelse.
 2) 31-60 kalenderdage for sen afslutning af projektet medfører 10 pct. nedsættelse.
 3) 61-90 kalenderdage for sen afslutning af projektet medfører 15 pct. nedsættelse.
 4) Mere end 90 kalenderdage for sen afslutning af projektet medfører bortfald af tilsagn og krav om tilbagebetaling af eventuel tidligere udbetalt rate.
 § 20. Fiskeristyrelsen nedsætter slutudbetalingen med 1 pct. pr. kalenderdag ved for sent modtaget anmodning om udbetaling, jf. § 15, stk. 3, til og med den 20. kalenderdag.
 Stk. 2. En forsinkelse på mere end 20 kalenderdage medfører 100 pct. nedsættelse af slutudbetalingen og eventuel bortfald af tilsagn.
 § 21. Ved manglende overholdelse af begge tidsfrister, jf. §§ 19 og 20, vil der kun ske nedsættelse eller bortfald efter § 19.
 § 22. Fiskeristyrelsen kan efter en konkret vurdering træffe afgørelse om bortfald af tilsagn eller foretage en forholdsmæssig nedsættelse af den samlede værdi af de tilskudsberettigede udgifter, der skulle have været i udbud, hvis udbudslovens eller tilbudslovens regler ikke er overholdt, ud fra en vurdering af art og betydning af overtrædelsen og det eventuelle tab for EHFF, jf. artikel 143, stk. 2, i forordning nr. 2013/1303/EU.
Kapitel 10 Force majeure § 23. Fiskeristyrelsen kan anerkende tilfælde af force majeure og andre ekstraordinære omstændigheder, der forhindrer tilsagnshaver i at gennemføre projektet inden for projektperioden og opfylde de betingelser, der er knyttet til tilsagnet.
Hvis Fiskeristyrelsen anerkender tilfælde af force majeure eller andre ekstraordinære omstændigheder, sker der ikke bortfald af tilsagn og tilbagebetaling eller nedsættelse af tilskud, jf. denne bekendtgørelses kapitel 9.
Stk. 2. Hvis tilsagnshaver ønsker at påberåbe sig force majeure eller andre ekstraordinære omstændigheder, skal dette meddeles Fiskeristyrelsen skriftligt senest 15 arbejdsdage efter det tidspunkt, hvor tilsagnshaver er i stand til at gøre det.
Meddelelsen skal være vedlagt fyldestgørende dokumentationsmateriale.
 Stk. 3. Fiskeristyrelsen kan kun anerkende force majeure eller andre ekstraordinære omstændigheder, hvis de indtrufne begivenheder konkret forhindrer tilsagnshaver i at gennemføre projektet og opfylde de betingelser, der er knyttet til tilsagnet, og hvis tilsagnshaver ikke ved en forholdsmæssig indsats kunne have sikret sig herimod.
Kapitel 11 Kontrol § 24. Fiskeristyrelsen forestår den fysiske og administrative kontrol samt den efterfølgende regnskabskontrol af projekter, der modtager tilskud.
Kapitel 12 Ikrafttræden § 25. Bekendtgørelsen træder i kraft den 2. november 2020.
 Stk. 2. Bekendtgørelse nr. 1082 af 29. oktober 2019 om tilskud til fiskerikontrol (myndighed) og tilskud til videreudvikling og forvaltning af det danske system til fordeling af fiskerimuligheder ophæves.
 Stk. 3. Bekendtgørelsen nævnt i stk. 2, finder fortsat anvendelse for tilsagn, der er givet i medfør heraf, og for ansøgninger om tilsagn, der er indgivet, men endnu ikke er færdigbehandlet.
Fiskeristyrelsen, den 29. oktober 2020 Nanna Møller / Oluf Engberg 1) I bekendtgørelsen er der medtaget visse bestemmelser fra Europa-Parlamentets og Rådets forordning 2014/508/EU af 15. maj 2014 om Den Europæiske Hav- og Fiskerifond og om ophævelse af Rådets forordning (EF) nr. 2328/2003, (EF) nr. 861/2006, (EF) nr. 1198/2006 og (EF) nr. 791/2007 samt Europa-Parlamentets og Rådets forordning (EU) nr. 1255/2011, EU-Tidende 2014, nr.
L 149, side 1, som senest ændret ved Europaparlamentets og Rådets forordning 2020/560/EU af 23. april 2020, om ændring af forordning (EU) nr. 508/2014 og (EU) nr. 1379/2013 for så vidt angår særlige foranstaltninger til afbødning af covid-19-udbruddets følgevirkninger for fiskeri- og akvakultursektoren, Europa-Parlamentets og Rådets forordning 2013/1303/EU om fælles bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden, Den Europæiske Landbrugsfond for Udvikling af Landdistrikterne og Den Europæiske Hav- og Fiskerifond og om generelle bestemmelser for Den Europæiske Fond for regionaludvikling, Den Europæiske Socialfond, Samhørighedsfonden og Den Europæiske Hav- og Fiskerifond og om ophævelse af Rådets forordning 1083/2006/EU, EU-Tidende 2013, nr.
L 347, side 320, som senest ændret ved Europa-Parlamentets og Rådets forordning 2020/1041/EU af 15. juli 2020 om ændring af forordning (EU) nr. 1303/2013, for så vidt angår midler til den specifikke tildeling til ungdomsbeskæftigelsesinitiativet, og Rådets forordning (EF) nr. 1224/2009 af 20. november 2009 om opretteles af en kontrolordning for Unionen med henblik på at sikre overholdelse af reglerne i den fælles fiskeripolitik, om ændring af forordning (EF) nr. 847/96, (EF) nr. 2371/2002, (EF) nr. 811/2004, (EF) nr. 768/2005, (EF) nr. 2115/2005, (EF) nr. 2166/2005, (EF) nr. 388/2006, (EF) nr. 509/2007, (EF) nr. 676/2007, (EF) nr. 1098/2007, (EF) nr. 1300/2008, (EF) nr. 1342/2008 og om ophævelse af forordning (EØF) nr. 2847/93, (EF) nr. 1627/94 og /(EF) nr. 1966/2006, som senest ændret ved Europa-Parlamentets og Rådets forordning (EU) 2019/1241 af 20. juni 2019 om bevarelse af fiskeressourcerne og beskyttelse af marine økosystemer ved hjælp af tekniske foranstaltninger, om ændring af Rådets forordning (EF) nr. 2019/2006 og (EF) nr. 1224/2009 og Europa-Parlamentets og Rådets forordning (EU) nr. 1380/2013, (EU) 2016/1139, (EU) 2018/973, (EU) 2019/472 og (EU) 2019/1022 og om ophævelse af Rådets forordning (EF) nr. 894/97, (EF) nr. 850/98, (EF) nr. 2549/2000, (EF) nr. 254/2002, (EF) nr. 812/2004 og (EF) nr. 2187/2005. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningernes umiddelbare gyldighed i Danmark.
