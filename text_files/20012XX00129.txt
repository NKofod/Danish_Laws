Skriftlig fremsættelse (27. februar  

 2002) Trafikministeren Herved tillader jeg mig for Folketinget at  

 fremsætte:
 Forslag til lov om ophævelse af lov om oprettelse  

 af et transportråd og ændring af lov om jernbanevirksomhed m.v.  

 (Nedlæggelse af Transportrådet og Jernbanerådet).
(Lovforslag nr.
L 114).
 Lovforslaget er en opfølgning på regeringens  

 beslutninger vedrørende sanering af råd, nævn, udvalg og  

 centre.
Regeringen ønsker at reorganisere de mange  

 transportpolitiske institutioner, som i et vist omfang tjener samme  

 formål.
Dette lovforslag indebærer, at Transportrådet og  

 Jernbanerådet nedlægges.
Transportrådet, der blev oprettet ved lov i 1992,  

 har ydet bistand til at styrke opbygningen af dansk transportforskning samt  

 bidraget med videnbaserede udredninger i den transportpolitiske debat.  

 Transportrådet udarbejder udredninger på eget initiativ eller  

 på opfordring af regering og Folketing.
Transportrådets  

 nedlæggelse vil betyde, at Trafikministeriets forsknings- og  

 udviklingsaktiviteter koncentreres i sektorforskningsinstituttet Danmarks  

 TransportForskning, der blev oprettet i 2000.
 Lovforslaget bemyndiger ministeren til at træffe  

 afgørelse om igangværende forskningsprojekter og  

 forskeruddannelser under Transportrådet, herunder disse projekters  

 afslutning eller videreførelse.
 Jernbanerådet, der fik sin nuværende  

 udformning 1969, har til formål at rådgive og afgive udtalelser  

 til trafikministeren om spørgsmål af jernbanepolitisk betydning.  

 Jernbanerådet har fungeret som et uformelt dialogforum mellem  

 politikere, organisationsfolk og repræsentanter for jernbanesektoren.  

 Rådet har i de seneste år kun afgivet få udtalelser.
 Det vurderes, at det vil være forsvarligt at  

 nedlægge Jernbanerådet, idet Trafikministeriet i givet fald  

 på ad hoc basis vil kunne inddrage de interessenter, der i dag deltager  

 i Jernbanerådets arbejde.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale forslaget  

 til Tingets hurtige og velvillige behandling.
