Pressenævnets kendelse i sag nr. 2018-80-0149 Klage afvist på grund af manglende anmeldelse En person klagede over en artikel bragt i årsberetning 2016/17 for Sankt Petri Skole, der blev offentliggjort på skolens hjemmeside sanktpetriskole.dk.
Da hjemmesiden ikke er anmeldt som medie til Pressenævnet, har Pressenævnet ikke kompetence til at behandle klagen, som derfor blev afvist uden behandling.
 [Klager] har klaget til Pressenævnet over artiklen Skolens historie skrives, igen bragt i årsberetning 2016/17 for Sankt Petri Skole, offentliggjort på Sankt Petri Skoles hjemmeside sanktpetriskole.dk, idet hun mener, at god presseskik er tilsidesat.
 [Klager] har til støtte for klagen blandt andet anført, at skolen i sin årsberetning 2016/17 på side 6 har fremført faktuelt forkerte påstande, der har en skadelig effekt på hendes fars omdømme.
 Pressenævnets formand, Hanne Schmidt, udtaler:
 Da hjemmesiden sanktpetriskole.dk ikke er anmeldt til Pressenævnet efter medieansvarslovens § 8, stk. 1, er der ikke tale om et medie omfattet af medieansvarsloven, jf. lovens § 1, nr. 3.
 Klagen over sanktpetriskole.dk hører således ikke under nævnets kompetence og afvises derfor allerede af den grund i medfør af medieansvarslovens § 43, stk. 2, nr. 1.
 Udskriftens rigtighed bekræftes.
