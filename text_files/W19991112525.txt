Autoforhandler Reference:
AL § 2, stk. 8 A A/S klagede for indkomståret 1996 over, at told- og skatteregionen  

 ikke havde godkendt afskrivning på demo-biler, 276.006 kr.
 Det fremgik af sagen, at det klagende selskab drev virksomhed med  

 forhandling af nye og brugte personbiler.
Selskabet havde indregistreret et antal biler, i virksomhedsregi betegnet  

 demo-biler, der dels var stillet til rådighed for selskabets  

 sælgere til privatkørsel, således at hver sælger  

 rådede over en bil til privatkørsel, dels anvendtes til  

 erhvervsmæssig kørsel.
Den erhvervsmæssige kørsel  

 bestod dels i demonstrationsture med kunder, dels i erhvervsmæssig  

 transport i virksomhedens regi.
 Selskabet tilstræbte, at der mellem demo-bilerne var en sådan  

 variation i størrelser og bilmærker, at der var mulighed for at  

 tilbyde kunderne at prøve en sådan bil, som kunderne overvejede  

 at købe en ny model af.
 Klagerens revisor havde forklaret, at bilerne som oftest var seneste model  

 og havde en anvendelsestid i virksomheden på 1 - 1 1/2 år.  

 Demobilerne var principielt ikke til salg, men blev alligevel solgt direkte  

 til kunderne, dels grundet selskabets og sælgernes sammenfaldende  

 interesser i at have nye demo-biler, dels kundernes interesse i at  

 købe demo-bilerne relativt billigt.
Det fremgik af en af told- og skatteregionen udarbejdet oversigt, at  

 selskabet i 1996 købte i alt 12 demo-biler, hvoraf 7 blev solgt igen i  

 årets løb.
I oversigten var 4 biler angivet som Demo-bil  

 vedrørende 2 bestemte afdelinger, mens 8 biler var angivet som  

 vedrørende 4 bestemte medarbejdere.
 Selskabet havde anset demo-bilerne for driftsmidler, således at  

 varelageret alene bestod af dels nye uindregistrerede biler, dels brugte  

 biler, der var indkøbt direkte eller taget ind som bytte.
 Selskabet havde følgelig ved opgørelsen af den  

 skattepligtige indkomst foretaget afskrivning med 30 % på demo-bilerne  

 i overensstemmelse med afskrivningslovens regler, ligesom salget var  

 behandlet efter afskrivningslovens § 2.
Told- og skatteregionen havde imidlertid fundet, at demo-bilerne  

 måtte anses for en del af selskabets varelager, og derfor ikke  

 afskrivningsberettiget efter afskrivningsloven.
Regionen havde herved henvist  

 til Landsskatterettens kendelse af 17. januar 1959, idet regionen ikke havde  

 fundet den af revisor anførte kendelse fra Landsskatteretten, TfS  

 1993.424 relevant.
 Told- og skatteregionen havde videre fundet, at selskabet ved  

 opgørelsen af demo-bilernes værdi som varelager ikke kunne  

 foretage nedslag for en skønsmæssig avance ved videresalg  

 på 10.000 kr. pr. stk.
 Det klagende selskabs revisor havde over for Landsskatteretten principalt  

 påstået fradraget godkendt som selvangivet, idet han gjorde  

 gældende, at demo-bilerne måtte anses for driftsmidler.
 Han anførte til støtte herfor, at selskabet havde en fast  

 bestand af demo-biler, der løbende blev brugt i virksomheden til  

 følgende formål:
 Han fandt, at den relativt korte anvendelsestid i virksomheden ikke kunne  

 gøre nogen forskel heri, og anførte, at det ikke var utypisk,  

 at andre virksomheder udskiftede biler hvert 2. eller 3. år.
 Han henviste til Landsskatterettens kendelse TfS 1993.424, hvor et  

 EDB-firma fik medhold i, at deres eget EDB-anlæg, som de solgte, var  

 driftsmidler, uanset at de handlede med tilsvarende produkter.
Han henviste endvidere til F 7390/87 fra Direktoratet for  

 Toldvæsenet, hvori det bl.a. anførtes: "Som lagerbiler kan ikke  

 anses brugte biler, der benyttes af virksomheden, ..." Han havde subsidiært påstået selskabet berettiget til at  

 værdiansætte demo-bilerne som varelager med udgangspunkt i en  

 skønnet nettorealisationsværdi med fradrag af en bruttoavance  

 på 10.000 kr.
 Han gjorde gældende, at virksomheden efter varelagerloven kunne  

 opgøre varelagerets værdi til dagsprisen, hvilket efter  

 Ligningsvejledningen 1997 E.B.2.6.1.4. var indkøbsprisen på  

 statustidspunktet.
 Dagsprisen var således den pris, som virksomheden ville være  

 villig til at give for en tilsvarende bil på statustidspunktet, en  

 pris, der naturligt ville give plads til almindelig avance.
 Landsskatteretten udtalte:
Løsøregenstande, som en virksomhed besad med henblik  

 på videresalg som led i salgsnæring, var som udgangspunkt  

 omfattet af varelagerlovens varelagerbegreb.
Aktiver, som en virksomhed besad  

 til brug i driften, ville som udgangspunkt være omfattet af  

 driftsmiddelbegrebet i afskrivningsloven.
Ved sondringen mellem sådanne  

 omsætningsaktiver og driftsmidler måtte henses til hensigten med  

 erhvervelsen og virksomhedens faktiske anvendelse af aktiverne.
 Landsskatteretten fandt, at der for virksomheder, der drev  

 salgsnæring med løsøre, var en formodning for at  

 genstande, der efter sin art var omfattet af næringsvirksomheden,  

 indgik i varelageret.
 Det var derfor virksomheden, der ved sine dispositioner ved erhvervelsen  

 og efterfølgende brug, viste, at den/de konkrete genstande ikke var  

 købt til (eller eventuelt var udskilt af) varelageret og  

 overgået til en driftsfunktion.
Landsskatteretten fandt i den foreliggende sag ikke tilstrækkeligt  

 grundlag for at anse de omhandlede demo-biler for overgået til en  

 driftsfunktion.
Der var herved bl.a. henset til omsætningshastigheden  

 for demo-bilerne i det pågældende år, og at bilerne som  

 oftest var seneste model.
For så vidt angik revisorens subsidiære påstand  

 bemærkede retten, at dagspriserne var skønnet med udgangspunkt i  

 selskabets anskaffelsessummer, der var nedskrevet for værditab m.v.
Det  

 måtte formodes, at selskabet som professionel bilhandler havde  

 erhvervet bilerne til priser, der gav plads til omkostninger og avance.
Der  

 var på denne baggrund ikke grundlag for at nedskrive værdien fra  

 anskaffelsessummen med yderligere bruttoavance.
 Landsskatteretten fandt således, at selskabet ikke havde  

 sandsynliggjort, at de af regionen ansatte værdier ikke var udtryk for  

 dagsprisen for de pågældende biler ved udgangen af  

 indkomståret.
 Den påklagede ansættelse blev stadfæstet.
