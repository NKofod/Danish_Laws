Ankestyrelsens principafgørelse U-28-94 om allergisk håndeksem - erstatning - godtgørelse - køkkenmedhjælper - nikkel - beskedne forandringer - sjældne udbrud - irritationsmoment svært at undgå - arbejdsskade Resume:
Ankestyrelsen forhøjede erstatningen for varigt mén fra 5% til 10% som følge af et allergisk håndeksem hos en 29-årig køkkenmedhjælper.
Ankestyrelsen lagde vægt på, at skadelidte af og til havde eksemudbrud med beskedne forandringer, og at nikkel var svært at undgå i hverdagen.
 Kassation:
Principafgørelsen har ikke længere vejledningsværdi Kassationsdato:
01-06-2009 Love:
Lov om sikring mod følger af arbejdsskade - lov nr. 390 af 20. maj 1992 - § 33, stk. 1 Vejledninger:
arbejdsskadestyrelsens vejledende méntabel - VI, A Sagsfremstilling:
 Sagen drejede sig om erstatning for varigt mén til en 27-årig køkkenmedhjælper.
 Skadelidte begyndte i juli 1991 at arbejde på en restaurant, og efter kort tid fik hun eksem på hænderne, som efterhånden blev så slemt, at det ikke forsvandt på fridage og i ferier.
 Skadelidte klarede dog arbejdet på trods af eksemet, indtil restauranten gik konkurs i februar 1992. Skadelidte havde siden været arbejdsløs.
 Selvom skadelidte i hjemmet anvendte bomulds- og gummihandsker, blussede hendes eksem af og til op.
 Af en speciallægeerklæring fremgik bl.a., at skadelidtes eksem ved en undersøgelse i marts 1993 var helt i ro, og at huden på hænderne var normal.
 Efter anerkendelse som arbejdsskade af et allergisk håndeksem, der skyldtes allergi over for nikkel og visse fødevarer, fik skadelidte ved Arbejdsskadestyrelsens afgørelse tilkendt erstatning for varigt mén, svarende til 5%.
 Arbejdsskadestyrelsen lagde ved afgørelsen vægt på, at skadelidtes håndeksem var helt i ro, men at det normalt var vanskeligt at undgå nikkel, som hun var blevet overfølsom overfor.
 I klagen anførte skadelidtes forbund bl.a., at hendes eksem aldrig var i ro, selvom hun ikke var i arbejde og i hjemmet anvendte handsker.
 Forbundet anførte endvidere, at skadelidte ikke længere kunne arbejde inden for sit erhverv, hvilket der burde tages højde for ved fastsættelsen af ménerstatningen.
Klagen var vedlagt et brev fra skadelidte, hvori hun bl.a. havde anført, at hun var overfølsom over for nikkel, men også over for vand og andet fugtigt.
Det var ved undersøgelse på et sygehus blevet påvist, at skadelidte også fik eksem, hvis hun spiste mad med nikkel i.
Skadelidtes eksem var på trods af anvendelse af handsker ikke i ro.
 Afgørelse:
 Ankestyrelsen fandt, at arbejdsskaden havde medført varigt mén på 10%.
Ved afgørelsen lagde Ankestyrelsen vægt på, at skadelidte ikke havde nogen symptomer på undersøgelsestidspunktet, men af og til havde eksem udbrud.
Ankestyrelsen lagde endvidere vægt på, at nikkel var svært at undgå i dagligdagen.
 Ankestyrelsen ændrede således Arbejdsskadestyrelsens afgørelse.
