 Ved beregning af goodwill i henhold til SD-cirkulære 1988-17 i  

 forbindelse med omdannelse af en personlig virksomhed til aktieselskab skulle  

 igangværende arbejder indgå med nettoværdien ved beregning af forrentning af  

 virksomhedens aktiver.
A klagede for indkomståret 1988 over, at de lokale skattemyndigheder havde  

 forhøjet hans kapitalindkomst med 1.668.000 kr. i merpris for goodwill og med  

 417.000 i skattegodtgørelse heraf.
Skattemyndighederne havde anset goodwill i  

 forbindelse med omdannelse af personlig drevet virksomhed til selskab for  

 ansat for højt, og havde beskattet merprisen som udlodning i henhold til  

 ligningslovens § 16 A, hvortil kom skattegodtgørelse i henhold til  

 selskabsskattelovens § 17 A.
 Det fremgik af sagen, at klageren i februar 1988 havde omdannet sit  

 personligt drevne tømrer- og snedkerfirma til aktieselskab, og at klageren i  

 den forbindelse havde overdraget goodwill for 3.448.000 kr. til selskabet.  

 Salget havde omfattet virksomhedens væsentligste aktiviteter, og den  

 personligt drevne virksomhed omfattede herefter udlejning af bygninger og  

 driftsmateriel samt administration af det timelønnede personale, der  

 arbejdede for selskabet.
 Skatteankenævnet, der havde beregnet goodwill i henhold til SD-cirkulære  

 1988-17 til 1.778.850 kr., havde medtaget igangværende arbejder i forrentning  

 af virksomhedens aktiver, 6.070.740 kr., som et bruttoaktiv.
Klagerens repræsentant påstod vederlag for goodwill godkendt med 2.903.360  

 kr.
Han havde ved beregningen i henhold til SD-cirkulære 1988-17 opgjort  

 igangværende arbejder som et nettoaktiv.
 Det var oplyst, at de igangværende arbejder havde udgjort 3.192.533 kr. og  

 de tilhørende acontofaktureringer 4.708.329 kr. i 1987 (ekskl. avance på 20%,  

 3.766.663 kr.), samt at acontofaktureringer var medregnet i acontoavancer.
Repræsentanten gjorde gældende, at der efter Foreningen af  

 Statsautoriserede Revisorers regnskabsvejledning skulle ske en reduktion af  

 aktivposten igangværende arbejder, hvorefter aktivposten viste det  

 nettobeløb, som virksomheden havde i entreprisekontrakter.
Repræsentanten  

 anførte, at der ved anvendelse af SD-cirkulære 1988-17 burde beregnes  

 forrentning af posten igangværende arbejder som et nettoaktiv, da der ellers  

 ville blive beregnet forrentning af de samme aktiver 2 gange, idet  

 acontoindbetalinger indgik i balancen under andre aktiver.
 Repræsentanten henviste til TfS 1991.140, hvorefter igangværende arbejder  

 ved beregning af forrentning af aktiver kunne indgå med nettoværdien.
Landsskatteretten kunne tiltræde det af klagerens repræsentant anførte og  

 fandt herefter - med tiltrædelse af Told- og Skattestyrelsen - at  

 igangværende arbejde burde indgå med nettoværdien i beregning af forrentning  

 af virksomhedens aktiver.
Værdien af goodwill udgjorde herefter 2.903.360 kr.  

 Udlodning i form af merpris for goodwill blev herefter nedsat til 544.640 kr.  

 og skattegodtgørelsen heraf til 136.160 kr.
 LV 1991, SF 1.2.3.4.
