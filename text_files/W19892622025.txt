 En radio-reklame for en cafe, med en dialog mellem to personer, hvori  

 udtrykket »en lille en« indgik i forbindelse med en omtale af hvad  

 man kunne få i cafeen, blev anset for en reklame i strid med § 9, stk. 1, i  

 bekendtgørelse om reklamer i lokal radio, der indeholder et forbud mod  

 reklame for øl, vin og spiritus med et alkoholindhold på 2,25 pct. eller  

 derover, under henvisning til at begrebet »en lille en« umiddelbart  

 forbindes med alkoholholdige drikke.
 I skrivelse af 7. marts 1989 har A.E.Nielsen klaget over en af Radio  

 Helsingør udsendt reklame for Cafe Oskar, idet det anføres at reklamen  

 indeholder en spiritus-reklame.
 Radio Helsingør er i skrivelse fra sekretariatet af 1. juni 1989 blevet  

 bedt om en udtalelse vedrørende klagen.
I svarskrivelse af 6. juni 1989 anfører Radio Helsingør, at dialogen er  

 udformet som en pendant til et svensk underholdningsprogram med de to figurer  

 Preben og Preben.
Man mener ikke at have overtrådt lovgivningen for så vidt  

 angår dette reklamespot.
 Radio- og TV-Reklamenævnet har ved et møde den 17. august 1989 behandlet  

 klagen, og truffet følgende afgørelse:
 Nævnet finder at den omhandlede reklame udgør en reklame for øl, vin og  

 spiritus, under henvisning til at begrebet »en lille en«  

 umiddelbart forbindes med alkoholholdige drikke.
 Som følge heraf finder nævnet, at den omhandlede reklame ikke opfylder de  

 krav der stilles til reklamer i lokalradio i § 9 i bekendtgørelse nr. 441 af  

 26. juli 1988, om reklamer i lokalradio.
 Nævnets afgørelse er enstemmig.
