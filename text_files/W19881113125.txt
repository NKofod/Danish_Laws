 Udtalt, at Statsskattedirektoratet havde været berettiget til at  

 udlevere personnummer til kontokortselskaber vedrørende forhold, der var  

 omfattet af indberetningspligten i henhold til skattekontrollovens § 8 P.
På baggrund af presseomtale og en række henvendelser til Registertilsynet  

 vedrørende skattemyndighedernes udlevering af oplysninger om personnumre til  

 kontokortselskaber anmodede Registertilsynet Skatteministeriet  

 og Statsskattedirektoratet om en udtalelse.Det fremgik heraf bl.a., at  

 skattemyndighederne i henhold til skattekontrollovens § 8 K kan meddele den  

 oplysningspligtige de oplysninger, der er nødvendige for at opfylde  

 oplysningspligten efter skattekontrollovens § 8 P, bl.a. oplysning om  

 personnummer.
Adgangen til denne videregivelse følger endvidere af  

 bestemmelserne i forskrifterne for statens salgs- og vurderingsregister  

 vedrørende fast ejendom og af bestemmelserne i forskrifterne for statens  

 ligningssystem.
Ved bekendtgørelse nr. 569 af 29. august 1986 om skattemæssig  

 kontrol med renter m.v. (rentekontrolordningen) blev kredsen af  

 oplysningspligtige efter skattekontrollovens § 8 P udvidet med bl.a.  

 kortudstedere, der er omfattet af betalingskortloven.
Det blev oplyst, at der  

 til otte kontokortselskaber var blevet udleveret oplysninger om personnumre  

 for i alt 652.000 kortindehavere.
 Statsskattedirektoratet oplyste, at man havde modtaget nogle klager over  

 udlevering af personnumre til kontokortselskaber generelt, herunder klager  

 over udlevering af personnumre til to kontokortselskaber vedrørende personer,  

 hvis kontoordning/gældsforhold ikke var omfattet af indberetningspligten.
 De to omhandlede kontokortselskaber oplyste efterfølgende over  

 for Statsskattedirektoratet, at man fejlagtigt havde udbedt sig oplysninger  

 om personnummer vedrørende personer, hvis kontoforhold ikke var omfattet af  

 indberetningspligten, samt at de fejlagtigt udleverede personnumre  

 efterfølgende var slettet hos selskaberne.
Det blev endvidere oplyst, at Statsskattedirektoratet ved kontrolbesøg hos  

 flere kontokortselskaber havde kontrolleret, hvorvidt reglerne for udlevering  

 af personnumre til kontokortselskaber havde været overholdt.
Det fremgik, at  

 de nævnte kontrolbesøg og selskabernes efterfølgende redegørelse vedrørende  

 de anvendte kontotyper ikke havde givet anledning til  

 bemærkninger.
Statsskattedirektoratet fandt herefter ikke anledning til at  

 foretage videre i sagen.
Det blev endeligt oplyst, at Skatteministeriet fandt den stedfundne  

 udlevering fra Statsskattedirektoratet betænkelig, selv om kunderne havde  

 pligt til at oplyse personnummer, hvorfor ministeriet har ændret praksis og  

 stoppet sådanne overførsler af personnumre.
For fremtiden vil de pågældende  

 selskaber herefter skulle indhente oplysning om personnummer hos kunderne.
 Registertilsynet fandt, at Statsskattedirektoratet havde været berettiget  

 til at udlevere de pågældende oplysninger om personnummer til  

 kontokortselskaber vedrørende forhold, der var omfattet af  

 indberetningspligten i henhold til skattekontrollovens § 8 P.
 Registertilsynet måtte dog konstatere, at der til de to kontokortselskaber  

 var blevet udleveret oplysninger om personnumre vedrørende gældsforhold, som  

 ikke var omfattet af indberetningspligten i henhold til skattekontrollovens §  

 8 P, og at der i disse tilfælde var sket overtrædelse af bestemmelserne i  

 skattekontrolloven og registerforskrifterne.
 Registertilsynet tog imidlertid til efterretning, at de udleverede  

 personnumre vedrørende gældsforhold, som ikke havde været omfattet af  

 indberetningspligten i henhold til skattekontrollovens § 8 P, til de to  

 kontokortselskaber efterfølgende var blevet slettet hos selskaberne.
 Registertilsynet tog endvidere til efterretning, at skattemyndighederne  

 har ændret praksis, således at det påhviler det enkelte selskab fremover at  

 afkræve oplysning om personnummer hos kunden.
Da det fortsat vil kunne komme på tale, at oplysning om en kundes  

 personnummer indhentes hos skattemyndighederne i henhold til  

 skattekontrollovens § 8 K, henstillede Registertilsynet  

 til Skattedepartementet, at man i disse tilfælde følger en procedure, der  

 indebærer særlig kontrol af, at der ikke udleveres oplysning om personnummer  

 vedrørende forhold, som ikke er omfattet af skattekontrollovens regler om  

 indberetningspligt.
Registertilsynet udbad sig underretning om,  

 hvad Skatteministeriet agter at foretage i den anledning.
 Registertilsynets årsberetning 1988 s. 46.
