Skriftlig fremsættelse (28. februar 2018) Miljø- og fødevareministeren (Esben Lunde Larsen):
 Herved tillader jeg mig for Folketinget at fremsætte:
Forslag til lov om ændring af lov om fødevarer (Strafskærpelse, administrative tvangsbøder og virksomhedskarantæne) (Lovforslag nr.
L 167) Formålet med lovforslaget er at skabe hjemmel i fødevareloven til, at der over for virksomheder med dårlig regelefterlevelse, som fortsætter med at overtræde fødevarelovgivningen på trods af fødevaremyndighedernes indsats, kan pålægges administrative tvangsbøder for manglende efterkommelse af påbud og forbud.
Med lovforslaget foreslås der desuden indført hjemmel til, at der i en periode på op til 6 måneder kan nedlægges forbud mod fortsat drift  såkaldt virksomhedskarantæne  i de virksomheder, der har dårlig regelefterlevelse, og som fortsætter med at overtræde fødevarelovgivningen på trods af fødevaremyndighedernes indsats.
Virksomhedskarantænen vil desuden kunne suppleres med et forbud mod, at den ansvarlige for virksomheden udfører en eller flere fødevareaktiviteter for en tilsvarende periode.
 Formålet med forslaget er endvidere at skabe hjemmel til at fordoble bødestørrelserne for overtrædelser af fødevarelovgivningen begået af virksomheder med dårlig regelefterlevelse, som fortsætter med at overtræde fødevarelovgivningen på trods af fødevaremyndighedernes indsats.
 Fælles for de foreslåede indsatser er, at det er en forudsætning, at virksomheden fortsat har dårlig regelefterlevelse mindst 12 måneder efter, at virksomheden er kategoriseret som virksomhed med dårlig regelefterlevelse eller, at virksomheden har begået grove overtrædelser af fødevarelovgivningen i perioden efter kategoriseringen som virksomhed med dårlig regelefterlevelse.
Baggrunden for at indføre de styrkede muligheder for at gribe ind over for virksomheder, der over tid fortsætter med at overtræde reglerne, er de opsamlede erfaringer fra den styrkede indsats mod brodne kar, som blev besluttet med Fødevareforlig 3. På trods af den styrkede kontrolindsats fra fødevaremyndighederne, som generelt har vist sig effektiv, har det vist sig, at de sanktionsmuligheder, som fødevaremyndighederne har til rådighed i dag, ikke er tilstrækkelige til at få en mindre gruppe af virksomheder med dårlig regelefterlevelse til varigt at overholde reglerne.
De foreslåede indsatser skal derfor kunne anvendes over for de virksomheder med dårlig regelefterlevelse, hvor fødevaremyndighedernes indsats over tid ikke virker.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
