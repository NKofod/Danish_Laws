 Udtalt, at et kommunalt bidrag til humanitære hjælpeaktioner uden for  

 landets grænser ikke kan anses for stridende mod kommunalretten under  

 forudsætning af, at bidraget udbetales til en humanitær hjælpeorganisation,  

 der sikrer, at hjælpen fordeles på upartisk vis og i overensstemmelse med det  

 humanitære formål, samt under forudsætning af, at bidraget ydes uden nogen  

 form for udenrigspolitisk meningstilkendegivelse.
I skrivelse af 6. december 1984 (00.01Ø49) har Silkeborg kommune anmodet  

 om indenrigsministeriets udtalelse om, hvorvidt en kommune lovligt kan yde  

 støtte til den landsdækkende indsamling, som Folkekirkens Nødhjælp og Dansk  

 Røde Kors har indledt for at skaffe midler til hjælpearbejdet i en række  

 tørkeramte lande i Afrika.
Det er i denne forbindelse oplyst, at  

 landsindsamlingen Afrika sulter har søgt Silkeborg kommune om støtte til de  

 to organisationers indsamling, og at en byrådsgruppe har stillet forslag om  

 ydelse af et nærmere angivet beløb hertil.
 Forelæggelsen for indenrigsministeriet angår alene spørgsmålet om  

 lovligheden af en eventuel beslutning om at yde bidrag til det nævnte formål.
 I denne anledning skal man meddele, at et kommunalt bidrag til humanitære  

 hjælpeaktioner uden for landets grænser ikke kan anses for stridende mod  

 kommunalretten under forudsætning af, at bidraget udbetales til en humanitær  

 hjælpeorganisation, der sikrer, at hjælpen fordeles på upartisk vis og i  

 overensstemmelse med det humanitære formål, samt under forudsætning af, at  

 bidraget ydes uden nogen form for udenrigspolitisk meningstilkendegivelse.
 En eventuel kommunalbestyrelsesbeslutning om at yde bidrag til det  

 omhandlede formål vil således ikke kunne anses for ulovlig.
 Indenrigsministeriets afgørelser og udtalelser om kommunale forhold 1985  

 3.1.
