Fremsat den 28. oktober 1998 af  

 finansministeren (Mogens Lykketoft) Forslag til Lov om tilskud til  

 Færøernes hjemmestyre for årene 1999 - 2001 § 1. Staten yder i 1999, 2000 og 2001 et årligt tilskud  

 på 932,8 mill. kr. til Færøernes hjemmestyre.
 § 2. Tilskuddet reguleres i 2000 og 2001 med en procent, der  

 svarer til den gennemsnitlige pris- og lønregulering på statens  

 driftsbudget for det pågældende år.
 § 3. Tilskuddet udbetales forskudsvis i lige store rater hver  

 måned, medmindre der træffes anden aftale om udbetalingsterminer  

 mellem finansministeren og Færøernes hjemmestyre.
 § 4. Loven træder i kraft den 1. januar 1999. Samtidig  

 ophæves lov nr. 1075 af 20. december 1995 om tilskud til  

 Færøernes hjemmestyre.
Bemærkninger til lovforslaget Almindelige bemærkninger Lovforslaget indeholder regler om ydelse af statstilskud  

 til Færøernes hjemmestyre inden for rammerne af lov nr. 137 af  

 23. marts 1948 om Færøernes hjemmestyre.
Indtil udgangen af 1987 blev statstilskuddet til  

 Færøerne udbetalt i form af refusioner.
Denne ordning var  

 behæftet med betydelige svagheder, jf. bet. nr. 881/1979 om  

 ændring af tilskudssystemet for Færøerne.
 Som led i opfyldelsen af en aftale af 9. marts 1987 mellem  

 regeringen og Færøernes landsstyre vedrørende en  

 tilskudsreform vedtog Folketinget lov nr. 717 af 18. november 1987 om tilskud  

 til Færøernes hjemmestyre på det sociale område, lov  

 nr. 721 af samme dato om tilskud til Færøernes hjemmestyre  

 på sundhedsområdet og lov nr. 722 af samme dato om tilskud til  

 Færøernes hjemmestyre på undervisningsområdet.
Aftalen indebar, at tilskuddene inden for  

 sundhedsområdet og undervisningsområdet (bortset fra visse  

 pensioner) overgik til bloktilskud.
På det sociale område blev  

 udgifter til særforsorg, børneforsorg, alderdoms- og plejehjem,  

 hjemmehjælp og børnebidrag mv. omlagt delvist til  

 bloktilskud.
 Ved aftale af 1. februar 1993 blev det mellem den danske  

 regering og det færøske landsstyre endvidere aftalt, at der  

 optages forhandlinger om omlægning af statens tilskud og refusioner til  

 et generelt bloktilskud til hjemmestyret.
På denne baggrund blev ved lov nr. 393 af 22. juni  

 1993 de daværende 7 tilskud og 4 refusionstilskud under en række  

 ministerier omlagt til et generelt bloktilskud under Finansministeriets  

 finanslovsparagraf.
Dette skulle tilsigte at give Færøernes  

 hjemmestyre friere dispositionsmulighed for så vidt angår  

 tilskuddet fra staten.
 Ved aftale mellem regeringen og Færøernes  

 landsstyre den 17. november 1994 blev bloktilskuddet for 1995 fastsat  

 uændret i forhold til 1994, idet den tidligere anvendte pris- og  

 lønregulering for tilskud til Færøernes hjemmestyre, som  

 fastlagt i 1987-aftalen, blev anvendt.
Denne regulering indebærer, at tilskuddet reguleres  

 fra et finansår til det følgende i overensstemmelse med den  

 gennemsnitlige reguleringsprocent for statens samlede driftsudgifter fra  

 pris- og lønniveau for finansloven for et år til pris- og  

 lønniveau for finansloven det følgende år.  

 Reguleringsprocenten beregnes som den gennemsnitlige forventede pris- og  

 lønudvikling på statens driftsbudget, fraregnet  

 indtægtsdækket virksomhed, statsvirksomheder og nettostyrede  

 virksomheder.
Der vil indtil den endelige vedtagelse af finanslovforslaget i  

 december kunne ske justeringer i pris- og lønforudsætningerne,  

 såfremt den forventede pris- og lønudvikling ændres  

 markant i forhold til det ved budgetteringen forudsatte.
Ved aftalen af 3. november 1995 mellem regeringen og  

 Færøernes landsstyre blev det aftalt, at statens bloktilskud for  

 1996, 1997 og 1998 fastsættes på samme reale niveau som i 1995,  

 dvs. 843,4 mill. kr. i 1995-prisniveau.
Der var herefter enighed mellem  

 landsstyret og regeringen om, at de tidligere rejste krav fra  

 færøsk side om ændringer i beregningsgrundlag og andre  

 korrektioner var tilgodeset ved denne aftale.
Med aftalen af 10. juni 1998 mellem regeringen og  

 Færøernes landsstyre er der opnået enighed om, at staten  

 yder et årligt bloktilskud til Færøernes finanslov for  

 året 1999 på 932,8 mill. kr. svarende til en uændret  

 videreførelse af 1998   niveauet realt.
Dette niveau skal realt  

 videreføres i år 2000 og 2001.
 Aftalen af 10. juni 1998 er tiltrådt af Folketingets  

 Finansudvalg ved akt 271 af 26. juni 1998.
Ved aftalen bortfalder en række af de tidligere  

 mellem regeringen og landsstyret indgåede aftaler.
Aftalen af 22.  

 december 1992 mellem den danske regering og Færøernes landsstyre  

 om råstoffer i undergrunden opretholdes dog.
Af denne aftale  

 fremgår, at sagsområdet " råstoffer i undergrunden  

 " overføres til færøsk særanliggende, samt at  

 eventuelle indtægter fra fremtidig råstofindvinding vil  

 udløse forhandlinger om nedsættelse af statens tilskud til  

 Færøerne.
 Ved aftalen bekræftede Færøernes  

 landsstyre, at der inden udgangen af 1999 vil blive fremsat  

 lagtingslovforslag om den resterende del af den udfyldende  

 færøske lovgivning vedrørende social- og  

 sundhedsområdet.
 Det blev endelig aftalt, at spørgsmålet om  

 bloktilskuddet tages op til revision i forbindelse med kommende forhandlinger  

 om en nyordning af forholdet mellem Danmark og Færøerne.
 Økonomiske og administrative konsekvenser  

 m.v.
Ved aftalen af 10. juni 1998 mellem den danske regering og  

 Færøernes landsstyre blev bloktilskuddet for 1999 fastsat til  

 932,8 mill. kr., hvilket er en uændret real videreførelse af  

 bloktilskudsniveauet for 1998, som på finansloven for 1998 er opgjort  

 til 908,3 mill. kr.
Bloktilskuddet i 2000 og 2001 er ligeledes  

 foreslået fastsat uændret i forhold til bloktilskudsniveauet for  

 1998.
 Lovforslaget har ingen administrative konsekvenser.
 Lovforslaget har ikke erhvervsmæssige eller  

 miljømæssige konsekvenser.
Lovforslaget ses endvidere ikke at have EU-retlige  

 aspekter Forelæggelse for færøske  

 myndigheder Der har mellem regeringen og Færøernes  

 hjemmestyre været ført forhandlinger om tilskuddet til  

 Færøerne for perioden 1999-2001.
 Lovforslaget vil blive forelagt Færøernes  

 hjemmestyre og forventes vedtaget i Lagtinget inden lovforslagets 3.  

 behandling i Folketinget.
Bemærkninger til de enkelte bestemmelser Til § 1 Tilskuddet til Færøernes hjemmestyre i 1999,  

 2000 og 2001 er foreslået uændret i forhold til tilskudsniveauet  

 for 1998. Opregnet til 1999-prisniveau foreslås tilskuddet årligt  

 fastsat til 932,8 mill. kr.
Til § 2 og § 3 Bestemmelserne om pris- og lønregulering af  

 tilskuddet og om udbetalingsterminer er foreslået uændret i  

 forhold til den gældende tilskudslov.
Til § 4 Det foreslås, at loven træder i kraft 1.  

 januar 1999.
