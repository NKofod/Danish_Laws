Bekendtgørelse om betaling for parkering på p-plads i tilknytning til Hammershus Besøgscenter I medfør af § 27, stk. 3 og 4, og § 89, stk. 3, i lov om naturbeskyttelse, jf. lovbekendtgørelse nr. 121 af 26. januar 2017, fastsættes:
Kapitel 1 Formål m.v.
 § 1. Denne bekendtgørelse fastsætter regler om betaling for benyttelse af Naturstyrelsens parkeringsplads, som er beliggende ca. 300 m syd for Hammershus Besøgscenter vest for Slotslyngvej.
 Stk. 2. Betalingen, jf. stk. 1, skal bidrage til at dække Naturstyrelsens omkostninger til drift og vedligeholdelse af Hammershus Besøgscenter, parkeringspladsen og hertil knyttede faciliteter samt vedligeholdelse af slotsruinen og de dertil knyttede publikumsrettede tilbud.
Kapitel 2 Betalingspligtig parkering § 2. Enhver, der benytter den i § 1, stk. 1, nævnte parkeringsplads til parkering af et motorkøretøj, jf. færdselslovens definition af et motorkøretøj, skal betale for parkeringen, jf. dog stk. 4 og 5.
Stk. 2. Betalingspligten indtræder straks ved parkeringsforholdets begyndelse og ophører, når køretøjet forlader parkeringspladsen.
Ved begyndelsen af et nyt døgn indtræder fornyet betalingspligt, uanset tidspunktet for parkeringsforholdets begyndelse i det foregående døgn.
 Stk. 3. Der må ikke parkeres i et længere tidsrum end 6 sammenhængende timer.
Stk. 4. Reglerne om betaling for parkering gælder hvert år i perioden fra og med lørdagen før Palmesøndag til og med den sidste søndag i skolernes efterårsferie på Bornholm.
Resten af året er benyttelse af parkeringspladsen gratis.
 Stk. 5. Naturstyrelsens personale, myndigheder eller andre, der anvender parkeringspladsen i tjenstligt ærinde, er undtaget fra betalingspligten efter stk. 1.
 § 3. Alle, der benytter eller i øvrigt færdes på parkeringspladsen, skal rette sig efter de anvisninger, der gives dem af Naturstyrelsen eller dennes repræsentant, eller som fremgår af skiltning eller på anden måde, jf. § 25 i bekendtgørelse om offentlighedens adgang til at færdes og opholde sig i naturen.
 § 4. Naturstyrelsen skal ved tydelig skiltning oplyse om de vilkår for brug af parkeringspladsen, der fremgår af denne bekendtgørelse, samt gennem skiltning, rækværk, beplantning eller lignende sørge for behørig afgrænsning af parkeringspladsen.
Kapitel 3 Betalingens størrelse og regulering § 5. Betalingen efter § 2 udgør 30 kr. pr. påbegyndt parkering.
Stk. 2. Det i stk. 1 nævnte beløb reguleres med virkning for parkering i den kommende betalingsperiode, jf. § 2, stk. 4, den 1. januar hvert år efter den af Finansministeriet fastsatte sats for det generelle pris- og lønindeks som løbende offentliggjort i forslag til finanslov.
Det således regulerede beløb afrundes til nærmeste kronebeløb, der kan deles med 5. Naturstyrelsen offentliggør det regulerede beløb på sin hjemmeside.
Kapitel 4 Betalingens gennemførelse § 6. Betaling for benyttelse af parkeringspladsen sker med frigørende virkning ved indbetaling til den på parkeringspladsen anbragte betalingsanordning i overensstemmelse med de på anordningen angivne bestemmelser eller ved anvendelse af øvrige angivne betalingsmåder.
 Stk. 2. Føreren af motorkøretøjet er ansvarlig for overholdelse af reglerne i stk. 1.
Kapitel 5 Straf og sanktionering § 7. Med bøde straffes den, der 1) undlader at betale for parkering, jf. § 2, stk. 1 og 2, eller 2) parkerer i et længere tidsrum end 6 sammenhængende timer, jf. § 2, stk. 3.
Kapitel 6 Ikrafttræden § 8. Bekendtgørelsen træder i kraft den 1. juni 2017.
 Stk. 2. Bekendtgørelsen finder ikke anvendelse ved parkering i perioden frem til dagen, hvor Hammershus Besøgscenter indvies.
