 Vejledning om renter af efterbetaling af  

 dagpenge mv.
Indledning I bekendtgørelse nr. 357 af 18. maj 2000 er der  

 fastsat regler om renter af efterbetaling af dagpenge mv.
Bekendtgørelsen gælder alle ydelser, der kan  

 udbetales af en a-kasse.
Den gælder også for den skattefrie  

 præmie, jf. § 74k og § 75c, stk. 10-12, i lov om  

 arbejdsløshedsforsikring m.v.
 Den gælder dog ikke for kursusgodtgørelse.  

 Den gælder heller ikke for efterbetaling af efterlønsbidrag, som  

 ikke er en ydelse fra a-kassen.
 Den gælder endelig ikke for efterbetaling af  

 dagpenge efter artikel 69 i forordning (EØF) nr. 1408/71.
 I denne vejledning beskrives bekendtgørelsens  

 regler, og nogle af reglerne uddybes med nærmere retningslinier.
Til § 1 For sen udbetaling Bekendtgørelsen skal bruges, når der er tale  

 om for sen udbetaling af ydelsen.
Det kan skyldes forsinkelser i a-kassen,  

 eller fordi a-kassen mener, at medlemmet ikke har ret til ydelsen, og denne  

 afgørelse senere omgøres.
Bekendtgørelsen skal også bruges, hvis det  

 kun er en enkelt udbetalingsperiode, hvor ydelsen ikke betales rettidigt.
Der  

 kan f.eks. være tale om, at udbetalingen forsinkes på grund af  

 edb-problemer.
 Der kan også være tale om, at udbetalingerne  

 er standset i anledning af en indberetning.
 Eksempel 1:
AF indberettede en udeblivelse til a-kassen.
A-kassen standsede derfor  

 udbetalingen og undersøgte årsagen til medlemmets udeblivelse.  

 Medlemmet gav a-kassen de oplysninger, som den bad om.
 Efter længere tids undersøgelser konstaterede a-kassen, at  

 medlemmet var til rådighed, og den genoptog derfor udbetalingerne og  

 effektuerede en efterbetaling til medlemmet.
 Medlemmet har ret til renter af efterbetalingen, fordi indberetningen  

 resulterer i en afgørelse om, at medlemmet har ret til dagpenge, og  

 fordi der intet er at bebrejde medlemmet.
 Eksempel 2:
Direktoratet modtog oplysninger fra en kommune, der viste, at medlemmet  

 havde meget store indtægter ved selvstændig virksomhed og  

 sandsynligvis også arbejde herved.
Direktoratet sendte derfor sagen til  

 a-kassen, som standsede udbetalingerne.
A-kassen rekvirerede de  

 nødvendige oplysninger, herunder fra medlemmet, og konstaterede, at  

 medlemmet havde meget store indtægter ved selvstændig virksomhed,  

 men at der alene var tale om ren formueadministration.
 A-kassen genoptog derfor udbetalingen af dagpenge til medlemmet og  

 effektuerede samtidig en efterbetaling til medlemmet.
 Medlemmet har ret til renter af efterbetalingen, fordi indberetningen  

 resulterer i en afgørelse om, at medlemmet har ret til dagpenge, og  

 fordi der intet er at bebrejde medlemmet.
 Hvis en afgørelse ændres fra en svigssanktion  

 til en sanktion for uagtsomhed af Arbejdsmarkedets Ankenævn, og der  

 herved opstår et efterbetalingsbeløb, har medlemmet ret til  

 rente fra den første mulige dispositionsdag efter, at a-kassen har  

 indstillet til direktoratet, at medlemmet skulle have en sanktion for svig.  

 Det kan ikke bebrejdes medlemmet, at afgørelsen om svig ændres  

 til uagtsomhed.
 Krav på rente af efterbetalingsbeløb er  

 undergivet 5 års forældelse.
Til § 2 Forhold, der kan tilregnes medlemmet § 2 fastsætter, at medlemmet ikke har ret til  

 renter, hvis den forsinkede eller manglende udbetaling skyldes forhold, som  

 kan tilregnes medlemmet.
Der skal altså være tale om forhold, som  

 kan bebrejdes medlemmet.
Det er tilfældet, hvis medlemmet har afgivet  

 urigtige oplysninger, som er årsag til forsinkelsen.
Hvis medlemmet ikke sender eller er længe om at  

 sende de dokumenter og oplysninger, som a-kassen beder om, udløser det  

 ikke ret til rente.
Det er medlemmets risiko, at de ønskede  

 oplysninger sendes i tide til a-kassen.
Det samme er tilfældet, hvis  

 medlemmet udfylder dokumenter mv. mangelfuldt og derved er årsag til  

 forsinkelse.
Der kan også være tale om forsinkelser, der  

 skyldes både medlemmets og a-kassens forhold.
I sådanne  

 tilfælde skal a-kassen foretage en skønsmæssig afvejning  

 af, i hvilket omfang forsinkelsen hovedsagelig skyldes medlemmets  

 forhold.
 Der er ikke tale om forhold, som kan tilregnes medlemmet,  

 hvis forsinkelsen skyldes tredjemand.
Til § 3 Beregning af renter I denne bestemmelse er det fastsat, hvordan renten  

 beregnes, og hvor meget renten udgør, hvis ydelsen fra a-kassen ikke  

 betales rettidigt.
Renten beregnes af bruttobeløbet.
Morarenten efter rentelovens § 5 er den til enhver  

 tid fastsatte diskonto med et rentetillæg, der er fastsat af  

 Justitsministeriet.
Den aktuelle diskonto kan findes på Nationalbankens  

 hjemmeside (www.nationalbanken.dk), hvor der også er oplysninger om  

 diskontoen tilbage i tiden.
Diskontoen er pr. 28. april 2000 3,75 %. I  

 bekendtgørelse nr. 896 af 21. december 1990 om morarente er  

 rentetillægget fastsat til 5 %. Den for tiden gældende morarente  

 er derfor 8,75 %.
Udgangspunktet for, om ydelsen er betalt rettidigt eller  

 ej, er a-kassens første mulige dispositionsdato.
Med hjemmel i lovens  

 § 46, stk. 1, fastsætter a-kassens ledelse, hvornår  

 ydelsen skal være til disposition for medlemmet.
Efterløn, der  

 udbetales månedsvis, skal dog være til disposition for medlemmet  

 på månedens sidste bankdag.
 Der beregnes renter fra den første mulige  

 dispositionsdag og indtil det tidspunkt, hvor den forfaldne ydelse rent  

 faktisk er udbetalt på en efterfølgende dispositionsdag.
For at lette administrationen og undgå udbetalingen  

 af helt små rentebeløb, er det fastsat, at rentebeløb,  

 der er mindre end højeste dagpenge for forsikrede på fuld tid  

 for en dag, ikke skal udbetales.
Det er 570 kr. pr. 3. januar 2000.
 I det omfang a-kassen, direktoratet eller Arbejdsmarkedets  

 Ankenævn har truffet afgørelse om, at medlemmet ikke har ret til  

 ydelsen, og denne afgørelse senere ændres, således at  

 medlemmet har ret til ydelsen, forrentes udbetalingen efter de regler, der er  

 fastsat i § 3. Det skal ske fra det tidspunkt, hvor ydelsen først  

 kunne være udbetalt (den oprindelige dispositionsdato). Det er uden  

 betydning, hvad der er grunden til, at den overordnede instans ændrer  

 afgørelsen.
 Eksempel:
Ankenævnet tiltrådte a-kassens og direktoratets  

 afgørelse om, at medlemmet ikke var til rådighed for  

 arbejdsmarkedet.
Medlemmet fik derfor ikke udbetalt dagpenge i 10  

 måneder.
Medlemmet klagede imidlertid til Folketingets Ombudsmand, som  

 udtalte, at han ikke fandt fuldt tilstrækkeligt grundlag for at  

 fastslå, at medlemmet ikke var til rådighed.
I konsekvens heraf ændrede ankenævnet afgørelsen,  

 hvorefter medlemmet var til rådighed og som følge heraf havde  

 ret til en efterbetaling af dagpenge i 10 måneder.
I et sådant  

 tilfælde beregnes der renter fra det tidspunkt, hvor a-kassen  

 først kunne have udbetalt ydelsen (den oprindelige  

 dispositionsdato).
 Det samme vil være tilfældet, hvis medlemmet  

 havde anlagt sag ved domstolene og fået medhold.
Hvis den konkrete sag medfører, at der opstår  

 efterbetalingsbeløb i flere a-kasser, beregner hver a-kasse renter af  

 sit efterbetalingsbeløb.
Rentebeløbene lægges herefter  

 sammen for at afgøre, om det samlede beløb er mindre end  

 højeste dagpenge for en dag for forsikrede på fuld tid, jf.  

 § 3, stk. 4. A-kasserne skal derfor samarbejde om behandlingen af  

 sådanne sager.
Det samme princip følges, hvis der opstår  

 efterbetalingsbeløb i flere perioder og for flere ydelser.
A-kassen  

 beregner rente for hver periode og ydelse.
Rentebeløbene lægges  

 herefter sammen for at afgøre, om det samlede beløb er mindre  

 end højeste dagpenge for en dag for forsikrede på fuld tid.
Til § 4 Ikrafttræden Bekendtgørelsens § 4, stk. 2,  

 fastsætter, at bekendtgørelsen har virkning for alle  

 udbetalinger, der rettidigt kan finde sted den 1. juli 2000 eller senere.
Det  

 betyder, at reglerne om forrentning af efterbetalingsbeløb har  

 virkning for udbetalinger, hvor forsinkelsen indtræder efter lovens  

 ikrafttræden.
Det afgørende er, at ydelsens første mulige  

 dispositionsdato er efter den 1. juli 2000. Der tilskrives derfor ikke renter  

 for ydelser, der har haft en mulig dispositionsdato før den 1. juli  

 2000.
