Beretning afgivet af Kulturudvalget den 26. maj 2021 Beretning over Forslag til folketingsbeslutning om at undtage mindre foreninger fra hvidvaskningsregler og persondataforordningen [af Stén Knuth (V), Dennis Flydtkjær (DF), Marianne Jelved (RV), Birgitte Bergman (KF), Lars Boje Mathiesen (NB) og Henrik Dahl (LA) m.fl.]:
1. Politiske bemærkninger Et flertal i udvalget (udvalget med undtagelse af NB) mener, at foreningslivet er afgørende for sammenhængskraften i Danmark, og at der politisk skal arbejdes for at begrænse de bureaukratiske byrder for foreninger.
 Flertallet mener, at der skal arbejdes for en løsning for foreninger, der som følge af bankernes håndhævelse af lovkrav vedrørende persondatabeskyttelse og hvidvaskregler oplever forøgede byrder, herunder forhøjede bankgebyrer.
Flertallet konstaterer, at de øgede byrder er særlig hæmmende for små foreninger.
Siden beslutningsforslaget blev fremsat, er Kulturudvalget eksempelvis blevet bekendt med eksempler på sociale foreninger, der har skullet betale mere i bankgebyrer, end de modtog i kommunale § 18-midler.
Dette finder flertallet problematisk.
Flertallet noterer sig, at regeringen har nedsat en arbejdsgruppe med deltagelse af foreningerne, der forbereder en konference i juni 2021 med bl.a. regelbyrden for små foreninger som tema.
Derudover noteres det, at Justitsministeriet er i gang med en evaluering af GDPR-reglerne, hvilket ventes at blive afsluttet i første halvår af 2021. Som led i evalueringen undersøges de generelle muligheder for at begrænse databeskyttelsesforordningens anvendelse på bl.a. frivillige foreninger.
Flertallet noterer sig desuden, at regeringen deltager i den arbejdsgruppe under Finans Danmark bestående af repræsentanter for foreningslivet, bankerne og myndighederne, der har til formål at udarbejde forslag til mulige løsninger på hvidvaskområdet.
Arbejdsgruppen ventes at afrapportere i andet kvartal af 2021, hvorefter regeringen har meddelt, at den vil invitere ordførerne til en drøftelse af arbejdsgruppens anbefalinger.
Flertallet er positiv over disse initiativer og afventer drøftelser med regeringen om de nævnte udfordringer for små foreninger.
Flertallet pålægger regeringen at indkalde til de første drøftelser om en løsning umiddelbart efter fremlæggelsen af arbejdsgruppernes anbefalinger.
 Liberal Alliance, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 1. december 2020 og var til 1. behandling den 9. februar 2021. Beslutningsforslaget blev efter 1. behandling henvist til behandling i Kulturudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
Bilag Under udvalgsarbejdet er der omdelt 7 bilag på beslutningsforslaget.
Spørgsmål Udvalget har under udvalgsarbejdet stillet 4 spørgsmål til kulturministeren, 3 spørgsmål til erhvervsministeren og 1 spørgsmål til erhvervsministeren til skriftlig besvarelse, som ministrene har besvaret.
 P.u.v.
