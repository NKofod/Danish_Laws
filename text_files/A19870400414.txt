 Denne datasammenskrivning omfatter lov om ejerlejligheder  

 jvf. lovbekendtgørelse nr. 455 af 10/8 1982 med de ændringer der følger af  

 lov nr. 298 af 4/6 1986 og § 6 i lov nr. 379 af 10. juni 1987.
 § 1.  Denne lov finder anvendelse på lejligheder, der  

 ejes særskilt (ejerlejligheder).
 Stk. 2.  Reglerne om ejerlejligheder finder tilsvarende  

 anvendelse på butikker, kontorer, lagerrum, værelser til beboelse og andre  

 særskilt afgrænsede husrum.
§ 2.  Ejeren af en ejerlejlighed har sammen med andre  

 ejere af lejligheder ejendomsret til grunden, fælles bestanddele og tilbehør  

 m. v. efter et fordelingstal, der fastsættes som en brøkdel.
Er fordelingstal  

 ikke fastsat, er lejlighederne ligestillede.
 Stk. 2.  Til lejligheden hører i samme forhold  

 rettigheder og forpligtelser for ejeren som deltager i et samtlige ejere  

 omfattende fællesskab (ejerforeningen).
 Stk. 3.  De i stk. 1 og 2 omhandlede rettigheder og  

 forpligtelser kan ikke adskilles fra ejendomsretten til lejligheden.
 Stk. 4.  En ejer af flere ejerlejligheder i en  

 ejerforening kan ikke deltage i afstemninger med fordelingstal for  

 ejerlejligheder, der er genudlejet efter udgangen af 1979.
 § 3.  Ejerlejligheder kan kun oprettes i ejendomme,  

 som i deres helhed opdeles i ejerlejligheder.
 § 4.  Hver ejerlejlighed anses som en selvstændig fast  

 ejendom.
 Stk. 2.  De nærmere bestemmelser om tinglysning af  

 rettigheder over ejerlejligheder fastsættes af justitsministeren.
 § 5.  Ejerforeningen kan i en husorden fastsætte  

 almindelige ordensregler.
 Stk. 2.  Ejeren skal give adgang til sin lejlighed, når  

 dette er nødvendigt af hensyn til eftersyn og reparationer.
 § 6.  Fælles udgifter, herunder udgifter vedrørende  

 grunden, vej- og kloakbidrag, forsikringspræmier og udgifter til  

 administration og vedligeholdelse af fællesbestanddele og tilbehør, bidrag  

 til en eventuel grundfond m. v., udredes indbyrdes af de enkelte ejere efter  

 det i § 2, stk. 1, nævnte forhold.
 Stk. 2.  Medfører foranstaltninger, som en ejer har  

 foretaget i sin lejlighed, forøgelse af de i stk. 1 nævnte udgifter, påhviler  

 det ham at betale merudgiften.
 § 7.  De nærmere bestemmelser om ejerforeningens  

 ledelse, regnskabsaflæggelse, revision m. v. fastsættes i en af  

 boligministeren udarbejdet normalvedtægt, som finder anvendelse, medmindre  

 andet er vedtaget og tinglyst.
 § 8.  Hvis en ejer gør sig skyldig i grov eller oftere  

 gentagen misligholdelse af sine forpligtelser over for ejerforeningen eller  

 et af dennes medlemmer, kan ejerforeningen pålægge ham at fraflytte  

 lejligheden med passende varsel.
 § 9.  Ved overdragelse af en ejerlejlighed skal  

 overdrageren inden aftalens indgåelse gøre erhververen bekendt med en  

 opstilling over lejlighedens og ejerforeningens finansiering og  

 driftsudgifter samt, ved overdragelse af nyopførte ejerlejligheder, med en  

 beregning af de udgifter, opførelsen har medført.
 § 10.  Loven anvendes på:
 1. Bygninger, hvis opførelse er påbegyndt efter 1.  

 juli 1966.
 2. Bygninger, der ikke indeholder andre lejligheder  

 eller rum end 2 beboelseslejligheder med tilhørende sædvanlige udenomsrum,  

 når en landinspektør med beskikkelse attesterer, at hver enkelt ejerlejlighed  

 til beboelse opfylder kravene i litra a-e og bygningen ifølge erklæring fra  

 bygningsmyndigheden opfylder kravene i litra f-i.
a.
Hver enkelt beboelseslejligheds etageareal som ejerlejlighed udgør  

 mindst 26 m2.
b.
Lejligheden omfatter et køkken på mindst 7 m2 nettoetageareal eller et  

 køkken, der er indrettet i henhold til byggetilladelse meddelt inden 25.  

 marts 1977. Arealkravet anses dog for opfyldt, hvis mere end 4/5 af  

 bygningens beboelseslejligheder hver for sig opfylder kravet og det tillige  

 er opfyldt i gennemsnit for samtlige beboelseslejligheder.
Har beboerne  

 adgang til kollektiv bespisning i beboerrestaurant i bebyggelsen, kan en  

 kogeniche i et lokale på mindst 3 m2 nettoetageareal erstatte kravet om et  

 køkken.
c.
Lejligheden omfatter et badeværelse på mindst 2,5 m2 nettoetageareal  

 eller et badeværelse på mindst 1,8 m2 nettoetageareal, der er indrettet i  

 henhold til byggetilladelse meddelt inden 25. marts 1977.
d.
Lejligheden er forsynet med el og dens køkken og badeværelse med  

 indlagt koldt og varmt vand og afløb for spildevand.
Lejligheden skal  

 indeholde mindst 1 wc-rum, og dette skal være forsynet med håndvask.
e.
Lejlighedens opvarmning sker fra et fælles varmeanlæg i eller uden for  

 bygningen eller ved gas eller el i samtlige beboelsesrum.
f.
Det totale varmetab for beboelseslejligheder skal være nedbragt til et  

 niveau, der svarer til kravene i Bygningsreglementet af 1972. Boligministeren  

 fastsætter nærmere regler herom.
g.
Efter gennemførelse af fornødne arbejder til opfyldelse af kravene i  

 litra f er der foretaget tilpasning hertil ved indregulering og justering af  

 bygningens varme- og fyringsanlæg.
h.
Bygningen opfylder uanset alder de krav, der er stillet i medfør af lov  

 om brandsikring af ældre beboelsesbygninger m. v.
i.
Ingen af bygningens beboelsesrum er ved ombygning gjort  

 uhensigtsmæssige med hensyn til størrelse og udformning i forhold til de  

 pågældende beboelsesrums hidtidige naturlige anvendelse.
 3. Bygninger, der er fredet i henhold til lov om  

 bygningsfredning, jfr. dog § 27 i lov om bygningsfredning.
 4. Bygninger, der udelukkende anvendes til andet end  

 beboelse.
 5. Bygninger, der lovligt er opdelt i ejerlejligheder  

 i henhold til tidligere lovgivning.
6. Bygninger, hvor en del af bygningen skal indrettes  

 til ældreboliger, når kommunalbestyrelsen attesterer, at en del af bygningen  

 indrettes til boliger, der får eller har fået tilsagn om støtte efter lov om  

 boliger for ældre og personer med handicap. Ældreboligerne og resten af  

 bygningen skal efter opdeling hver for sig udgøre een samlet ejerlejlighed.' Stk. 2.  Loven anvendes ikke på:
 1. Landbrugsejendomme, jfr. lov om landbrugsejendomme.
2. Ejendomme, som er opført til brug for medlemmer  

 eller til udleje af almennyttige boligselskaber, jfr. kap.
II i lov om  

 boligbyggeri.
 3. Ejendomme, der tilhører private  

 andelsboligforeninger.
Stk. 3.  Videreopdeling af ejerlejligheder i bygninger,  

 der helt eller delvis anvendes til beboelse, og som lovligt er opdelt i  

 ejerlejligheder i henhold til tidligere lovgivning, kan ske, når en  

 landinspektør med beskikkelse attesterer, at hver enkelt lejlighed til  

 beboelse efter videreopdelingen opfylder de i stk. 1, nr. 2, litra a-f,  

 nævnte krav.
En sådan attestation er dog ikke en betingelse for  

 videreopdeling af bygninger, som nævnt i stk. 1, nr. 1 og 3. Videreopdeling  

 kan kun ske af ejerlejligheder med højst 2 beboelseslejligheder.
§§ 11-15. (Ophævet) § 16.  Med bøde straffes den, der tilbyder en lejer af  

 hus eller husrum, som efter lejemålets indgåelse er omdannet til en  

 ejerlejlighed, at erhverve det lejede som ejerlejlighed uden samtidig hermed  

 skriftligt at oplyse lejeren om, at han har beskyttelse mod opsigelse i  

 medfør af § 84, litra d, i lov om leje.
§ 16 a.  Betinger sælgeren af en ejerlejlighed til  

 beboelse sig en pris, der er væsentligt højere end lejlighedens værdi, kan  

 køberen forlange prisen nedsat til et sådant beløb, som af boligretten  

 skønnes rimeligt.
Ved afgørelsen heraf vil der navnlig være at tage hensyn  

 til ejerlejlighedens beliggenhed, størrelse, udstyr, kvalitet, tilstand,  

 prioritetsforhold, ansættelse til ejendomsværdi efter lov om vurdering af  

 landets faste ejendomme, og øvrige forhold, sammenholdt med et sådant  

 prisniveau, som må antages at ville være almindeligt gældende i kommunen for  

 tilsvarende lejligheder, såfremt der fandtes en passende boligreserve, og der  

 således var rimelig balance mellem udbud og efterspørgsel efter de enkelte  

 kategorier af ældre og nye lejligheder.
 Stk. 2.  Køberen kan ikke gyldigt give afkald på sin ret  

 efter stk. 1. Forbehold fra sælgerens side om handelens tilbagegang, hvis  

 prisen nedsættes efter stk. 1, er uden virkning, medmindre retten på grund af  

 særlige omstændigheder skønner det ubilligt, om køberen skulle kunne  

 fastholde handelen.
 Stk. 3.  Køberens adgang til at forlange prisen nedsat  

 forældes i løbet af et halvt år fra tinglysning af endeligt skøde.
 § 17.  Denne lov træder i kraft den 1. juli 1966.
 § 18.  Loven gælder ikke for Færøerne og for Grønland.
---- §§ 2-4 i lov nr. 195 af 18. maj 1977 er sålydende:
§ 2 Loven træder i kraft ved bekendtgørelsen i Lovtidende.
§ 3 Stk. 1.  Uanset reglerne i ejerlejlighedslovens § 10,  

 stk. 1, nr. 2, og stk. 2, som affattet ved § 1, nr. 1-7, i denne lov, kan  

 opdelingen i ejerlejligheder anmeldes til tinglysningsdommeren inden udgangen  

 af marts måned 1978, såfremt ejeren inden 25. marts 1977 havde opnået  

 byggetilladelse til herpå sigtende bygningsændringer, eller såfremt ejeren  

 inden 25. marts 1977 havde anmodet en landinspektør om den til opdeling i  

 ejerlejligheder fornødne attestation.
 Stk. 2.  Reglerne i § 11, stk. 2-5, i  

 ejerlejlighedsloven, som affattet ved denne lov, finder ikke anvendelse for  

 ejere, når opdeling sker efter stk. 1, eller for ejere, der inden 25. marts  

 1977 har søgt byggetilladelse med henblik på iværksættelse af  

 bygningsændringer til opfyldelse af kravene i den hidtil gældende  

 ejerlejlighedslovs § 10, stk. 1, nr. 2.
 Stk. 3.  Ejerlejlighedslovens § 12, stk. 2, som affattet  

 ved denne lov, finder ikke anvendelse på arbejder, til hvis udførelse der er  

 opnået byggetilladelse inden 25. marts 1977.
§ 4 Stk. 1.  I ejendomme med flere end 8  

 beboelseslejligheder kan opdeling i ejerlejligheder anmeldes til  

 tinglysningsdommeren, uden at ejeren på ny skal tilbyde lejerne at overtage  

 ejendommen på andelsbasis såfremt ejendommen efter de hidtil gældende regler  

 i ejerlejlighedslovens § 12, stk. 2, § 14, stk. 3 eller 5, eller § 15, stk.  

 1, 2 eller 3, kunne opdeles i ejerlejligheder den 25. marts 1977. I øvrigt  

 finder § 3 anvendelse.
Stk. 2.  Udløber lejerfrister efter 25. marts 1977, kan  

 ejeren ikke gøre gældende, at han har erhvervet ret til at opdele ejendommen  

 i ejerlejligheder.
I disse tilfælde og i tilfælde, hvor ejerfrister udløber  

 efter 25. marts 1977, kan ejeren, uanset den hidtidige regel i  

 ejerlejlighedslovens § 11, stk. 3, på ny tilbyde lejerne at overtage  

 ejendommen på andelsbasis.
 Stk. 3.  Reglerne i § 11, stk. 2-5, i  

 ejerlejlighedsloven, som affattet ved denne lov, finder ikke anvendelse for  

 ejere, der er omfattet af stk. 1 eller stk. 2.
 Stk. 4.  Ejendomme med 6-8 lejligheder skal ikke  

 tilbydes lejere til overtagelse på andelsbasis, når opdeling anmeldes efter §  

 3.
---- § 2  i lov nr. 240 af 8. juni 1979 er sålydende:
§ 2 (* 1) Loven træder i kraft 1. januar 1980.
---- §§ 2 og 3 i lov nr. 461 af 19. november 1979 er sålydende:
§ 2 (* 2) Loven træder i kraft ved bekendtgørelsen i Lovtidende.
§ 3 Stk. 1.  Opdeling efter de før lovens ikrafttræden  

 gældende regler vil dog kunne ske, når en landinspektør over for  

 tinglysningsdommeren attesterer, at ejeren inden 5. november 1979 havde  

 anmodet en landinspektør om den til opdeling i ejerlejligheder fornødne  

 attestation.
Det er yderligere en betingelse, at ejeren inden 5. november  

 1979 fysisk på ejendommen har iværksat arbejder, der eventuelt er fornødne  

 til opfyldelse af de hidtil gældende krav i lovens § 10, stk. 1, nr. 2, litra  

 a-f.
 Stk. 2.  Landinspektøren skal inden udgangen af november  

 måned 1979 til kommunalbestyrelsen indlevere en fortegnelse over de  

 anmodninger over opdelinger efter § 10, stk. 1, nr. 2, som over for ham er  

 fremsat rettidigt efter stk. 1. Anmeldelsen om opdeling i ejerlejligheder  

 skal indeholde en attestation fra kommunalbestyrelsen om, at ejendommen er  

 optaget på landinspektørens fortegnelse efter 1. punktum.
 Stk. 3.  Ejeren skal inden udgangen af november måned  

 1979 over for kommunalbestyrelsen erklære, at iværksættelse af arbejder er  

 sket som nævnt i stk. 1. Anmeldelsen om opdeling i ejerlejligheder skal  

 indeholde en attestation fra kommunalbestyrelsen af, at ejeren har afgivet  

 erklæring som nævnt i 1. punktum.
 Stk. 4.  For ejendomme med flere end 5  

 beboelseslejligheder er det yderligere en betingelse, at lejernes acceptfrist  

 som nævnt i den hidtil gældende § 14, stk. 3, er udløbet inden den 5.  

 november 1979, eller flere end 2/3 af lejerne inden dette tidspunkt har  

 tilkendegivet, at de ikke ønsker at overtage ejendommen på andelsbasis.
 Stk. 5.  Tilbud, som er fremsat til lejerne i  

 overensstemmelse med de hidtil gældende regler i §§ 11-14, falder bort,  

 såfremt den i § 14, stk. 3, nævnte frist udløber den 5. november 1979 eller  

 senere.
---- § 2  i lov nr. 236 af 26. maj 1982 er sålydende:
§ 2 Loven(* 3) træder i kraft ved bekendtgørelsen i Lovtidende.
---- § 2  og 3 i lov nr. 298 af 4 juni 1986 er sålydende: §  

 2 Loven (* 4) træder i kraft ved bekendtgørelsen i lovtidende.
§ 3 Opdeling efter de før lovens ikrafttræden gældende regler vil dog kunne  

 ske, når en landinspektør over for tinglysningsdommeren attesterer, at ejeren  

 inden 15. maj 1980 havde anmodet en landinspektør om den til opdeling i  

 ejerlejligheder fornødne attestation.
Det er yderligere en betingelse, at  

 ejeren inden 15. maj 1986 fysisk på ejendommeen har iværksat arbejder, der  

 eventuelt er fornødne til opfyldelse af kravene i lovens § 10, stk. 1. nr. 2,  

 litra a-f.
---- § 7  stk. 1 i lov nr. 379 af 10. juni 1987 er  

 pålydende:
 Stk. 1  Loven (* 5) træder i kraft d. 1. juli 1987, dog  

 træder §1 nr. 6 og 9 først i kraft d. 1. januar 1988.
 (* 1) Lovændringen vedrører § 2, stk. 4, § 10, stk. 1, nr. 2, litra f, §  

 10, stk. 1, nr. 3, § 10, stk. 2, nr. 1, § 10, stk. 3, § 15, stk. 1 og §§ 16  

 og 16 a.
 (* 2) Lovændringen vedrører § 10, stk. 1, nr. 2, § 10, stk. 1, nr. 5 og §§  

 11-15 og trådte i kraft den 20. november 1979.
 (* 3) Lovændringen vedrører § 10, stk. 3, og trådte i kraft den 3. juni  

 1982.
 (* 4) Lovændringen vedrører § 10 stk 1 og bekendtgørelse i lovtidende  

 fandt sted d. 14/6 1986.
 (* 5) Lovændringen vedrører § 10 stk. 1 nr. 6.
