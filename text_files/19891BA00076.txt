Nr BSF 76 Forslag til folketingsbeslutning om en styrkelse af dansk fiskeri- og  

 havforskning Fremsat af Arne Jensen (S) Duetoft (CD) Glønborg (KRF) den 9. maj 1990 Folketinget opfordrer regeringen til inden udgangen af oktober dette år at fremsætte lovforslag efter følgende retningslinjer:
- fiskeri- og havforskningsaktiviteterne samles ved Nordsøcentret i  

 Hirtshals, sådan at forskningen sikres de bedst mulige vilkår og  

 forskningsindsatsen udnyttes optimalt, - i forlængelse heraf bringes den danske forskningsindsats i  

 overensstemmelse med de forudsætninger, der lå til grund for ansøgningen om  

 støtte fra Den Europæiske Fond for Regional Udvikling, og med de hensigter og  

 erklæringer om samling af havforskningen, der blev givet ved oprettelsen af  

 Nordsøcentret, - fiskeri- og havforskningen placeres i tættest mulig kontakt med  

 fiskerierhvervet og brugerne, herunder fiskeri- og serviceindustrien, og - de til fiskeri- og havforskningen under Fiskeriministeriet knyttede  

 områder som forskning i videreforædling og aquakultur samles ligeledes i  

 Nordsøcentret og i tættest mulig kontakt med erhvervet og brugerne og med  

 Fiskeriministeriets Forsøgslaboratorium, Aquakulturafsnittet og med det af  

 Fiskeriministeriet udstationerede skib »Dana«.
Bemærkninger til forslaget Styrkelse af forskningen og fiskerierhvervet Nærværende forslag skal ses som forslagsstillernes ønske om en styrkelse  

 af fiskerierhvervet og den hertil knyttede forskning både nationalt og i  

 samarbejde med de øvrige EF-lande.
 Forslagsstillerne finder, at en sådan styrkelse bedst finder sted gennem  

 en samling af den danske havforskningsindsats i tilknytning til Nordsøcentret  

 i Hirtshals.
 Dette skal bl.a. ses på følgende baggrund:
 Nordsøcentret blev oprettet med det formål at opføre og drive et center  

 for forskning, udvikling og uddannelse for fiskerierhvervene.
I 1986 blev der i Nordsøcentret oprettet et havbrugslaboratorium på  

 baggrund af ønsker fra Danmarks Fiskeri- og Havundersøgelser, der udtrykte  

 behov for et sådant laboratorium.
Herigennem kunne ske en styrkelse af  

 forskningen i tilknytning til havundersøgelsesskibet »Dana«.
 Ved oprettelse af havbrugslaboratoriet blev der etableret en lang række  

 forsøgs- og forskningsfaciliteter, der er af væsentlig betydning for en  

 styrkelse af den danske havforskning.
 På samme tid blev det fra Fiskeriministeriet udtrykt, at man på længere  

 sigt ønskede at samle hele den danske forskning ved Nordsøcentret i  

 tilknytning til de naturbundne erhverv.
 Ved oprettelsen af Nordsøcentret og havbrugslaboratoriet blev der givet  

 støtte fra Den Europæiske Fond for Regional Udvikling.
I de projektbeskrivelser, der ligger til grund for støtten fra EF, er der  

 netop udtrykt det ovenstående ønske om samling af den danske  

 havforskningsindsats i den nordjyske region.
Lovforslaget skal således sikre,  

 at havforskningsindsatsen bringes i overensstemmelse med de forudsætninger,  

 der lå til grund for støtten.
I næsten alle øvrige EF-lande er  

 havforskningens geografiske placering bestemt af den tætte tilknytning til  

 erhvervene og i nøje overensstemmelse med de tildelte midler fra EF's  

 regionalfond.
Placering af havforskningsinstitutionerne I den nordjyske region foretages 32 pct. af landets totale landinger.
Her  

 findes 50 pct. af landets samlede tonnage og 66 pct. af Danmarks  

 fiskeriindustrielle virksomheder.
Her landes 33 pct. af konsumfiskene, og i  

 den nordjyske fiskeindustri er mellem 40 og 50 pct. af landets samlede  

 produktion og omsætning af forarbejdede fiskeprodukter placeret.
 Hirtshals er den største fiskeriby i regionen, og 52 pct. af Hirtshals  

 lønmodtagere er beskæftiget ved fiskeri og de tilknyttede erhverv.
Ved placering af den danske havforskningsindsats i netop denne region  

 sikres det bedst mulige samarbejde med de praktiske udøvere i dansk fiskeri,  

 med fiskeindustrien og med de tilknyttede servicevirksomheder og havnene i  

 øvrigt.
Denne placering kan i øvrigt sammenlignes med placeringen af  

 ferskvandslaboratoriet i Silkeborg, som ligger velplaceret med en tæt  

 tilknytning til ferskvandsområdet og til brugerne.
Der er allerede etableret et overordentlig godt samarbejde mellem  

 Nordsøcentret og erhvervslivet i regionen.
Forslagsstillerne finder derfor,  

 at den naturlige placering af Danmarks Fiskeri- og Havundersøgelser,  

 Fiskeriministeriets Forsøgslaboratorium og Aquakulturafsnittet er i  

 tilknytning til Nordsøcentret.
Samtidig sikres herved bedre forudsætninger  

 for en optimal udnyttelse af akvakulturcentret, således at der på længere  

 sigt gennem udsætning sker en forøgelse af fiskebestanden i Nordsøen og i de  

 indre danske farvande.
Placeringen af Danmarks Fiskeri- og Havundersøgelser  

 ved Nordsøcentret sikrer en bedre udnyttelse af havundersøgelsesskibet  

 »Dana«, der i dag tilbringer mere end 200 dage om året i havn.
Forskningsindsatsen Flytningen af Danmarks Fiskeri- og Havundersøgelser og af  

 Fiskeriministeriets Forsøgslaboratorium vil samtidig kunne medvirke til en  

 styrkelse og udbygning af det tætte forskningssamarbejde, der allerede  

 foregår mellem Nordsøcentret og uddannelsesinstitutionerne i området.
Her  

 tænkes især på det samarbejde, der allerede sker mellem Nordsøcentret og AUC,  

 hvor man i tilknytning til etableringen af Nordsøcentret oprettede en  

 fiskeriingeniør- og en fiskeriøkonomuddannelse.
Økonomiske rammer Forslagsstillerne forudsætter, at samlingen af den danske fiskeri- og  

 havforskning ved Nordsøcentret kan ske inden for de økonomiske rammer, der  

 allerede findes i dag for Danmarks Fiskeri- og Havundersøgelser og for  

 Fiskeriministeriets Forsøgslaboratorium.
 På finansloven for 1990 udgør nettoudgifterne til disse to institutioner  

 ca. 45 mio. kr., og forslagsstillerne finder, at det er inden for denne  

 ramme, at en samling og styrkelse af havforskningen må ske.
