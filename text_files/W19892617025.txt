 Det lokale nævn giver afslag på en forenings ansøgning om tilladelse  

 til lokal tv-virksomhed med den begrundelse, at nævnet principielt mener, at  

 der ikke er praktisk mulighed for at etablere en levedygtig lokal tv-sender i  

 området.
 Udvalget gav klager medhold, idet det ligger uden for nævnets  

 kompetence at beslutte, at der ikke for tiden er behov for lokal-tv i  

 området.
Udvalget har på sit møde den 7. august 1989 behandlet en klage af 15. juni  

 1989 fra Nærradio Herning/Ikast.
Klagen vedrører en afgørelse truffet af  

 Lokalradio- & TV-Nævnet i Herning og Ikast kommuner om afslag på  

 selskabets ansøgning om tilladelse til lokal tv-virksomhed.
Denne afgørelse  

 er meddelt klageren i en skrivelse af 1. juni 1989. Det hedder i skrivelsen  

 bl.a., at nævnet principielt er af den opfattelse, at der ikke er praktisk  

 mulighed for at etablere en levedygtig lokal tv-sender i området, og at  

 nævnet endvidere har bemærket sig, at andelsselskabets ansøgning om  

 tilladelse til lokalt tv kun har en underordnet plads i forhold til ønsket om  

 lokal radiovirksomhed.
 Det anføres i klagen bl.a., at nævnets principielle opfattelse er uden  

 betydning for dets opgaver, og at nævnet ved sin afgørelse ikke har haft  

 bemærkninger til det formelle indhold i ansøgningen om lokal tv-virksomhed.
I en udtalelse af 26. juni 1989 henviser nævnet til, at det kun indkaldte  

 ansøgninger vedrørende lokal radiovirksomhed, og at der således ikke generelt  

 var lagt op til behandling af tv-ansøgninger.
Nævnet oplyser, at det på et  

 senere tidspunkt agter at indkalde ansøgninger om tilladelse til lokal-tv.
Udvalget vedr.
Lokal Radio og TV finder at måtte give klageren medhold i,  

 at det ligger uden for nævnets kompetence at beslutte, at der ikke for tiden  

 er behov for lokal-tv i området.
Meddelelse af tilladelse til lokal-tv kan  

 imidlertid først ske efter, at alle interesserede har haft mulighed for at  

 ansøge herom.
Nævnet bør derfor nu indkalde ansøgninger.
 Nævnet skal uden ugrundet ophold indkalde ansøgninger om tilladelse til at  

 sende lokal-tv.
 Udvalgets afgørelse er enstemmig.
