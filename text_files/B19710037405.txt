 Under henvisning til § 3, stk. 4, 2. led i lov om afgift af arv og gave,  

 jfr. senest lovbekendtgørelse nr. 45 af 10. februar 1970, bemyndiger man  

 herved med de nedenfor angivne begrænsninger skifteforvalterne, herunder  

 testamentseksekutorerne, til fremtidig at beregne arveafgift af arv og  

 legater med 10 pct., uden at ansøgning til skattedepartementet i hvert enkelt  

 tilfælde er nødvendig, når den erhvervende institution er optaget blandt de i  

 henhold til ligningslovens § 8A godkendte foreninger og institutioner, der er  

 opført i det herom senest inden arveudlægget eller afgiftsberegningen af  

 skattedepartementet udstedte cirkulære.
Bemyndigelsen gælder ikke, hvis 1. arven (legatet) er større end 150.000 kr., 2. arven (legatet) er tillagt lokale afdelinger  

 (herunder lokale menighedsplejer) under hovedinstitutionen, 3. arven (legatet) skal anvendes til andet formål end  

 institutionens eget, 4. arven (legatet) er helt eller delvis behæftet med  

 rentenydelse, 5. der er tillagt medlemmer af en bestemt slægt eller  

 andre fortrinsret til nydelse af arven (legatet), hvadenten de  

 fortrinsberettigede skal opfylde de almindelige betingelser for nydelse af  

 legatet eller ej, eller 6. der oprettes særlig fundats for legatet.
 Bemyndigelsen gælder uanset, om institutionen selv skal betale  

 arveafgiften, eller denne skal udredes af boet.
 For eksekutorboer påhviler det revisionsmyndigheden at påse, at  

 betingelserne for stedfunden afgiftsnedsættelse i henhold til denne  

 bekendtgørelse er til stede.
 For alle andre boer, hvor afgiftsnedsættelse i henhold til denne  

 bekendtgørelse er sket, påhviler det skifteretterne, når boopgørelse  

 indsendes til 1. revisionsdepartement, at drage omsorg for, at en fuldstændig  

 bekræftet kopi af testamentet medsendes.
 Denne bekendtgørelse afløser finansministeriets bekendtgørelse nr. 221 af  

 25. april 1949.
 Finansministeriet, den 6. august 1971.
E.
Ninn-Hansen.
