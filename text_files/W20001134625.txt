Landsskatteretskendelse Kongres i Australien - epilepsioverlæge - fradrag for udgifter Reference:
SL § 6, stk. 1, litra a LL § 9, stk. 1 A klagede for indkomståret 1995 over, at  

 skatteankenævnet ikke havde godkendt fradrag for udgifter til  

 deltagelse i kongres i Australien, 18.191 kr.
Det fremgik af sagens oplysninger, at klageren, der  

 opnåede autorisation som speciallæge i neurologi i 1989, siden  

 den 1. september 1994 havde været ansat som overlæge på  

 neurologisk afdeling på et hospital, hvor hun havde arbejdet som  

 kliniker, voksen-neurolog, med særligt ansvar for diagnostik og  

 behandling af epilepsi hos voksne.
Siden foråret 1998 havde klageren  

 været ansat i en overlægestilling på et andet hospital, som  

 var et hospital med speciale i epilepsi.
Klageren havde siden 1984 deltaget i  

 en række nærmere angivne nordiske og internationale kongresser om  

 epilepsi.
Det var videre oplyst, at klageren i indkomståret  

 1995 havde afholdt udgifter på 18.191 kr. i forbindelse med deltagelse  

 i den 21. Internationale Epilepsikongres, der fandt sted i Sydney i perioden  

 fra den 4. september til den 8. september 1995. Klageren deltog i en  

 arrangeret rejse til kongressen med afrejse fra Danmark den 29. august og  

 ankomst i Bangkok den 30. august og ankomst i Sydney den 1. september, hvor  

 hun den 2. september og 3. september deltog i et satelitsymposium arrangeret  

 i forbindelse med kongressen.
Afrejse fra Sydney skete den 10. september med  

 hjemkomst til Danmark den 11. september.
Klageren havde indleveret program  

 vedrørende kongressen samt nærmere redegjort for sin deltagelse.  

 Det var oplyst, at klageren ikke forestod en fremlæggelse eller andet  

 på kongressen.
Klageren fik af sin arbejdsgiver et tilskud på 5.381  

 kr. til deltagelse i kongressen.
Videre havde klageren tjenestefrihed med  

 fuld løn.
 Der var fremlagt erklæring udfærdiget den 23.  

 januar 1998 af en tidligere administrerende overlæge på ...  

 hospitals neurologiske afdeling, hvori det var anført, at det efter  

 hans skøn var nødvendigt for varetagelsen af afdelingens  

 faglige standard, at klageren deltog i den anførte  

 epilepsikongres.
Klageren havde fratrukket 18.191 kr. vedrørende  

 deltagelse i kongressen, hvilke udgifter var medgået til rejse og  

 hotelophold samt deltagergebyr.
Der var ikke foretaget fradrag for udgifter  

 til fortæring.
Det af klageren modtagne tilskud fra arbejdsgiveren var  

 indberettet og beskattet som B-indkomst, hvorfor der ikke var foretaget  

 reduktion hermed i de fratrukne udgifter.
Skatteankenævnet havde ved den påklagede  

 ansættelse nægtet at godkende fradrag for udgifter i forbindelse  

 med den omhandlede kongres.
Nævnet havde herved fundet, at  

 kongresrejsen havde et sådant turistmæssigt islæt, at  

 udgifterne hertil ikke kunne anses for fradragsberettigede, jf.
TfS 1992.275  

 samt Skatteministeriets kommentar hertil, TfS 1984.471, TfS 1987.290 senere  

 TfS 1989.196 og TfS 1989.121. Det var anført, at kongresrejsen  

 ubestridt havde indbygget et større element af turistmæssigt  

 islæt, herunder 1 1/2 dages ophold i Bangkok under udrejsen, 2-dages  

 ophold i Sydney før kongressen begyndte og 2-dages ophold i Sydney  

 efter endt kongres.
Klagerens advokat havde over for Landsskatteretten nedlagt  

 principal påstand om, at der blev godkendt fradrag for de af klageren  

 afholdte udgifter i forbindelse med deltagelse i kongressen.
Subsidiært  

 var nedlagt påstand om, at der blev godkendt fradrag for en  

 forholdsmæssig andel af de afholdte udgifter.
Mere subsidiært var  

 nedlagt påstand om, at der godkendtes fradrag svarende til det fra  

 arbejdsgiveren udbetalte tilskud.
Det var til støtte herfor anført, at  

 deltagelsen i den omhandlede kongres ikke havde været forbundet med et  

 sådant turistmæssigt islæt, at der var grundlag for at  

 nægte klageren fradragsret.
Klageren deltog i en arrangeret rejse, som  

 var det for klageren billigste og nemmeste, hvori læger fra hele  

 Skandinavien deltog.
Dette var den billigste rejseform, selv om det indebar  

 et mindre ophold i Bangkok.
Dette, set i forhold til omfanget af de faglige  

 aktiviteter i Sydney og det helt underordnede ophold i Bangkok kunne under  

 ingen omstændigheder medføre, at klageren i enhver henseende  

 blev nægtet fradragsret for kongresdeltagelsen.
Det var videre  

 anført, at skatteankenævnet for så vidt angik opholdet i  

 Sydney helt bortså fra de omfattende og fagligt særdeles  

 relevante symposier, som klageren deltog i hele lørdagen og  

 søndagen.
Klageren deltog således 7 hele dage i foredrag m.v.  

 der havde sammenhæng med og relevans for klagerens arbejde som  

 overlæge på Neurologisk Afdeling på hospitalet.
Den set i  

 forhold hertil meget begrænsede mulighed for at supplere opholdet med  

 "et turistmæssigt islæt", var af så underordnet betydning,  

 at det ikke kunne begrænse fradragsretten.
Det var videre anført, at klageren som led i sit  

 arbejde bl.a. var forpligtet til løbende at holde sin faglige viden  

 inden for sit særlige ansvarsområde ajour.
Klageren fik ved  

 deltagelse i den omhandlede kongres konkret viden, især om erfaringer  

 med anvendelse af nye medicinske epilepsipræparater, som  

 efterfølgende blev benyttet i det daglige arbejde på afdelingen.  

 Den nødvendige ajourføring kunne ikke ske på kurser her i  

 landet, men alene ved deltagelse i de internationale kongresser, der blev  

 afholdt inden for hendes særlige ansvarsområde.
Det var derfor  

 åbenbart, at klageren skulle deltage i den i nærværende sag  

 omhandlede 21. Internationale Epilepsikongres i Sydney.
Det var så  

 afgjort i arbejdsgiverens interesse, hvilket var dokumenteret ved, at  

 hospitalet ydede klageren et tilskud på 5.381 kr., hvilket måtte  

 anses for usædvanlig stort set i forhold til de meget begrænsede  

 midler, som man disponerede over til efteruddannelsesformål mv.
Det var  

 herved oplyst, at hospitalet i det omhandlede indkomstår til  

 efteruddannelse af ca. 70 overlæger havde ca. 60.000 kr.
Den  

 daværende administrerende overlæge på Neurologisk Afdeling  

 havde videre ved skrivelse af 23. januar 1998 bekræftet, at det var  

 nødvendigt for varetagelsen af afdelingens faglige standard, at  

 klageren deltog i kongressen.
Af en i 1994 udarbejdet redegørelse fra  

 Den Almindelige Danske Lægeforening og Dansk Medicinsk Selskab om den  

 fremtidige struktur for den lægelige efteruddannelse fremgik, at den  

 enkelte læge havde et personligt ansvar for vedligeholdelse og  

 udvikling af sin professionelle kompetence.
Dette var i god overensstemmelse  

 med det helt grundlæggende princip i lægelovens § 6, stk. 1, om,  

 at en læge under udøvelsen af sin gerning var forpligtet til at  

 vise omhu og samvittighedsfuldhed.
En opfyldelse af denne grundlæggende  

 forpligtelse indebar bl.a., at en læge måtte sikre sig, at  

 vedkommendes faglige viden gennem fornøden efteruddannelse, levede op  

 til de til enhver tid gældende krav.
Det var bemærket, at  

 ansvaret i henhold til lægeloven påhvilede den enkelte læge  

 uden hensyntagen til, om den pågældende drev selvstændig  

 virksomhed eller var ansat i eksempelvis det offentlige sygehusvæsen.
I  

 henhold til patientforsikringslovens ' 2 beroede erstatningsansvar videre  

 ikke på culpareglens "gode" gennemsnitslæge, men derimod en  

 læge der fuldt ud beherskede medicinsk videnskab og erfaring på  

 vedkommende område.
Uden deltagelse i den omhandlede kongres ville  

 klageren ikke være i stand til at opfylde de hende påhvilende  

 krav til viden m.v. inden for sit område.
Som anført af skatteankenævnet skelnedes der  

 traditionelt mellem kongresser, kurser og studierejser.
Som påpeget af  

 Niels Winther-Sørensen i TfS 1994.891, var det imidlertid noget  

 kunstigt at skelne mellem de forskellige former for aktiviteter.
Når  

 der var tale om skatteydere med en uddannelse og en stilling på det  

 niveau, der var tale om for klagerens vedkommende, var de internationale  

 faglige kongresser det relevante sted at ajourføre og vedligeholde sin  

 faglige viden.
Når man befandt sig på sådant ekspertniveau,  

 fandtes der ikke her i landet traditionelle kurser, som klageren kunne  

 deltage i med henblik på at ajourføre og vedligeholde det  

 faglige niveau.
For skatteydere med en uddannelse og viden på klagerens  

 niveau, var de internationale kongresser derfor at sammenligne med  

 almindelige faglige kurser.
Det var i den forbindelse anført, at  

 klagerens fag ikke var geografisk bestemt, hvorfor det var lige så  

 relevant at høre om den viden og erfaring, som udenlandske  

 fagfæller havde erhvervet, som det var at drøfte sådanne  

 forhold med danske fagfæller.
Ved vurderingen af nærværende  

 sag skulle deltagelsen i den omhandlede kongres derfor sidestilles med  

 deltagelse i et traditionelt fagligt kursus her i landet.
Det  

 skattemæssige resultat kunne naturligvis under ingen  

 omstændigheder udledes af den etikette, der mere eller mindre  

 tilfældigt var påhæftet den pågældende faglige  

 aktivitet.
Det var understreget, at det under ingen omstændigheder var  

 til hinder for fradragsret, at der var tale om en faglig kongres.
Der var til  

 støtte herfor bl.a. henvist til Højesterets Dom gengivet i UfR  

 1995.152 og Østre Landsrets dom gengivet i UfR 1983.213. Det var  

 videre anført, at udfaldet af de tidligere Højesteretsdomme  

 vedrørende Pindborg, UfR 1966.215 H og UfR 1970.51 H, ikke var  

 tidssvarende.
Mængden af information og kravene til ajourføring  

 inden for klagerens arbejdsområde var grundet den øgede  

 internationalisering væsentligt større i dag, mens de offentlige  

 efteruddannelsesbudgetter ikke tilsvarende var øgede.
Det var videre anført, at det var åbenbart,  

 at deltagelsen i den omhandlede kongres ikke var kompetencegivende og at  

 klageren ikke kunne nægtes fradrag ud fra et etableringssynspunkt.
Det  

 måtte endvidere lægges til grund, at deltagelsen havde haft den  

 til opnåelse af fradragsret fornødne sammenhæng med og  

 relevans for klagerens arbejde som overlæge på Neurologisk  

 Afdeling på ..... Hospital, jf. bekræftelsen fra den  

 administrerende overlæge samt det af klageren modtagne tilskud.
Det var endelig anført, at såfremt det  

 måtte lægges til grund, at der havde været et  

 turistmæssigt islæt af et sådant omfang, at der ikke helt  

 kunne ses bort herfra, var det med henvisning til Landsskatterettens kendelse  

 refereret i LSRM 1985.74 subsidiært gjort gældende, at der  

 højst kunne ske en forholdsmæssig beskæring af  

 fradragsretten.
Da langt størstedelen af tiden havde været  

 anvendt på faglige aktiviteter, måtte langt størstedelen  

 af udgifterne dog under alle omstændigheder anses for  

 fradragsberettigede.
I relation til den mere subsidiære påstand var  

 det anført, at tilskuddet retteligt burde have været udbetalt  

 som refusion til delvis dækning af de afholdte udgifter.
Da der  

 således klart var tale om en fejl, burde der godkendes fradrag svarende  

 til det udbetalte beløb.
Told- og skatteregionen havde i en under sagens behandling  

 ved Landsskatteretten afgiven udtalelse anført, at de af klageren  

 afholdte kongresudgifter i mangel af andre sikre holdepunkter måtte  

 betegnes som fagligt relevante og nødvendige i henhold til  

 statsskattelovens § 6. Efter regionens opfattelse forelå i  

 nærværende sag imidlertid et ikke ubetydeligt turistmæssigt  

 islæt, hvorfor fradrag for udgifterne af denne grund ikke kunne  

 godkendes.
Der var herved henvist til Østre Landsrets tilkendegivelse,  

 jf.
TfS 1998.188 samt Spleths kommentar i U 85.268 til dommen refereret i U  

 85.648 H, hvorefter kurser af sådan blandet karakter var udelukket fra  

 fradragsrettens område.
I henhold til praksis kunne der således  

 ikke i sådanne tilfælde foretages en forholdsmæssig  

 begrænsning af fradragsretten.
 Landsskatteretten udtalte:
Det bemærkedes, at klageren i det omhandlede  

 indkomstår havde ansættelse som overlæge med specielt  

 ansvarsområde for epilepsibehandling, samt at hun arbejdede på et  

 højt fagligt niveau, der naturligt medførte behov for en  

 løbende ajourføring af faglig viden inden for hendes  

 specialeområde, herunder tillige i udlandet.
Retten fandt, at klagerens  

 deltagelse i den omhandlede epilepsikongres ikke rakte ud over en  

 ajourføring af hendes faglige kvalifikationer.
Endvidere  

 bemærkedes, at hospitalet ud over tjenestefrihed med løn havde  

 ydet klageren et tilskud på 5.381 kr. til deltagelse i kongressen.  

 Henset til disse omstændigheder fandt Landsskatteretten, at klagerens  

 deltagelse i kongressen havde haft den for fradragsret efter  

 statsskattelovens § 6, stk. 1, litra a, jf. ligningslovens § 9, stk. 1,  

 nødvendige konkrete og direkte tilknytning til hendes  

 indkomsterhvervelse, hvilket var tiltrådt af told- og  

 skatteregionen.
Landsskatteretten fandt videre, at det turistmæssige  

 islæt havde været så begrænset, at dette ikke gav  

 grundlag for at nægte fradragsret for de selvangivne rejseudgifter.
Der  

 var herved henset til, at klageren ved det selvangivne alene havde foretaget  

 fradrag for rejse- og opholdsudgifter samt deltagergebyr vedrørende  

 kongressen.
Den påklagede ansættelse blev nedsat i  

 overensstemmelse med den nedlagte påstand.
