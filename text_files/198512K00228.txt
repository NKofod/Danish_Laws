Nr LSF 228 Forslag til Lov om forbud mod handel med Den Sydafrikanske Republik Fremsat af udenrigsministeren den 21. marts 1986 § 1. Indførsel til Danmark af varer og tjenesteydelser af enhver art med oprindelse i Den Sydafrikanske Republik eller Namibia og udførsel af varer og tjenesteydelser af enhver art fra Danmark til Den Sydafrikanske Republik eller Namibia må ikke foretages.
Stk. 2. Bestemmelsen i stk. 1 omfatter ikke 1) indførsel og udførsel, der ikke har erhvervsmæssig karakter, 2) udførsel af produkter til rent lægelige formål og 3) kul, som er omfattet af loven om forbud mod indførsel af kul fra Den Sydafrikanske Republik og Namibia.
Stk. 3. Industriministeren kan, efter at sagen har været forelagt folketingets udenrigsudvalg, dispensere fra forbuddet i stk. 1.
 Dispensation kan gives for en periode på indtil 2 år.
Stk. 4. Med henblik på afviklingen af den indførsel og udførsel, som er nævnt i stk. 1, kan indførsel og udførsel af varer og tjenesteydelser af enhver art dog finde sted indtil den 15.
 december 1986.
§ 2. Forbuddet mod handel med Den Sydafrikanske Republik og Namibia omfatter tillige transporter af mineralsk olie og mineralske olieprodukter på danskejede skibe til og fra Den Sydafrikanske Republik og Namibia.
§ 3. Personer, herunder bestyrelsesmedlemmer i virksomheder, der overtræder § 1 og § 2, straffes med bøde eller hæfte.
Stk. 2. Er overtrædelsen begået af et aktieselskab, andelsselskab, anpartsselskab eller lignende, kan der pålægges selskabet som sådant bødeansvar.
Stk. 3. Er overtrædelsen begået af en kommune eller et kommunalt fællesskab, der er omfattet af § 60 i lov om kommunernes styrelse, kan der pålægges kommunen eller det kommunale fællesskab som sådant bødeansvar.
 § 4. Loven træder i kraft den 15. juni 1986.
Stk. 2. Lovens gyldighed kan begrænses eller bringes til ophør ved kongelig anordning.
Oprindeligt fremsat lovforslag Blad nr 706 § 1. Indførsel til Danmark af varer med oprindelse i Den Sydafrikanske Republik og udførsel af varer fra Danmark til Den Sydafrikanske Republik må ikke foretages.
Stk. 2. Bestemmelsen i stk. 1 omfatter ikke 1) indførsel og udførsel, der ikke har erhvervsmæssig karakter, 2) indførsel af de varer, der er nævnt i bilaget til loven, og 3) kul, som er omfattet af loven om forbud mod indførsel af kul fra Den Sydafrikanske Republik.
Stk. 3. Industriministeren kan, efter at sagen har været forelagt folketingets udenrigsudvalg, fastsætte regler om, at der kan ske indførsel af andre varer end dem, der er nævnt i bilaget.
Stk. 4. Med henblik på afviklingen af den indførsel og udførsel, som er nævnt i stk. 1, kan indførsel og udførsel af varer dog finde sted indtil den 1. december 1986.
§ 2. Personer, herunder bestyrelsesmedlemmer i virksomheder, der overtræder § 1, straffes med bøde eller hæfte.
Stk. 2. Er overtrædelsen begået af et aktieselskab, andelsselskab, anpartsselskab eller lignende kan der pålægges selskabet som sådant bødeansvar.
Stk. 3. Er overtrædelsen begået af en kommune eller et kommunalt fællesskab, der er omfattet af § 60 i lov om kommunernes styrelse, kan der pålægges kommunen eller det kommunale fællesskab som sådant bødeansvar.
 § 3. Loven træder i kraft den 1. juni 1986.
Stk. 2. Lovens gyldighed kan bringes til ophør ved kongelig anordning.
Bilag Varefortegnelse Brugstarifpos.nr.: Vareart:
25.10.100 Naturlige calciumphosphater og naturlige  

 calciumaluminiumphosphater, apatit og calciumphosphatholdigt kridt, ikke knust eller formalet 25.32.300 Vermiculit (ikke ekspanderet) 32.01.100 Mimosabarkekstrakt BEMÆRKNINGER TIL LOVFORSLAGET Almindelige bemærkninger Ved Folketingsbeslutning af 13. december 1985 blev regeringen opfordret til at iværksætte en række foranstaltninger over for Den Sydafrikanske Republik, ligesom Folketinget tilsluttede sig, at regeringen - om nødvendigt ved lovgivning - iværksætter de foranstaltninger mod Sydafrika, som blev besluttet af de ti EF-lande samt Spanien og Portugal på udenrigsministermødet i Luxembourg den 10. september 1985 (EPS-beslutningen), samt det nordiske handlingsprogram mod Sydafrika, som blev vedtaget på det nordiske udenrigsministermøde i Oslo den 17.-18. oktober 1985 (det nordiske handlingsprogram).
Regeringen har den 30. januar 1986 fremsat forslag til lov om forbud mod indførsel af kul fra Den Sydafrikanske Republik.
Folketingsbeslutningen indeholdt desuden en opfordring til inden 1. april 1986 at fremsætte forslag til lovgivning, så al anden import fra og eksport til den Sydafrikanske Republik som hovedregel ophører snarest muligt.
Lovforslaget har til formål at gennemføre en sådan afvikling af handelen med Sydafrika.
Herudover er det regeringens hensigt til opfyldelse af det nordiske handlingsprogram og EPS-beslutningen at rette en henstilling til dansk erhvervsliv om at undlade overdragelse og indgåelse af licensaftaler vedrørende patent- og produktionsrettigheder til sydafrikanske virksomheder.
Bemærkninger til lovforslagets enkelte bestemmelser Til § 1, stk. 1 Der indføres forbud mod indførsel til Danmark af varer med oprindelse i Den Sydafrikanske Republik og udførsel af varer fra Danmark til den Sydafrikanske Republik.
Ved indførsel forstås alene indførsel til fortoldning i Danmark.
Kontrollen med forbudets overholdelse vil indgå i toldvæsenets almindelige kontrol med indførsel og udførsel af varer.
Til § 1, stk. 2, 1) Af administrative praktiske grunde undtages fra forbudet indførsel og udførsel, der ikke har erhvervsmæssig karakter, dvs. at forbudet alene omfatter indførsel og udførsel, der foretages af en virksomhed i eller for dennes bedrift.
Forbudet vil således ikke gælde for privates indførsel og udførsel af rejseudstyr m.v., personlige ejendele, løsøre, bohave m.v. eller for småforsendelser, der ikke har erhvervsmæssig karakter.
Til § 1, stk. 2, 2) Undtagelsen er begrundet i hensynet til de danske virksomheder, hvis produktion er vitalt afhængig af importen af de i bilaget nævnte varer.
Til § 1, stk. 3 Bestemmelsen tænkes alene anvendt i de tilfælde, hvor det kan dokumenteres, at der findes danske virksomheder, hvis nuværende produktion er vitalt afhængig af indførsel af varer, der ikke er nævnt i lovens bilag.
Den øvrige forvaltning af loven henhører også under industriministeren.
Til § 1, stk. 4 Parallelt med loven om forbud mod indførsel af kul fra Den Sydafrikanske Republik er der fastsat en 6 måneders afviklingsperiode.
Bortset fra den indførsel, der kan ske efter § 1, stk. 2 og 3, betyder § 1, stk. 1 sammenholdt med stk. 4, at ind- og udførsel ikke kan finde sted efter 1. december 1986. Dette gælder, selvom der før lovforslagets fremsættelse er indgået kontrakt herom.
Den foreslåede frist på godt 6 måneder vil formentlig være tilstrækkelig til at hindre, at der opstår tab af væsentlig betydning i forbindelse med allerede indgåede kontrakter.
Det kan dog ikke ganske udelukkes, at der i helt særlige tilfælde vil kunne opstå så ekstraordinære tab som følge af reguleringen, at der vil kunne opnås erstatning umiddelbart i medfør af grundlovens § 73.
Til § 2 Tilsvarende straffebestemmelse er anvendt i loven om forbud mod indførsel af kul fra Den Sydafrikanske Republik.
Til § 3, stk. 2 Tilsvarende bestemmelse er anvendt i loven om forbud mod indførsel af kul fra Den sydafrikanske Republik.
