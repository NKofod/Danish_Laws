Skriftlig fremsættelse (27. oktober 1999) Trafikministeren (Sonja Mikkelsen):
 Herved tillader jeg mig for Folketinget at  

 fremsætte:
 Forslag til lov om ændring af lov om Post  

 Danmark.
(Lovforslag nr.
L 61).
 I forbindelse med vedtagelsen af lov om Post Danmark, lov  

 nr. 88 af 8. februar 1995, og vedtagelsen af lov om postvirksomhed, lov nr.  

 89 af 8. februar 1995, fremgår det af den bagvedliggende aftale af 21.  

 november 1994 indgået af partierne bag loven (Socialdemokratiet,  

 Centrum Demokraterne, Det Radikale Venstre, Venstre,  Det Konservative  

 Folkeparti, og med tilslutning fra Socialistisk Folkeparti), at  

 vilkårene i aftalen skulle tages op til nærmere vurdering efter 3  

 år.
Formålet med denne tidsfrist var, at erfaringerne  

 med den nye virksomhedsmodel herefter kunne gøres op og yderligere  

 udvikling af modellen overvejes.
Drøftelserne om vilkårene for  

 Post Danmark blev indledt i slutningen af januar 1998 - på det  

 tidspunkt havde Post Danmark eksisteret i næsten 3 år.
Dette  

 lovforslag skal ses som et led i udmøntningen af disse  

 drøftelser.
På nuværende tidspunkt ses der kun at  

 være behov for ændringer i lov om Post Danmark, hvorimod lov om  

 postvirksomhed forbliver uændret.
Lovforslaget lægger op til, at Post Danmark-modellen  

 videreføres med enkelte justeringer.
Post Danmark får ved  

 lovforslaget adgang til kompensation for ATP-bidrag på linje med  

 private arbejdsgivere og den selvstændige offentlige virksomhed DSB.  

 Ligeledes sidestilles Post Danmark med DSB for så vidt angår  

 refusion til staten af udgifterne til utilregnelighedspensioner, hvilket  

 kræver lovhjemmel.
Post Danmark får ved lovforslaget en  

 lempeligere adgang til at anvende modtagerdatabasen, idet det af hensyn til  

 kvaliteten og effektiviteten af postbefordringen foreslås, at  

 modtagerdatabasen under visse forudsætninger kan anvendes også i  

 forbindelse med ikke-befordringspligtige forsendelser.
Desuden indeholder  

 lovforslaget forskellige ændringer, der har karakter af lovtekniske  

 småjusteringer og konsekvensrettelser, bl.a. med baggrund i den nye  

 konkurrencelov og de særlige regler, der blev fastsat for statslige  

 aktieselskaber efter at lov om Post Danmark var vedtaget.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale forslaget  

 til hurtig og velvillig behandling.
