Betænkning afgivet af Retsudvalget den  

 9. maj 2000 Betænkning over Forslag til lov om ændring af  

 udlændingeloven med flere love (Krav om egen bolig ved familiesammenføring,  

 tilknytningskrav ved ægtefællesammenføring og indsats mod  

 ægteskaber, der ikke beror på parternes egen fri vilje) Udvalget har behandlet lovforslaget i nogle møder  

 og har herunder stillet spørgsmål til indenrigsministeren, som  

 denne har besvaret skriftligt.
 Nogle af udvalgets spørgsmål til  

 indenrigsministeren og dennes svar herpå er optrykt som bilag til  

 betænkningen.
 Endvidere har udvalget modtaget skriftlige og/eller  

 mundtlige henvendelser fra:
Dokumentations- og rådgivningscentret om racediskrimination, FN-forbundet, Foreningen Broen, Foreningen Fundamental og Hansen, Mirella og Hans Chr., Hellerup.
 Der er af nogle mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et mindretal  

 (Socialdemokratiets og Det Radikale Venstres medlemmer af udvalget)  

 lovforslaget til vedtagelse uændret.
 Et andet mindretal (Venstres og Det Konservative  

 Folkepartis medlemmer af udvalget) indstiller lovforslaget til  

vedtagelse med de af mindretallet stillede ændringsforslag.  

 Mindretallet vil dog stemme for lovforslaget ved 3. behandling, selv om  

 ændringsforslagene skulle blive forkastet.
Venstre og Det Konservative Folkeparti ønsker dog  

 at understrege deres holdning om, at opholdstilladelser skal være  

 midlertidige de første 7 år.
Venstre og Det Konservative  

 Folkeparti har i lighed med flere gange tidligere stillet  

 ændringsforslag herom, hvortil der henvises.
 Venstre og Det Konservative Folkeparti stiller også  

 ændringsforslag om ophævelse af retskravet på  

 familiesammenføring med forældre over 60 år, eftersom det  

 ikke er muligt særskilt at tilslutte sig denne del af Kristeligt  

 Folkepartis ændringsforslag.
Venstre og Det Konservative Folkeparti finder, at  

 ophævelsen af retskravet på visse familiesammenføringer er  

 et skridt i den rigtige retning.
Partierne vil fortsat arbejde for at skabe  

 flertal i Folketinget for, at retskravet på familiesammenføring  

 ophæves generelt.
Venstre og Det Konservative Folkeparti har overvejet  

 at stille ændringsforslag herom, men har på nuværende  

 tidspunkt afstået herfra, da udlændingelovens opbygning betyder,  

 at et ændringsforslag er kompliceret og indebærer mange  

 konsekvensændringer.
Venstre og Det Konservative Folkeparti finder det fortsat  

 meget utilfredsstillende, at Danmarks indvandrerpolitik styres af de mange  

 familiesammenføringer ikke mindst gennem arrangerede ægteskaber.  

 Af regeringens egen handlingsplan fremgår, at f.eks. 92 pct. af alle  

 ægteskaber indgået af indvandrere og efterkommere fra Tyrkiet  

 siden 1985 er indgået med personer fra hjemlandet.
For Pakistan er det  

 tilsvarende tal 87 pct.
Selv om tyrkere og pakistanere nu er indvandrere i 2. og  

 3. generation, er mønstret med de arrangerede ægteskaber ikke  

 ændret.
Der er tale om en omgåelse af indvandrerstoppet, der  

 spærrer for andre grupper af indvandrere, og de arrangerede  

 ægteskaber gør integration umulig.
Såfremt  

 indvandrerforældre ville lade deres børn, der er født i  

 Danmark, leve som andre i Danmark og gifte sig efter eget ønske, ville  

 integrationsproblemerne for længst være løst.
Venstre og Det Konservative Folkeparti understreger, at  

 man med disse bemærkninger om arrangerede ægteskaber ikke  

 ønsker at forhindre disse ægteskaber.
Men sådanne  

 ægteskaber bør kun undtagelsesvis medføre  

 opholdstilladelse.
Som udgangspunkt bør familiesammenføring i  

 sådanne ægteskaber, hvor ægteparrets største  

 tilknytning er til hjemlandet, finde sted dér.
Venstre og Det  

 Konservative Folkeparti peger i den forbindelse på, at  

 menneskerettighedskonventionen om retten til familieliv ikke indebærer  

 en ret til at bosætte sig og få familiesammenføring hvor  

 som helst.
 Der er en nøje sammenhæng mellem  

 familiesammenføringernes antal og det voksende indvandrertal og den  

 høje arbejdsløshed.	.
 Ifølge regeringens egen handlingsplan er antallet  

 af indvandrere og efterkommere siden 1980 øget fra 152.958 til 363.422  

 personer pr. 1. januar 1999. Det svarer til, at indvandrere og efterkommere  

 fra alle lande i 1980 udgjorde 3 pct. af  befolkningen, mens de pr. 1. januar  

 1999 udgjorde 6,8 pct. af befolkningen.
 Den omtalte handlingsplan omtaler seneste fremskrivning af  

 antallet af udlændinge i Danmark:
 Disse oplysninger demonstrerer med al ønskelig  

 tydelighed, at regeringens tiltag i dette lovforslag er helt  

 utilstrækkelige.
 Venstre og Det Konservative Folkeparti deler regeringens  

 grundlæggende opfattelse, der er refereret i handlingsplanen side  

 65:
» Det er regeringens opfattelse, at det på den anden  

 side må kræves og forventes, at indvandrere og flygtninge  

 gør en aktiv indsats for at blive integreret i det danske samfund.  

 Denne indsats må for den enkelte omfatte vilje til at lære dansk,  

 at forstå og respektere dansk kultur og danske samfundsforhold, at  

 udnytte sin erhvervsevne med henblik på så vidt muligt at blive  

 selvforsørgende.
Udbredelsen af snæversynede og fordomsfulde  

 reaktioner mod udlændinge kan være en trussel mod vore  

 traditioner for frisind, tolerance og hensyn.
Og tilsvarende kan det  

 være en trussel mod disse traditioner, hvis udlændinge ikke  

 udviser respekt for det danske samfunds regler og normer.« Venstre og Det Konservative Folkeparti vil fastholde  

 regeringen på dette synspunkt.
 Et tredje mindretal (Socialistisk Folkepartis og  

 Enhedslistens medlemmer af udvalget) indstiller lovforslaget til  

forkastelse ved 3. behandling og vil stemme imod de stillede  

 ændringsforslag.
 En del af dette mindretal (Socialistisk Folkepartis medlem  

 af udvalget) finder, at lovforslagets regler vil indebære en voldsom  

 diskrimination mod etniske mindretal og vil lægge hindringer i vejen  

 for at stifte familie.
Sådan som reglen om adgang til  

 familiesammenføring for unge under 25 år er udformet, vil den  

 komme til uretfærdigt at ramme mange unge med anden etnisk baggrund,  

 der indgår et ægteskab uden pres og tvang.
I praksis vil der  

 automatisk blive rettet mistanke mod unge fra familier, hvor der er tradition  

 for arrangerede ægteskaber, uanset at der ikke er tale om  

 ægteskab indgået under pres eller tvang - hvilket også de  

 for udvalget beskrevne eksempler fra Udlændingestyrelsen til fulde  

 bekræfter.
De bureaukratiske midler, som loven lægger op til,  

 vil være uhyre ineffektive over for tvangsægteskaber.
Der vil i  

 de familier, hvor der er tradition for tvangsægteskaber, være  

 mange smutveje.
Hertil kommer, at de oplysninger IND-SAM har tilvejebragt,  

 udsiger, at mange tilfælde med tvangsægteskaber sker over for  

 unge, der er under 18 år.  SF finder, at indsatsen mod  

 tvangsægteskaber skal basere sig på information til og dialog med  

 familierne og intensiv hjælp til de unge, der bliver udsat for pres og  

 tvang og gerne vil undgå ægteskabet.
De 12 mio. kr., der skal  

 bruges til at administrere dette lovforslag, var langt bedre brugt til  

 information, dialog og hjælp til de unge, og SF ser gerne, at en  

 indsats med disse virkemidler styrkes.
SF finder, at det bedømmelsesgrundlag, som loven  

 angiver, udsætter de unge for en mildest talt problematisk  

 retssikkerhed.
Blot den mindste tvivl kan medføre et afslag på  

 familiesammenføring uanset, at der ikke er tale om tvang eller pres.  

 Der kræves på ingen måde, at der er vished for, at der er  

 tale om tvang.
Det er endvidere problematisk, at lovens regler er udformet  

 sådan, at det er nødvendigt i bemærkningerne at angive, at  

 loven skal administreres, så man overholder  

 menneskerettighedskonventionerne, og at det ikke er selve loven, der sikrer,  

 at man gør det.
 Tilknytningskravet baseres tilsvarende på meget  

 uklare bedømmelseskriterier, og SF finder reglen  

 unødvendig.
 SF finder det heller ikke rimeligt, at en  

 familiesammenføring skal betinges af, at den herboende har egen bolig.  

 Det er en hindring for indgåelse af ægteskab og vil desuden  

 genere de familier, der gerne vil bo sammen.
En anden del af mindretallet (Enhedslistens medlem af  

 udvalget) finder, at indgåelse af ægteskab under tvang er noget  

 skidt under alle forhold.
Derfor deler Enhedslisten regeringens ønske  

 om at række en hjælpende hånd til de unge mennesker, hvis  

 forældres reaktionære og gammeldags traditioner  

 pålægger dem at gifte sig med en person, som de ikke selv har  

 valgt.
Men Enhedslisten er imod de redskaber, som regeringen med  

 lovforslaget ønsker at bruge.
Det helt centrale i Enhedslistens kritik  

 af lovforslaget om at fjerne retskravet på familiesammenføring  

 for unge under 25 år er den alvorlige fare for, at det vil udvikle en  

 diskriminerende praksis hos de danske myndigheder.
Det skyldes bl.a., at  

 vurderingen af ægtefællernes samlede tilknytning til Danmark ikke  

 kan foretages efter nogle faste og gennemskuelige regler.
Det skaber et  

 uklart grundlag for myndighedernes behandling af sager om  

 familiesammenføring.
Formelt behandler lovforslaget alle lige.
Ingen under 25  

 år kan gifte sig med en udenlandsk statsborger uden særlig  

 tilladelse.
Men det, Enhedslisten forudser, er, at en dansk statsborger af  

 dansk afstamning uden problemer får tilladelse, også selv om hans  

 unge filippinske kone kun siger ja til ægteskabet af frygt for  

 udvisning og fysiske overgreb, hvorimod en person   med eller uden dansk  

 statsborgerskab    som gerne vil giftes med en fra sine forældres  

 hjemland, vil få afslag.
Praksis vil være diskriminerende og vil  

 dermed lægge op til flere spændinger og konflikter i det danske  

 samfund.
Enhedslisten er under udvalgsarbejdet ikke blevet bibragt  

 noget klart indtryk af, hvor omfattende problemerne med  

 tvangsægteskaber faktisk er.
Og det er meget beklageligt, at der  

 lovgives på et grundlag, som i praksis er så uoplyst og  

 udokumenteret, som det er tilfældet med dette lovforslag.
Og det bliver  

 ikke mindre bekymrende af, at der i bemærkningerne blot henvises til  

 upræcis information fra Udlændingestyrelsen om antallet af  

 tilfælde, hvor styrelsen har haft fornemmelse af, at der lå tvang  

 bag ansøgningen om familiesammenføring.
For Enhedslisten understreger det blot, at regeringen  

 ønsker at føre signalpolitik frem for at forholde sig til de  

 konkrete problemer og finde praktiske løsninger på disse.
Sagen  

 er jo, at med vedtagelsen af lovforslaget bliver der ikke sat en stopper for  

 indgåelse af tvangsægteskaber.
For det første fordi det  

 reelt ikke er muligt at afsløre, om der er tale om tvang   hvilket  

 også Udlændingestyrelsen har måttet erkende! For det andet  

 fordi lovforslaget blot vil betyde, at ægteskabet indgås i  

 eksempelvis forældrenes hjemland, og at selve  

 familiesammenføringen udskydes til efter, at de unge er fyldt 25  

 år.
Med hensyn til de foreslåede bestemmelser om  

 boligkrav er det mindretallets opfattelse, at der også på dette  

 område indføres regler, som ikke kommer til at virke.
Hvis  

 regeringen virkelig er bekymret over, at der bor for mange mennesker i nogle  

 boliger, så løses problemet ved at øge boligbyggeriet,  

 så der er boliger til alle, hvad enten de er danske hjemløse  

 eller familiesammenførte.
Men den løsning er  

 selvfølgelig alt for revolutionær for en regering, som  

 ønsker at samarbejde med højrefløjen om at føre  

 borgerlig politik.
 Et fjerde mindretal (Dansk Folkepartis medlem af  

 udvalget) indstiller lovforslaget til forkastelse ved 3. behandling,  

 men vil stemme for de af et mindretal under nr. 3-  

 5 stillede ændringsforslag.
 Dansk Folkeparti støtter lovens intentioner om at  

 forhindre ægtefællesammenføring ved  

 tvangsægteskaber, men anser de påtænkte foranstaltninger  

 for totalt virkningsløse og umulige at følge op på fra  

 myndighedernes side.
Det første element i lovforslaget er et krav om, at  

 den herboende råder over sin egen bolig af en passende  

 størrelse, hvormed menes, at den herboende skal have brugsretten til  

 boligen.
Det er oplyst, at regeringen mener, at boligen har en rimelig  

 størrelse, hvis der efter gennemførelsen af  

 familiesammenføringen bor højst to personer pr. beboelsesrum i  

 boligen, eller hvis boligen har et areal på 20 m2 eller mere  

 pr. beboer efter gennemførelsen af familiesammenføringen.
Efter Dansk Folkepartis opfattelse er det både  

 rimeligt og naturligt at stille krav om en passende bolig i sager om  

 ægtefællesammenføring, men DF finder slet ikke, at kravene  

 til boligen er tilstrækkelige.
For eksempel vil tre personer kunne bebo  

 en lille toværelses lejlighed på 60 m2, ligesom det er  

 helt utilfredsstillende og uacceptabelt, at der ikke stilles krav om, at  

 boligen skal være selvstændig med eget køkken og bad.
En  

 bolig uden køkken og bad kan næppe betegnes som en egnet bolig  

 efter nutidens forhold, ligesom det ikke længere er almindeligt efter  

 danske bolignormer, at der kun er 20 m2  pr. voksen i boligen.
Et andet element i lovforslaget er et krav om, at adgangen  

 til ægtefællesammenføring med herboende personer, der ikke  

 har dansk indfødsret, betinges af, at ægtefællernes eller  

 samlevernes samlede tilknytning til Danmark mindst svarer til de  

 pågældendes samlede tilknytning til et andet land, eller at  

 særlige personlige forhold i øvrigt taler herfor.
Det er oplyst,  

 at der ved vurderingen af tilknytningskravet bl.a. skal lægges  

 vægt på varigheden af den herboendes ophold her i landet og  

 på den pågældendes tilknytning til andre herboende  

 personer, herunder herboende familie.
Tilknytningskravet vil i almindelighed  

 være opfyldt, hvis den herboende er født og opvokset her i  

 landet eller er kommet hertil som barn.
Et tredje element i lovforslaget er, at retskravet  

 på ægtefællesammenføring for unge under 25 år  

 ophæves, og at der i stedet indføres en mulighed for at tillade  

 ægtefællesammenføring for unge over 18 år, men under  

 25 år, hvis ægteskabet eller samlivsforholdet utvivlsomt må  

 anses for indgået efter den herboendes eget ønske, eller hvis  

 særlige personlige forhold i øvrigt taler herfor.
Det er oplyst,  

 at udlændingemyndighederne ved vurderingen heraf skal inddrage samtlige  

 foreliggende oplysninger i sagen.
Der vil kunne lægges vægt  

 på omstændighederne ved ægteskabets indgåelse og  

 ægtefællernes personlige kontakt forud for ægteskabets  

 indgåelse.
Det forhold, at ægteskabet er indgået med de  

 pågældende familiers medvirken, udelukker ikke i sig selv, at  

 ægteskabet kan anses for indgået efter den herboendes eget  

 ønske.
Til belysning af de nævnte faktiske forhold kan  

 udlændingemyndighederne lægge vægt på forklaringer  

 fra andre end ægtefællerne.
Lovforslagets andet og tredje element bygger efter Dansk  

 Folkepartis opfattelse i høj grad på, at  

 udlændingemyndighederne foretager subjektive vurderinger, og at disse  

 lægges til grund ved bedømmelsen og afgørelsen af, om der  

 skal gives tilladelse til ægtefællesammenføring.
Det er  

 efter Dansk Folkepartis opfattelse stærkt tvivlsomt, om det overhovedet  

 er muligt for udlændingemyndighederne at foretage en korrekt,  

 troværdig og reel vurdering af, om et ægteskab eller  

 samlivsforhold er indgået frivilligt og utvivlsomt efter eget  

 ønske.
Hvis der ved afgørelsen af, om der skal gives tilladelse  

 til ægtefællesammenføring, er tvivl hos  

 udlændingemyndighederne, er det ikke oplyst, hvem denne tvivl skal  

 komme til gode.
Efter de almindeligt gældende retsprincipper vil en  

 tvivl om, om ægteskabet eller samlivet er indgået frivilligt,  

 komme ansøgerne til gode, hvilket næppe har været meningen  

 med bestemmelsen.
Her er Dansk Folkepartis opfattelse, at en tvivl skal  

 udelukke ansøgeren fra at opnå tilladelse.
Ellers har  

 bestemmelsen ingen reel værdi.
 Ressourceforbruget i forbindelse med lovforslaget er  

 vurderet til ca. 8 årsværk i forbindelse med administration af  

 boligkravene, ca. 4 årsværk i forbindelse med administration af  

 tilknytningskravene og ca. 4 årsværk i forbindelse med  

 administration af ægtefællesammenføringerne.
De samlede økonomiske virkninger af lovforslaget er  

 ca. 9,2 mio. kr., heraf 7 mio. kr. i lønsum til ca. 21  

 årsværk for Indenrigsministeriet og ca. 3 mio. kr. for kommunerne  

 svarende til ca. 7 årsværk.
Alene til forventet sagsbehandling af  

 klager over afgørelser i  

 ægtefællesammenføringssager vedrørende personer  

 under 25 år er afsat ressourcer svarende til ca. 2  

 årsværk.
 Disse udgifter til administration af lovforslaget skal ses  

 i lyses af, at de foreslåede ændringer selv af regeringspartierne  

 ikke forventes at begrænse antallet af  

 ægtefællesammenføringer med mere end et fåtal (der  

 har i debatten været nævnt et tal på 25 til 50), og det  

 forekommer derfor helt urimeligt, at det offentlige skal afsætte ca. 10  

 mio. kr årligt til administration af en lovgivning, der kun forventes  

 at begrænse antallet af familiesammenføringer med op til 50. Der  

 er således ikke tale om, at forslagets gennemførelse får  

 nogen mærkbar indflydelse på indvandringen til Danmark, hvilket  

 regeringen ellers efter pres fra socialdemokratiske borgmestre fra den  

 københavnske vestegn tilkendegav at ville tage initiativ til under  

 vinterens debat herom.
 Det er Dansk Folkepartis opfattelse, at man ikke kommer  

 uden om, at der i relation til ægtefællesammenføring  

 må ske en væsentlig skærpelse i forsørgerkravene.
En samlet konklusion på lovforslaget for Dansk  

 Folkepartis vedkommende er, at de påtænkte foranstaltninger  

 medfører en betydelig administrativ og økonomisk byrde for  

 udlændingemyndighederne, og at værdien af foranstaltningerne vil  

 være uden reel værdi eller ikke har et troværdigt  

 kontrollabelt indhold.
Lovforslaget har nok snarere til hensigt at give  

 befolkningen et signal om, at regeringen har kort snor i  

 udlændingepolitikken, men det er gold retorik.
Forslaget får  

 sandsynligvis ingen reel virkning.
 Et femte mindretal (Centrum-  

 Demokraternes medlem af udvalget) indstiller lovforslaget til  

forkastelse ved 3. behandling.
 Centrum-  

 Demokraterne finder, at lovforslaget betyder en umyndiggørelse af  

 voksne menneskers dispositionsret.
Et sjette mindretal (Kritsteligt Folkepartis medlem  

 af udvalget) indstiller lovforslaget til vedtagelse med de af  

 mindretallet under nr. 1, 2, 6 og 7 stillede ændringsforslag.
Hvis  

 ændringsforslagene forkastes, vil mindretallet stemme imod lovforslaget  

 ved 3. behandling, men vil dog stemme for det af et andet mindretal under nr.  

 3 stillede ændringsforslag.
Kristeligt Folkeparti er enig med regeringen i, at der er  

 behov for en indsats mod tvangsægteskaber.
Men partiet er ikke enig med  

 regeringen i, hvilke midler der skal tages i anvendelse for at nå dette  

 mål.
Det er dybt betænkeligt at opstille forhindringer for  

 myndige personers indgåelse af ægteskab.
Det er en menneskeret at  

 indgå ægteskab.
Og det er i regeringens lovforslag uklart, under  

 hvilke omstændigheder man konkret vil kunne overbevise myndighederne  

 om, at der utvivlsomt er tale om et frivilligt indgået ægteskab.  

 Endvidere vil ophævelse af retskravet på  

 ægtefællesammenføring for unge under 25 år ikke  

 løse de unges problemer med forældre, som udøver direkte  

 eller indirekte tvang.
Forældrene vil stadig kunne beskylde de unge for  

 at modarbejde dem, hvis de unge ikke formår at overbevise myndighederne  

 om, at ægteskabet er frivilligt.
Det eneste, der opnås, er en  

 begrænsning af antallet af familiesammenførte udlændinge,  

 og det er ikke for Kristeligt Folkeparti et formål i sig selv.
Kristeligt Folkeparti finder, at midlerne til  

  begrænsning af tvangsægteskaber hellere bør basere sig  

 på det gennemarbejdede nordiske forslag frem for  

 hovsa-løsninger.
En rapport fra Nordisk Ministerråd (»Arrangerte ekteskap og tvangsekteskap i Norden«, december 1999) anbefaler, at der ses på  

 rutinerne for interview af ægtefæller i stedet for på  

 stramninger i udlændingelovgivningen, når man ønsker at  

 begrænse antallet af tvangsægteskaber, af menneskeretlige grunde  

 såvel som af praktiske grunde.
Rapporten anbefaler endvidere, at der  

 oprettes kriseberedskab, blandt andet krisetelefoner, at der sker en  

 opfølgning over for udstødte familiemedlemmer, for eksempel en  

 overfaldsalarm, anonym identitet m.v., at der gives tilbud om  

 familiemægling, ung til ung-netværk, og at relevante fagpersoner  

 og myndigheder opkvalificeres.
Lovforslagets krav om egen og rimelig bolig som betingelse  

 for familiesammenføring er ude af proportioner.
Det er umuligt  

 på rimelig måde at afgøre, hvad der er en passende bolig.  

 Mange danskere lever i dag i meget små lejligheder.
Lovforslaget  

 lægger med forslaget op til flere skøn fra  

 udlændingemyndighedernes side end i den nuværende lovgivning,  

 hvilket indebærer en større risiko for forkerte  

 afgørelser.
De samme betænkeligheder gør sig  

 gældende med hensyn til det foreslåede »tilkytningskrav«.
Det vil i  

 praksis være næsten umuligt at opgøre  

 ægtefællers samlede tilknytningsgrad til Danmark henholdsvis  

 udlandet.
Igen er der en stor risiko for forkerte afgørelser.
Men  

 lovforslaget vil også få uheldige konsekvenser for den herboende,  

 der, til trods for at parrets samlede tilknytning til et andet land er  

 større end til Danmark, ikke ser sig i stand til at bryde med nogle  

 meget tætte bånd til Danmark.
 Et syvende mindretal (Frihed 2000´s medlem af  

 udvalget) indstiller lovforslaget til vedtagelse med de af et  

 mindretal under nr. 3-  

 5 stillede ændringsforslag.
Ændringsforslag Af	et mindretal (KRF):
Til titlen 1) Titlen affattes således:
»Lov om ændring af udlændingeloven (Ophævelse af retskravet på  

 familiesammenføring med forældre over 60 år,  

 rådgivning og vejledning i sager om  

 ægtefællesammenføring og retskrav på  

 tidsubegrænset opholdstilladelse med henblik på varigt ophold  

 efter 5 år)«.
Til § 1 2) Nr. 1-17 udgår, og i stedet indsættes som  

 nye numre:
 »01. § 9, stk. 1, nr. 4, ophæves.
 02. § 9, stk. 10, ophæves.
 03. I § 11, stk. 3, ændres »3 år« til: »5  

 år«.
 04. § 27, stk. 2, ophæves.
 Stk. 3-  

 6 bliver herefter stk. 2-  

 5.
 05. Efter § 40 c indsættes som ny paragraf:
»§ 40 d.
Ved behandlingen af sager om  

 opholdstilladelse efter § 9, stk. 1, nr. 2, afholder  

 Udlændingestyrelsen, hvis der er grund til at antage, at  

 ægteskabet ikke er indgået efter den herboendes eget  

 ønske, en samtale med den herboende ægtefælle, uden at  

 dennes familiemedlemmer er til stede.
Under samtalen vejleder  

 Udlændingestyrelsen den herboende ægtefælle om dennes  

 muligheder for at søge støtte, rådgivning m.v. hos  

 offentlige myndigheder og private organisationer, såfremt der er tale  

 om, at ægteskabet ikke er indgået efter den  

 pågældendes eget ønske.«« Af	et mindretal (V og KF), tiltrådt af et  

mindretal (DF og FRI):
 3) Efter nr. 1 indsættes som nyt nummer:
»06. § 9, stk. 1, nr. 4, ophæves.« 4) I den under nr. 9 foreslåede affattelse af §  

 9, stk. 10, udgår »litra b-d,« og »når den herboende  

 person ikke har dansk indfødsret,«.
 5) Efter nr. 11 indsættes som nyt nummer:
»07. I § 11, stk. 3, ændres »3 år« til »7  

 år«.« Af	et mindretal (KRF):
Til §§ 2-5 6) Paragrafferne udgår.
Til § 6 7) Stk. 2 affattes således:
» Bemærkninger Til nr. 1 Titlen foreslås ændret som konsekvens af  

 forslagsstillernes ændringsforslag.
Til nr. 2 Ad nr. 01 Ændringerne ophæver retskravet på  

 familiesammenføring med forældre over 60 år for danske  

 eller nordiske statsborgere og flygtninge, jf. udlændingelovens § 9,  

 stk. 1, nr. 4.
Selv om det er vigtigt at bevare familien som en enhed, er  

 udlændinge over 60 år, der kommer til Danmark, dog særlig  

 vanskelige at integrere i det danske samfund.
Dette skyldes, at de  

 sjældent vil få opbygget et dansk netværk, herunder  

 på arbejdsmarkedet, og derfor vil de have sværere ved at  

 lære dansk.
De udlændinge, der senere kommer på plejehjem  

 uden at kunne tale dansk, vil opleve at blive isoleret i forhold til de andre  

 beboere.
Der bør derfor kun i ganske særlige tilfælde  

 kunne gives tilladelse af familie- eller forsørgelsesmæssige  

 grunde.
Sådanne særlige grunde til familiesammenføring i  

 Danmark med forældre over 60 år kan for eksempel være, at  

 den herboende er eneste barn og forsørger.
Samtidig forudsættes  

 det, at denne stramning af adgangen til familiesammenføring med  

 forældre over 60 år fører til en mere lempelig  

 visumpraksis, så det bliver lettere for forældre til herboende  

 børn at komme på besøg.
Ad nr. 02 og 05 Ændringerne sikrer, at det stadig er  

 udlændingemyndighederne, der skal bevise, at et ægteskab ikke er  

 indgået frivilligt.
Det foreslås, at der indføres  

 obligatorisk mundtligt interview i alle tilfælde, hvor  

 udlændingemyndighederne har en mistanke om, at der er tale om et  

 ægteskab, der ikke er indgået efter parternes eget ønske.  

 Formålet med forslaget er at give de involverede parter  

 (ægtefællerne) mulighed for at give til kende, at de ikke har  

 indgået ægteskabet frivilligt.
For at dette formål kan  

 opnås, må der ikke være udenforstående til stede ved  

 interviewet.
Hvis der er behov for en tolks medvirken, skal denne være  

 upartisk.
Hvis der er tale om et arrangeret ægteskab, vil parterne  

 (ægtefællerne) ikke have ret til at lade sig repræsentere  

 eller bistå af andre, når disse andre er familiemedlemmer m.v.  

 Det samme gælder andre ægtefællesammenføringssager,  

 hvor der er tvivl om ægteskabets frivillighed.
Samtidig med den  

 intensiverede prøvelse af ægteskabets frivillighed er det  

 vigtigt, at der vejledes om de hjælpemuligheder, som er til  

 rådighed for ofre for tvangsægteskab.
Ad nr. 03 og 04 Meddelelse af tidsubegrænset opholdstilladelse er af  

 væsentlig betydning for retsbeskyttelsen af de udlændinge, der  

 har fået opholdstilladelse med henblik på varigt ophold, og giver  

 dem beskyttelse mod inddragelse af deres opholdstilladelse.
En  

 udlænding, der har fået meddelt tidsubegrænset  

 opholdstilladelse, kan - ud over ved visse former for kriminalitet - kun  

 få inddraget sin opholdstilladelse, hvis udlændingen har  

 opnået den ved svig, jf. udlændingelovens § 19, stk. 2.
 Ændringen vil bevirke en forlængelse af den  

 tid, hvor udlændinge risikerer at få en tidsbegrænset  

 opholdstilladelse inddraget efter udlændingelovens § 19, stk. 1, fra 3  

 til 5 år.
Formålet med ændringen er for konventions- og  

 de facto-flygtningenes vedkommende at øge chancerne for, at  

 hindringerne for tilbagevenden til hjemlandet er fjernet.
I modsætning  

 til familiesammenførte udlændinge kan disse flygtninge i dag  

 ikke få tidsubegrænset opholdstilladelse efter 3 år, da  

 fristen for konventions- og de facto flygtninge først regnes fra det  

 tidspunkt, hvor personens flygtningestatus efter § 7, stk. 1 eller 2, er  

 fastslået, jf. § 27, stk. 2. Det er ikke rimeligt, at  

 sagsbehandlingstiden kan være bestemmende for, hvornår en  

 flygtning kan få tidsubegrænset opholdstilladelse.
Derfor skal  

 denne gruppe flygtninge efter dette forslag meddeles tidsubegrænset  

 opholdstilladelse efter 5 år regnet fra indgivelsen af  

 asylansøgningen, hvis de i øvrigt opfylder de almindelige  

 betingelser.
Ved forslaget undgås det, at en eventuel lang  

 sagsbehandlingstid på urimelig måde forlænger den tid, hvor  

 udlændingen er afskåret fra at få meddelt  

 tidsubegrænset tilladelse.
For de tilfælde, hvor  

 sagsbehandlingstiden i asylsager måtte overstige 2 år, vil der  

 reelt være tale om en lempelse i forhold til de gældende regler.  

 Indenrigsministeren oplyste i 1998 Folketingets Retsudvalg om, at der var 94  

 personer, der havde ventet mere end 36 måneder på at få  

 afgjort deres ansøgning om asyl (spm. 78 i  

 tillægsbetænkning til L 59 fra folketingsåret 1997-98, 2.  

 samling). Der kan gå op til flere år, før en asylsag er  

 afgjort.
Dette kan både skyldes problemer med opklaring af sagen og  

 genoptagelse på grund af nye oplysninger m.v.
For familiesammenførte bliver der tale om en  

 ligestilling med reglerne for flygtninge.
Det vil for eksempel få  

 betydning for opholdstilladelser meddelt på grundlag af ægteskab  

 eller fast samlivsforhold af længere varighed, og hvor ægteskabet  

 siden er opløst ved skilsmisse, separation eller  

 samlivsophævelse inden 3 år (i dag) efter  

 familiesammenføringen.
Det vil ligeledes få betydning, hvor  

 opholdstilladelsen er betinget af, at en herboende godtgør at  

 være i stand til at forsørge ansøgeren, og den herboende  

 ikke længere kan godtgøre dette.
Ved afgørelse af  

 spørgsmålet om inddragelse skal der stadig tages en række  

 humanitære hensyn, som er beskrevet i udlændingelovens § 26, stk.  

 1.
 Såfremt ændringsforslaget vedtages, vil  

 forslagsstillerne til lovforslagets 3. behandling stille  

 ændringsforslag om de nødvendige konsekvensrettelser i  

 udlændingeloven.
Der er ikke ved ændringsforslaget taget højde  

 for eventuelle konsekvensændringer i andre love end  

 udlændingeloven.
Hvis ændringsforslaget vedtages, vil  

 ændringsforslag om konsekvensændringerne blive stillet til 3.  

 behandling.
Til nr. 3 Ændringsforslaget ophæver retskravet på  

 familiesammenføring med forældre over 60 år for danske  

 eller nordiske statsborgere og flygtninge, jf. udlændingelovens § 9,  

 stk. 1, nr. 4.
 Såfremt ændringsforslaget vedtages, vil  

 forslagsstillerne til lovforslagets 3. behandling stille  

 ændringsforslag om de nødvendige konsekvensrettelser i  

 udlændingeloven.
Til nr. 4 Ændringsforslaget medfører, at  

 tilknytningskravet i forbindelse med ægtefællesammenføring  

 til Danmark kommer til at gælde for alle  

 ægtefællesammenføringer med herboende personer,  

 altså også når den herboende har dansk  

 indfødsret.
Til nr. 5 Ændringsforslaget ændrer det nuværende  

 tidspunkt for tidsubegrænset opholdstilladelse fra 3 år til 7  

 år. Ændringsforslaget er i overensstemmelse med de forslag  

 på udlændingeområdet, som Det Konservative Folkeparti og  

 Venstre de senere år har fremsat.
Til nr. 6 Ændringsforslaget er en konsekvens af  

 forslagsstillernes øvrige ændringsforslag.
Til nr. 7 Ændringsforslaget indeholder de nødvendige  

 ikrafttrædelsesbestemmelser til forslagsstillernes  

 ændringsforslag til § 1.
Dorte Bennedsen (S)  

  Lissa Mathiasen (S) fmd.  Per Kaalund (S)  

  Else Marie Mortensen (S)  Jan Petersen (S)  

  Anne Baastrup (SF) nfmd.
Sonja Albrink (CD)  

  Elisabeth Arnold (RV)  

  Søren Søndergaard (EL)  

  Birthe Rønn Hornbech (V)  

  Inge Dahl-Sørensen (V)  Karen Rønde (V)  

 Tom Behnke (FRI)  Helge Adam Møller (KF)  

  Jens Heimburger (KF)  Pia Kjærsgaard (DF)  

  Jann Sjursen (KRF) Bilag Nogle af udvalgets spørgsmål til  

 indenrigsministeren og dennes svar herpå Spørgsmålene er optrykt efter ønske  

 fra Venstre og Det Konservative Folkeparti.
 Spørgsmål nr. 35:
Er det korrekt, at det under forberedelsen af lovforslaget  

 har været overvejet, at en dansk statsborger af f.eks. tyrkisk  

 oprindelse, der søger ægtefællesammenføring i  

 Danmark med en person fra Tyrkiet, skal meddeles afslag, fordi den herboende  

 danskers lille tilknytning til Tyrkiet betyder, at parrets samlede  

 tilknytning er større til Tyrkiet end til Danmark? Kan ministeren  

 bekræfte oplysningerne i Information den 29. marts 2000, og vil  

 ministeren redegøre for, hvilke overvejelser der ligger bag en  

 sådan planlagt praksis? Svar:
 Der har ikke været tale om, at herboende personer af  

 udenlandsk afstamning med dansk indfødsret skulle behandles anderledes  

 end herboende personer af dansk afstamning med dansk indfødsret.
 I lovforslagets § 1, nr. 9, foreslås det, at  

 ægtefællesammenføring med herboende personer, der ikke har  

 dansk indfødsret, skal betinges af, at ægtefællernes eller  

 samlevernes samlede tilknytning til Danmark mindst svarer til de  

 pågældendes samlede tilknytning til et andet land, eller at  

 særlige personlige forhold i øvrigt taler herfor.
I et tidligere udkast til lovforslaget blev det overvejet  

 at lade tilknytningskravet gælde for alle  

 ægtefællesammenføringer med herboende personer, uanset om  

 den herboende havde dansk indfødsret eller ej.
Baggrunden herfor var  

 et ønske om at undgå forskelsbehandling mellem personer med  

 dansk indfødsret og personer, der ikke havde dansk  

 indfødsret.
I bemærkningerne til det tidligere udkast til  

 lovforslaget var anført, at personer med dansk indfødsret som  

 udgangspunkt ville blive anset for at have overvejende tilknytning til  

 Danmark.
Havde den pågældende imidlertid kun opholdt sig kort tid  

 i Danmark, ville dette kunne tale for, at den pågældende ikke  

 ansås for at have overvejende tilknytning til Danmark, men i stedet for  

 til det land, hvor den pågældende havde opholdt sig det meste af  

 sit liv.
 Der har således ikke været tale om, at  

 herboende personer af udenlandsk afstamning med dansk indfødsret  

 skulle behandles anderledes end herboende personer af dansk afstamning med  

 dansk indfødsret.
 Da det vurderedes, at tilknytningskravet alene ville kunne  

 få betydning i særdeles få tilfælde, hvor den  

 herboende havde dansk indfødsret, er det endelige lovforslag  

 begrænset til alene at vedrøre  

 ægtefællesammenføring med herboende personer, der ikke har  

 dansk indfødsret.
 Spørgsmål nr. 36:
Kan ministeren ligeledes bekræfte oplysningerne i  

 Information om, at det i sager om tvangsægteskaber har været  

 overvejet, at Udlændingestyrelsen skulle inddrage den herboende  

 ægtefælles familietraditioner i vurderingen af, om der kunne  

 gives tilladelse til familiesammenføring her i landet, samt i  

 bekræftende fald oplyse, efter hvilke nærmere kriterier en  

 sådan vurdering skulle foretages? Svar:
 Der er ikke i forbindelse med overvejelserne om  

 udformningen af forslaget om, at ægtefællesammenføring for  

 personer, der er fyldt 18 år, men hvor den ene eller begge af  

 ægtefællerne er under 25 år, som udgangspunkt betinges af,  

 at ægteskabet utvivlsomt må anses for indgået efter den  

 herboendes eget ønske, jf. lovforslagets § 1, nr. 2, foretaget noget  

 ændret syn på, hvilke kriterier der vil kunne indgå ved  

 vurderingen af, hvorvidt ægteskabet utvivlsomt må anses for  

 indgået efter den herboendes eget ønske.
 Efter lovforslagets bemærkninger vil der ved  

 vurderingen af, hvorvidt ægteskabet utvivlsomt må anses for  

 indgået efter den herboendes eget ønske, kunne lægges  

 vægt på omstændighederne ved ægteskabets  

 indgåelse og ægtefællernes personlige kontakt forud for  

 ægteskabets indgåelse, jf. lovforslagets side 9, 1. spalte.
 I et tidligere udkast til lovforslag var det endvidere  

 anført, at disse kriterier må forventes at indebære, at  

 der i praksis vil blive meddelt afslag på  

 ægtefællesammenføring i mange tilfælde, hvor  

 ægtefællerne kommer fra familier, hvor der er kulturel tradition  

 for og/eller tidligere eksempler på indgåelse af arrangerede  

 ægteskaber.
 Da denne bemærkning imidlertid kunne give anledning  

 til den misforståelse, at man i strid med international ret kunne  

 foretage vurderingen alene på grundlag af de pågældendes  

 etniske baggrund, blev bemærkningen udtaget i det endelige  

 lovforslag.
 Spørgsmål nr. 40:
Kan ministeren bekræfte, at de foreslåede  

 bestemmelser i lovforslaget om bolig af rimelig størrelse ikke i sig  

 selv kræver følgelovgivning fra by- og boligministeren for at  

 kunne håndhæves? Svar:
Det fremgår af §§ 2-5 i lovforslag nr.
L 208 om  

 ændring af udlændingeloven med flere love, hvilke  

 konsekvensændringer i andre love der følger af forslaget om  

 ændring af udlændingeloven.
Som man kan se heraf, er der ikke  

 andre konsekvensændringer på by- og boligministerens område  

 end den ændring i lov om individuel boligstøtte, jf.  

 lovbekendtgørelse nr. 855 af 25. november 1999, der fremgår af  

 lovforslagets § 5.
 L 208 kræver derfor ikke lovgivning på by- og  

 boligministerens område.
Noget andet er, at både Indenrigsministeriets  

 lovforslag nr.
L 208 om ændring af udlændingeloven med flere love  

 og by- og boligministerens lovforslag nr.
L 210 om ændring af lov om  

 leje, lov om midlertidig regulering af boligforholdene og lov om leje af  

 almene boliger (Beboermaksimum) udspringer af regeringens samlede  

 handlingsplan for bedre integration.
