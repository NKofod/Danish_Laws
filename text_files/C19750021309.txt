 Ved lov nr. 508 af 2. oktober 1974 er der foretaget ændringer i  

 kildeskatteloven, lov om beskatningen af pensionsordninger m.v., lov om  

 kommunal indkomstskat og lov om udskrivning af skat til amtskommunen.
 Lovændringerne har virkning fra og med indkomståret 1975.
 Oversigt over de nye regler.
 Redegørelse for de enkelte bestemmelser.
 ad 1) Personfradraget ved skatteberegningen.
Efter de tidligere gældende regler har personfradrag været indrømmet som  

 fradrag ved opgørelsen af den indkomst, hvoraf skatten beregnes.
Fra og med  

 indkomståret 1975 beregnes indkomstskatten af den skattepligtige indkomst  

 uden personfradrag, men således at de beregnede indkomstskatter m.v.  

 nedsættes med en procentdel af personfradragsbeløbet.
Ved nedsættelsen  

 anvendes samme procent, som ved beregningen af indkomstskat m.v. i den  

 skattepligtiges skattekommune.
For så vidt angår indkomstskat til staten  

 anvendes dog altid den laveste beskatningsprocent ganget med 0,01 af  

 udskrivningsprocenten.
Den samlede procentdel fremkommer således ved  

 anvendelse af de sammenlagte procenter for beregning af indkomstskat m.v. i  

 den pågældende skattekommune og procenten på statsindkomstskatteskalaens  

 laveste trin.
 Ved den foreløbige beskatning af personer, der ikke har A-indkomst,  

 nedsættes de beregnede indkomstskatter m.v. af den forskudsregistrerede  

 indkomst med den beregnede procentdel af personfradragsbeløbet, og  

 skattebilletterne udfærdiges med de således nedsatte skattebeløb m.v.
Ved udfærdigelse af skattekort for personer, der har A-indkomst, og hvis  

 skattepligtige indkomst ikke overstiger overgrænsen for laveste trin på  

 statsindkomstskatteskalaen, medregnes personfradragsbeløbet på samme måde som  

 hidtil ved opgørelsen af det fradrag, der anføres på skattekortet.
Overstiger  

 den skattepligtige indkomst overgrænsen for det laveste skalatrin, omregnes  

 procentdelen af personfradragsbeløbet til et fradrag i A-indkomsten, og dette  

 fradrag medregnes ved opgørelsen af det fradrag, der anføres på skattekortet.  

 Der henvises herom i øvrigt til de nærmere bestemmelser i bekendtgørelse af  

 13. august 1975 om forskudsregistrering m.v. for 1976 og om opkrævning af  

 restskat m.v. for 1974 som A eller B-skat i 1976.
Personfradragets grundbeløb er 9.000 kr.
Grundbeløbet reguleres efter  

 reglerne i udskrivningslovens § 4, på grundlag af Danmarks Statistiks  

 timelønsindeks for industriens arbejdere.
For sambeskattede ægtefæller gælder i alt to personfradrag.
Er hustruen  

 særskilt beskattet, gælder det ene personfradrag ved nedsættelsen af hendes  

 skatter.
I det omfang en af ægtefællerne ikke kan udnytte sit personfradrag,  

 benyttes den ikke udnyttede del af fradraget til nedsættelse af den anden  

 ægtefælles skatter.
Dette gælder dog kun, hvis ægtefællerne er sambeskattede  

 ved indkomstårets udløb.
 For folkepensionister m.v., der ved indkomstårets udløb ikke er  

 sambeskattede med en ægtefælle, udgør personfradragets grundbeløb 17.000 kr.  

 Grundbeløbet reguleres efter reglerne i udskrivningslovens § 4.
For folkepensionister m.v., der ved indkomstårets udløb er sambeskattede  

 med en ægtefælle, udgør personfradragets grundbeløb 9.000 kr.
De særlige  

 regler om forhøjet personfradrag i disse tilfælde er således ophævet.
 ad 2) Beskatning af medhjælpende hustru.
 Reglerne om beskatning af medhjælpende hustru er væsentligt ændret med  

 virkning fra og med indkomståret 1975. De regler, der herefter gælder, går ud  

 på følgende:
Hvis ægtefæller, der er sambeskattede ved indkomstårets udløb, oplyser, at  

 hustruen i det pågældende indkomstår har deltaget i væsentligt omfang i  

 driften af mandens eller ægteparrets fælles erhvervsvirksomhed, overføres 25  

 pct., dog højst 30.000 kr., af denne virksomheds overskud til hustruen som  

 særskilt indkomst for hende.
Mandens skattepligtige indkomst nedsættes med  

 det overførte beløb.
Virksomhedens overskud opgøres efter reglerne for  

 opgørelse af skattepligtig indkomst med tillæg af renteudgifter og fradrag af  

 rente- og udbytteindtægter, som indgår i opgørelsen af dette overskud.
Det  

 nævnte indkomstbeløb på 30.000 kr. reguleres efter reglerne i  

 udskrivningslovens § 4.
Det afskærer således ikke længere en hustru fra at blive beskattet som  

 medhjælpende hustru, at hun i øvrigt har haft særskilt indkomst over en vis  

 størrelse.
Om hustruen skattemæssigt kan behandles som medhjælpende, afhænger  

 kun af, om hendes medvirken i virksomheden har været af væsentligt omfang.  

 Ved bedømmelsen heraf må det imidlertid tages i betragtning, om en eventuel  

 anden indkomst forudsætter så stor en arbejdsindsats, at hustruen herefter  

 ikke kan antages at have deltaget i væsentligt omfang i virksomheden.
Det er en betingelse for anvendelse af reglerne om medhjælpende hustru, at  

 ægtefællerne er enige om overførslen, og det forudsættes, at ægtefællerne  

 selv foretager overførslen ved udfyldelsen af deres selvangivelser.
Der er  

 ikke adgang til at vælge overførsel af et mindre beløb end 25 pct. af  

 overskuddet, og der kan som nævnt højst overføres et beløb af 30.000 kr.
Overskuddet af virksomheden opgøres efter de almindelige regler om  

 opgørelse af skattepligtig indkomst.
Eventuelle skattemæssige afskrivninger  

 og henlæggelser til investeringsfonds foretages således, forinden der sker  

 beregning af den del af overskuddet, der overføres til hustruen.
På  

 tilsvarende måde sker der tillæg af eventuel lejeværdi af bolig i fast  

 ejendom hørende til virksomheden og af eventuel værdi af forbrug af egne  

 varer fra virksomheden, forinden der foretages beregning af hustruens andel  

 af overskuddet.
Der bliver således heller ikke tale om særskilt fradrag for  

 afskrivninger og henlæggelser til investeringsfonds i hustruens  

 overskudsandel eller om særskilt tillæg for lejeværdi eller for forbrug af  

 egne varer til denne overskudsandel.
Såfremt der ved opgørelsen af mandens skattepligtige indkomst efter de  

 derom gældende regler fradrages underskud fra tidligere indkomstår, fradrages  

 underskuddet ligeledes ved opgørelsen af det overskud, hvoraf hustruens andel  

 beregnes.
Dette gælder dog kun i det omfang, underskuddet vedrører den  

 erhvervsvirksomhed, i hvis drift hustruen har deltaget, og endvidere må  

 renteudgifter og rente- og udbytteindtægter, der indgår i  

 underskudsopgørelsen, holdes udenfor det underskud, der fradrages.
Når virksomhedens overskud på den anførte måde er opgjort efter de  

 almindelige regler, skal der ske tillæg til det opgjorte beløb af de  

 renteudgifter, der er fratrukket ved opgørelsen, og fradrag af de rente- og  

 udbytteindtægter, som er medregnet i opgørelsen.
Af det således regulerede  

 overskudsbeløb overføres herefter 25 pct., dog højst 30.000 kr., til hustruen  

 som særskilt indkomst.
Det overførte beløb beskattes som hustruens særskilte indkomst efter  

 kildeskattelovens § 4, stk. 2, litra a, om indkomst ved selvstændig  

 virksomhed.
Har hustruen andre indkomster, hvoraf hun skal særskilt  

 beskattes, f.eks. lønindtægt, ansættes hendes skattepligtige indkomst på  

 sædvanlig måde ved sammenlægning af indtægterne og med foretagelse af de  

 fradrag, der tilkommer hende.
Ved opkrævning af foreløbig skat vil den  

 overførte overskudsandel være B-indkomst.
Har hustruen tillige A-indkomst,  

 følges de sædvanlige regler om opkrævning hos personer, der har både  

 A-indkomst og B-indkomst.
 ad 3) Fradrag for udgifter til syge- og ulykkesforsikring m.v.
Efter ændringerne af pensionsbeskatningsloven omfatter lovens § 49, stk.  

 1, om fuld fradragsret ved opgørelse af den skattepligtige indkomst alene  

 udgifter til arbejdsløshedsforsikring.
Udgifter til frivillig dagpengesikring  

 og til individuelle syge- og ulykkesforsikringer, herunder  

 fortsættelsessygekasser, kan således fra og med indkomståret 1975 kun  

 fradrages indenfor den begrænsede fradragsramme på 3.000 kr. årlig.
 Skattedepartementet, den 19. november  

 1975.
Hans P.
Gøtrik.
 / Niels Opstrup.
