 Arb.mark.fond, NATO-udstat.
Reference: AMFL § 7, stk. 1, litra a Told- og Skattestyrelsen har den 7/10 1996 truffet afgørelse om, at  

 en seniorsergent, der var udstationeret ved NATO's nordvesthovedkvarter, i  

 High Wycombe, England er pligtig at betale bidrag til arbejdsmarkedsfondene  

 af sin løn fra Forsvaret efter AMFL § 7, stk. 1, litra a, idet hans  

 tjeneste i udlandet er udført for den danske stat.
Klageren oplyste, at han som deltager i NATO-styrken er underlagt de  

 mellem NATO-medlemslandene godkendte privilegier samt detaljerede regler for  

 afholdelse af nationale helligdage og ferie m.v. samt tillige den af  

 NATO-hovedkvarteret godkendte arbejdstid.
Han oplyste videre, at  

 udstationerede skal følge NATO's bestemmelser for disciplin og  

 opførsel samt dagligt er underlagt den lokale NATO-ledelse, der  

 også udfærdiger rapporter vedrørende de udstationeredes  

 udvikling og færdigheder.
Endelig oplyste klageren, at  

 NATO-tilkommanderet militær personel ikke er til rådighed for det  

 danske krigsberedskab.
 Ifølge KSL § 1, stk. 1, nr. 4, foreligger der fuld skattepligt for  

 danske statsborgere, som af den danske stat eller danske  

 kommuner/amtskommuner er udsendt til tjeneste uden for riget.
 Det var oplyst, at klageren var skattepligtig af sin løn fra det  

 danske forsvar efter denne bestemmelse.
 Det må antages, at en person for at være omfattet af KSL § 1,  

 stk. 1, nr. 4, bortset fra kravet om statsborgerskab, må opfylde de  

 samme krav som stilles for at være omfattet af bidragspligten for  

 arbejde i udlandet efter AMFL § 7, stk. 1, litra a.
 Ifølge kundgørelse for Forsvaret af 18/9 1994, B. 4-33,  

 kapitel 4, § 9, finder beordring af personel til tjeneste uden for landets  

 grænser sted i henhold til de i kapitlerne 1-3 fastsatte  

 bestemmelser.
Rekvisition af personel til værnsbestemte poster i allierede stabe  

 sendes af nedenfor omtalte ÆDO typisk til Forsvarschefen eller den  

 værnschef, der skal udpege/indstille personel til den  

 pågældende post.
Det pågældende allierede  

 hovedkvarter orienteres via ÆDO om beordringen.
Forsvarschefen udpeger efter kundgørelse for Forsvaret af 15/8  

 1994, B. 4-42, § 4, Ældste danske Officer (ÆDO) ved  

 internationale myndigheder, institutioner m.v. ÆDO er tillagt myndighed  

 til at anvende straffe uden dom og disciplinarmidler.
Forsvarskommandoen  

 fastsætter retningslinier for ÆDO's administrative virksomhed.  

 ÆDO er øverste administrative myndighed for den udsendte  

 medarbejder.
 Under hensyn til, at klageren modtager løn fra Forsvarsministeriet  

 under tjenesten i udlandet, og at klageren er fuld skattepligtig til Danmark  

 af lønnen efter KSL § 1, stk. 1, nr. 4, at beordringsretten tilkommer  

 Forsvarschefen eller værnschefen, samt under hensyn til, at klageren er  

 underlagt Ældste danske Officer som øverste administrative  

 myndighed, fandt Told- og Skattestyrelsen, at klageren er bidragspligtig  

 efter AMFL § 7, stk. 1, litra a, idet klageren gør tjeneste i udlandet  

 for en arbejdsgiver her i landet.
 KOMMENTAR:
 Med nærværende afgørelse har Told- og Skattestyrelsen  

 taget stilling til bidragspligten for personer, der er udsendt af Forsvaret  

 til tjeneste uden for riget ved allierede stabe m.v., og som er fuldt  

 skattepligtige til Danmark efter KSL § 1, stk. 1, nr. 4.
 Fuld skattepligt efter den nævnte bestemmelse forudsætter, at  

 der er tale om en dansk statsborger, som af den danske stat eller danske  

 kommuner/amtskommuner er udsendt til tjeneste uden for riget.
Af praksis kan man udlede, at der for at være omfattet af  

 bestemmelsen - udover dansk statsborgerskab - kræves en nærmere  

 tilknytning til den danske stat/kommune/amtskommune som arbejdsgiver, samt en  

 aktivitet i udlandet, hvor den udsendte medarbejder repræsenterer  

 staten/kommunen/amtskommunen som overordnet arbejdsgiver, selv om aktiviteten  

 i udlandet kan være ledet af andre.
Aktiviteten foregår  

 imidlertid primært i statens/kommunens/amtskommunens interesse og har  

 typisk et idealistisk formål fremfor et egentligt erhvervsmæssigt  

 formål.
De opstillede betingelser i AMFL § 7, stk. 1, litra a, for hvornår  

 der normalt skal anses at være en arbejdsgiver i udlandet, synes at  

 forudsætte, at der er tale om erhvervsmæssig virksomhed i  

 udlandet.
Betingelserne er:
 - Den direkte ledelse af og ansvaret for arbejdspladsen og det arbejde,  

 der udføres herunder instruktionsbeføjelsen over for  

 medarbejderne, udøves i udlandet.
- Fastlæggelse af antallet af medarbejdere og deres kvalifikationer  

 sker under hensyn til arbejdet i udlandet - Lønudgifter og andre udgifter i forbindelse med arbejdets  

 udførelse afholdes som driftsudgifter i udlandet.
 Disse kriterier er ikke ubetinget velegnede, hvor det drejer sig om  

 personer udsendt til tjeneste uden for riget af den danske stat eller danske  

 kommuner/amtskommuner.
 Told- og Skattestyrelsen har derfor lagt afgørende vægt  

 på, at den pågældende person lønnes af den danske  

 stat og er fuld skattepligtig til Danmark efter KSL § 1 stk. 1, nr. 4, med  

 den ansættelsesmæssige tilknytning til Danmark, der følger  

 deraf, at udvælgelsen og beordringen af personel til allierede stabe  

 sker på dansk initiativ samt at den udsendte medarbejder administrativt  

 er underlagt den af det danske Forsvar udvalgte Ældste danske Officer  

 på tjenestestedet.
 Under sagen påberåbte klageren sig told- og skatteregion  

 Haderslevs afgørelse i TfS 1995,734 ligeledes offentliggjort i SU  

 1995,313, hvor den også er kommenteret af redaktionen.
 I denne sag fandt regionen ikke, at en pilot i det danske forsvar, som  

 blev udstationeret for en 2 1/2 årig periode som pilotinstruktør  

 på en amerikansk flyvebase, var bidragspligtig af den løn, han  

 modtog fra Forsvaret under udstationeringen.
 Told- og Skattestyrelsens afgørelse i nærværende sag  

 indebærer, at man ikke er enig i afgørelsen i TfS 1995,734.
Konsekvensen heraf bliver, at piloten fremover fra tidspunktet for  

 offentliggørelsen af denne afgørelse er bidragspligtig efter  

 AMFL § 7, stk. 1, litra a.
Tilsvarende gælder for andre udstationere de  

 personer, hvor den lokale told- og skatteregion med henvisning til TfS  

 1995,734 har fritaget den udstationerede person for bidragspligt.
