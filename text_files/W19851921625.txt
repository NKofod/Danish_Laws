 Der fandtes ikke i bistandsloven at være hjemmel til at kræve  

 opholdsbetaling for en persons ophold på en institution godkendt efter  

 bistandslovens § 112, stk. 1. Det fandtes endvidere i strid med bestemmelsen  

 i § 31 i den dagældende lov om invalidepension m.v. at tilbageholde pension  

 til dækning af en mindreårig invalidepensionists opholdsbetaling.  

 Bestemmelsen i invalidepensionsloven § 31 kunne ikke ændres ved en analog  

 anvendelse af reglerne om betaling for ophold på institutioner for børn og  

 unge.
 REDEGØRELSE FOR SAGEN:
 En pensionist, født i 1964, som modtog mellemste invalidepension, fik den  

 9. september 1981 ophold på en revalideringsinstitution godkendt i henhold  

 til bistandslovens § 112, stk. 1. Pr. 1. september 1982 fik pensionisten  

 tilkendt højeste invalidepension.
 Det sociale udvalg traf beslutning om at tilbageholde et beløb på 11.700  

 kr. af pensionistens invalidepension for perioden 9. september 1981 til 31.  

 marts 1982, som betaling for pågældendes ophold på  

 revalideringsinstitutionen.
Det sociale udvalg begrundede sin afgørelse med, at bistandslovens § 112,  

 stk. 1, omhandler døgninstitutioner for voksne med vidtgående fysisk eller  

 psykisk handicap.
Udvalget havde herefter krævet opholdsbetaling for den  

 periode, hvor pensionisten ikke ansås for hørende under kategorien  

 »voksne«, idet han var 17 år og umyndig.
Udvalget henviste til, at  

 der skulle betales for opholdet i analogi med reglen i bistandslovens § 96 om  

 døgninstitutioner for børn og unge, jfr. § 9 i socialministeriets  

 bekendtgørelse nr. 467 af 17. oktober 1980.
 Overfor amtsankenævnet havde socialministeriet vejledende udtalt, at de  

 gældende betalingsregler for § 112, stk. 1, - institutioner - finder  

 anvendelse, uanset at pensionisten er under 18 år.
 AFGØRELSEN, DER KLAGES OVER:
Amtsankenævnet bemærkede, at reglen i bistandslovens § 100, jfr.  

 socialministeriets bekendtgørelse af 17. oktober 1980, alene finder  

 anvendelse ved ophold på institutioner, der drives i henhold til  

 bistandslovens § 96, eller under familiepleje.
Da den omhandlede  

 revalideringsinstitution var en institution, der blev drevet i henhold til  

 bistandslovens § 112, stk. 1, fulgte det af reglen i bistandslovens § 117,  

 stk. 1, at ophold på denne institution var gratis.
Afgørende for hvilke  

 betalingsregler, der skulle finde anvendelse, var således alene, hvilken  

 institutionstype der var tale om, hvorimod det efter bistandsloven ikke kunne  

 tillægges betydning, om beboeren var umyndig eller under 18 år.  

 Amtsankenævnet fandt herefter, at socialudvalget ikke havde haft hjemmel til  

 at kræve opholdsbetaling for pensionistens ophold på  

 revalideringsinstitutionen.
 KLAGEN TIL ANKESTYRELSEN:
 Sagen blev anket af det sociale udvalg.
 LOVGRUNDLAG:
 Bistandslovens §§ 100, 112, stk. 1 og 117, stk. 1. Invalidepensionslovens  

 § 31, stk. 3. Socialministeriets bekendtgørelse nr. 467 af 17. oktober 1980  

 om betaling for ophold i døgninstitution for børn og unge, og i familiepleje.
 ANKESTYRELSENS AFGØRELSE:
 Ankestyrelsen er enig i, at der ikke i bistandsloven er hjemmel til at  

 kræve opholdsbetaling for en persons ophold på en institution hørende under  

 bistandslovens § 112, stk. 1.
Efter § 31 i den dagældende lov om invalidepension udbetales pensionen i 6  

 måneder udover indlæggelsesmåneden til en pensionist, der får ophold på en  

 institution, der er anerkendt i henhold til bistandslovens § 112, stk. 1. I  

 bestemmelsen sondres ikke mellem pensionister, der er under eller over 18 år,  

 og ankestyrelsen finder derfor, at det sociale udvalg ikke har været  

 berettiget til at tilbageholde pensionen til dækning af opholdsbetalingen i  

 strid med denne lovregel.
Denne lovregel kan ikke ændres ved en analog  

 anvendelse af reglerne om betaling for ophold på institutioner for børn og  

 unge.
 Ankestyrelsen tiltræder således amtsankenævnets afgørelse.
