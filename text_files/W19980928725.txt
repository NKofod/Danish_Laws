Ankestyrelsens principafgørelse P-26-98 om pension - varmetillæg Resume:
 En pensionist, som tidligere havde fået varmetillæg beregnet efter de indtil 1. januar 1988 gældende regler i henhold til overgangsbestemmelsen i bekendtgørelsen om social pension, havde ikke længere ret hertil efter en periode, hvor han ikke havde fået varmetillæg.
Ankestyrelsen fandt, at overgangsbestemmelsen kun kunne anvendes, så længe forholdene var uændrede.
Fremtidigt varmetillæg skulle derfor beregnes efter de generelle regler i bekendtgørelsen.
 Love:
Lov om social pension - lovbekendtgørelse nr. 22 af 14. januar 1998 - § 17, stk. 2 Lov om social pension - lovbekendtgørelse nr. 484 af 29. maj 2007 - § 14, stk. 2 Sagsfremstilling:
 En pensionist fik varmetillæg efter de før 1. januar 1988 gældende regler, jf. overgangsbestemmelsen i bekendtgørelsen om social pension.
I 1995 bortfaldt varmetillægget.
Da pensionisten året efter igen blev berettiget til varmetillæg fandt kommunen, at han ikke længere var omfattet af overgangsbestemmelsen, men skulle have varmetillæg beregnet efter generelle regler i bekendtgørelsen om social pension.
 Ankenævnet stadfæstede kommunens afgørelse med den begrundelse, at varmetillægget efter de gældende regler var større end tillægget efter de regler, kommunen havde anvendt indtil 1. januar 1988. Nævnet fandt endvidere, at administrative hensyn måtte føre til, at overgangsbestemmelsen alene havde til formål at hindre, at pensionister skulle få nedgang i varmetillægget ved uændrede forhold.
 Sagen blev behandlet i principielt møde med henblik på afklaring af, om det efter overgangsbestemmelsen i bekendtgørelsen om social pension var et krav, at der var tale om uændrede forhold for fortsat af få varmetillæg beregnet efter de indtil 1. januar 1988 gældende regler.
 Afgørelse:
 Ankestyrelsen fandt, at pensionisten fremover ikke havde ret til at få varmetillæg beregnet efter de indtil 1. januar 1998 gældende regler, jf. overgangsbestemmelsen i bekendtgørelsen om social pension.
 Ankestyrelsen lagde vægt på, at hans varmetillæg var bortfaldet i 1995, og at retten til at få tillæg efter overgangsbestemmelsen samtidig ophørte.
 Ankestyrelsen tiltrådte således ankenævnets afgørelse, hvorefter pensionisten fremover skulle have beregnet varmetillæg efter de generelle regler i bekendtgørelsen om social pension, men med en ændret begrundelse.
