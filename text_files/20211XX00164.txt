Skriftlig fremsættelse (10. november 2021) Transportministeren (Benny Engelbrecht):
 Herved tillader jeg mig for Folketinget at fremsætte:
Forslag til lov om ændring af lov om godskørsel, lov om buskørsel og lov om udstationering af lønmodtagere m.v (Tilladelsesordning for international godskørsel i varebiler, ændrede betingelser for udøvelse af national godskørsel i varebiler, udstationering af førere i vejtransporten m.v.) (Lovforslag nr.
L 62) Formålet med lovforslaget er dels at implementere EUs Vejpakke, dels at sikre at den danske godskørselslov og buskørselslov er i overensstemmelse med de fællesskabsretslige krav, som ændres med Vejpakken.
Herudover har lovforslaget til formål at ændre den nationale varebilsordning med henblik på at sikre lige vilkår ved godskørsel for fremmed regning med varebil, uanset vægten på det stykgods, der transporteres.
 I godskørselsloven og buskørselsloven foreslås ændringer og præciseringer af de krav til udøvelse af vejgodserhvervet, der stilles vognmandsvirksomheder. Ændringerne er nødvendige som følge af de nye krav i Vejpakken, der ændrer forordning (EF) nr. 1071/2009 om fælles regler om betingelser for udøvelse af vejtransporterhvervet og forordning (EF) nr. 1072/2009 om fælles regler for adgang til markedet for international godskørsel.
Som følge af Vejpakkens ændringer til forordning (EF) nr. 1072/2009, foreslås godskørselslovens anvendelsesområde udvidet til også at omfatte international godskørsel i varebiler, der vejer mere end 2.500 kg og højst 3.500 kg.
Dette vil indebære, at der fra den 21. maj 2022 vil gælde et krav om fællesskabstilladelse ved udførelse af international godskørsel med varebiler.
Reglerne om udstationering af førere i vejtransportsektoren, som er vedtaget med det sektorspecifikke udstationeringsdirektiv (EU) nr. 2020/1057, indsættes i godskørselsloven og buskørselsloven.
De gældende regler i udstationeringslovens kapitel 4 a, ophæves i udstationeringsloven, og overflyttes til godskørselsloven og buskørselsloven.
Reglerne ændres kun i det omfang, det er nødvendigt for at være i overensstemmelse med direktiv (EU) nr. 2020/1057, som er vedtaget ved Vejpakken.
Endvidere foreslås godskørselslovens tilladelsesordning for national godskørsel med varebiler med en totalvægt, der overstiger 2.000 kg ændret.
Foruden mindre ændringer af kravene for udstedelse af en tilladelse, ophæves undtagelsen, der giver varebilsvirksomheder mulighed for at udføre tilladelsesfri godskørsel med varebil, såfremt den samlede vægt af det gods, der transporteres, er mindre end 11 kg.
Grænsen for hvornår varebilsvirksomheder skal have tilladelse ændres ligeledes fra 2.000 til 2.500 kg.
Dette vil indebære, at der fra den 1. januar 2023 vil gælde et krav om tilladelse til national godskørsel med varebil, der overstiger 2.500 kg uanset vægten af det transporterede stykgods.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
