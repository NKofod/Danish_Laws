 Af udgiften til øl, bortgivet efter 1. januar 1986 af en depotejer til  

 kunder, som var i restaurationer og hos købmænd, når han afleverede øl, blev  

 kun 1/3 anset for reklameudgift, medens 2/3 blev anset for  

 repræsentationsudgift over for restauratører og købmænd, der var depotejerens  

 direkte kunder.
 Depotejer A klagede for indkomståret 1986 over, at de stedlige  

 skattemyndigheder ikke fuldt ud havde godkendt hans fradrag for bortgivet øl.
 Det var oplyst, at klageren var indehaver af et øldepot, og at han ved  

 indkomstopgørelsen for tiden fra den 1. oktober 1985 til den 30. september  

 1986, der lå til grund for den påklagede ansættelse, havde fratrukket 20.781  

 kr. som udgift ved bortgivet øl.
Efter at et beløb heraf på 5.195 kr. var tilbageført til 1985, havde  

 myndighederne af restbeløbet på 15.586 kr. alene anset 1/3 eller 5.195 kr.  

 for fuldt fradragsberettiget reklameudgift.
De 2/3 eller 10.391 kr. var anset  

 for repræsentationsudgifter, hvoraf alene 75 % eller 7.793 kr., var  

 fradragsberettiget i henhold til cirkulære nr. 5 af 21. januar 1986.
Klagerens revisor oplyste, at klageren selv havde stået for al bortgivning  

 af øl, og at modtagerne havde været kunder, der sad på værtshuse eller hos  

 købmænd, når klageren leverede øl.
Revisoren gjorde herefter gældende, at  

 bortgivelsen var sket til en sådan større, ubestemt kreds, at der var tale om  

 en reklameudgift, som også efter 1. januar 1986, da det foran nævnte  

 cirkulære trådte i kraft, var fuldt fradragsberettiget.
Landsskatteretten fandt imidlertid at måtte være enig med de stedlige  

 skattemyndigheder i, at klagerens bortgivelse af øl til ham ubekendte  

 restaurationsgæster snarere måtte anses for sket for at fastholde og udbygge  

 forretningsforbindelsen med de pågældende restauratører som hans kunder, og  

 herefter måtte udgiften karakteriseres som en repræsentationsudgift.
Da den  

 foretagne begrænsning af fradrag for de omhandlede udgifter herefter var  

 foretaget med rette, blev den påklagede ansættelse stadfæstet.
 LV 1988,L 4.7.
