Skriftlig fremsættelse (18. november 2016) Beskæftigelsesministeren (Jørn Neergaard Larsen) Herved tillader jeg mig for Folketinget at fremsætte:
Forslag til lov om ændring af lov om arbejdsløshedsforsikring m.v. (Optjening af ret til feriedagpenge for perioder med sygedagpenge ophæves) (Lovforslag nr.
L 86) Med Aftale om finansloven for 2017 er regeringen (Venstre) og Dansk Folkeparti, Liberal Alliance og Det Konservative Folkeparti enige om at afskaffe muligheden for, at medlemmer af en arbejdsløshedskasse optjener ret til feriedagpenge for de perioder, hvor de har modtaget sygedagpenge, hvis de pågældende ikke har optjent ret til ferie med feriegodtgørelse eller løn for perioden.
Derved sidestilles sygedagpengemodtagere, som er medlem af en arbejdsløshedskasse med sygedagpengemodtagere, som ikke er medlem af en arbejdsløshedskasse.
 Lovforslaget ønskes færdigbehandlet inden jul med henblik på ikrafttræden den 1. januar 2017. Lovforslaget vil blive sendt i ekstern høring fredag den 18. november 2016 med frist for høringssvar fredag den 25. november 2016.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
