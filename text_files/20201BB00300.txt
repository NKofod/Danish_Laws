Fremsat den 27. maj 2021 af Peder Hvelplund (EL), Rune Lund (EL) og Victoria Velasquez (EL) Forslag til folketingsbeslutning om udfasning af eksportkreditter til fossile projekter gennem EKF Danmarks Eksportkredits portefølje Folketinget pålægger regeringen inden udgangen af 2021 at fremlægge initiativer, der udfaser dansk eksportfinansiering gennem EKF Danmarks Eksportkredits portefølge til aktiviteter, som indbefatter produktion, forarbejdning eller forbrænding af olie og gas både i industri og i energiproduktion.
Bemærkninger til forslaget Eksportkreditter fra EKF Danmarks Eksportkredit har bidraget til stigninger i de globale CO2-udledninger.
Lån til kulkraftværker, olieudvinding m.m. har drevet udviklingen den forkerte vej.
I »Aftale om klimalov« af 6. december 2019 indgået mellem regeringen (Socialdemokratiet), Venstre, Dansk Folkeparti, Radikale Venstre, Socialistisk Folkeparti, Enhedslisten, Det Konservative Folkeparti og Alternativet står der, at Danmark skal »være et foregangsland i den internationale klimaindsats, som kan inspirere og påvirke resten af verden«.
Det understøtter den nuværende investeringspolitik i EKF Danmarks Eksportkredit ikke.
I 2020 blev Danmarks Grønne Fremtidsfond etableret af den danske regering og partierne bag finansloven.
Danmarks Grønne Fremtidsfond har som formål at bidrage til en national og global grøn omstilling, herunder udvikling og udbredelse af teknologier, omlægning af energisystemer til vedvarende energi, lagring og effektiv anvendelse af energi m.v. og fremme af global eksport af grøn teknologi, særlig inden for vind.
Samtidig skal fonden bidrage til at løse de udfordringer, som klimaforandringerne og en voksende verdensbefolkning skaber i form af fødevaremangel og vandknaphed.
Danmarks Grønne Fremtidsfond har et samlet kapitaltilsagn på 25 mia. kr., som er fordelt på fire statsejede fonde, nemlig EKF Danmarks Eksportkredit, Investeringsfonden for Udviklingslande (IFU), Danmarks Grønne Investeringsfond (DGIF) og Vækstfonden (VF).
EKF Danmarks Eksportkredit har yderligere midler, som ikke er bundet af formålsbeskrivelsen for Danmarks Grønne Investeringsfond.
Det vil imidlertid være helt i tråd både med DGIFs målsætning og aftalen om klimalov at udfase støtten til fossile projekter, som også IFU besluttede i 2019.
Alligevel beskrev skrev Politiken og Danwatch i marts 2021, at EKF Danmarks Eksportkredit  har udstedt eksportgarantier for i alt 786 mio. kr. til opførelse af kraftværker fyret med tung brændselsolie i Bermuda og Mali og bygget af det danske energiselskab Burmeister & Wain Scandinavian Contractor (BWSC). De to projekter ventes ifølge en aktindsigt foretaget af Danwatch tilsammen at udlede mellem omtrent 800.000 og 900.000  t CO2 om året.
Især Bermudaprojektet har siden byggeriet desuden været mødt af massive naboklager over luft- og vandforurening (»Det drives af tung brændselsolie tyk som tjære og sviner lige så meget som kul.
Og så støttes kraftværket af Danmark stik imod officiel politik«, Politiken, den 23. marts 2021).
Danmark har internationalt arbejdet for en reduktion af afbrænding af tung brændselsolie bl.a. til havs, da de lokale miljø- og luftproblemer er for høje.
Danmark støtter bl.a. et forbud mod anvendelse af tung brændselsolie i Arktis.
Naturligvis skal EKF Danmarks Eksportkredit ikke finansiere projekter, der strider mod landets overordnede målsætninger.
Det er ikke en del af regeringens strategi at udfase kreditter til efterforskning, udvinding og produktion af olie og gas gennem  EKF Danmarks Eksportkredit til trods for klimalovens officielle politik om at arbejde for lavere CO2-udslip i udlandet.
EKF Danmarks Eksportkredit oplyser i årsberetningen for 2020, at størstedelen af deres garantier er til grønne projekter.
Det er positivt, at grønne projekter fylder mere, men det er ikke tilstrækkeligt, og det tidligere nævnte eksempel med tung brændselsolie viser, at det er nødvendigt aktivt at ændre tilgangen til projekter, der understøtter udnyttelse af fossil energi.
Dette beslutningsforslag vil ændre EKF Danmarks Eksportkredits mandat, så det ikke længere er muligt at udstede kreditter til produktion, forarbejdning eller forbrænding af fossile brændsler gennem EKF Danmarks Eksportkredit.
Skriftlig fremsættelse Peder Hvelplund (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om udfasning af eksportkreditter til fossile projekter gennem EKF Danmarks Eksportkredits portefølje.
(Beslutningsforslag nr.
B 300) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
