Nr BSF 70 Forslag til folketingsbeslutning om nedsættelse af en økonomisk-økologisk  

 kommission Fremsat af Aage Frandsen (SF) Gade (SF) Lilli Gyldenkilde (SF) Birgitte  

 Husmark (SF) Jes Lunde (SF) Holger K.
Nielsen (SF) Bjørn Poulsen (SF) Ebba  

 Strange (SF) den 24. april 1990 Folketinget opfordrer regeringen til at nedsætte en økonomisk-økologisk kommission, der har følgende formål:
 1. At give en økonomisk vurdering af den økologiske udvikling og at give  

 en økologisk vurdering af den økonomiske udvikling.
 2. At udvikle analysemetoder og et begrebsapparat, der giver mulighed for  

 at følge den økologiske situation på linje med den økonomiske situation og at  

 supplere nationalregnskaber med relevante økologiske aspekter.
 3. At vurdere, om der er behov for oprettelse af et økologisk råd på linje  

 med det økonomiske råd, eller om økologiske aspekter skal behandles på lige  

 fod med økonomiske aspekter i et nyt fælles økonomisk-økologisk råd.
Bemærkninger til forslaget Almindelige bemærkninger Baggrunden for forslaget er et ønske om i højere grad at inddrage  

 økologiske aspekter i vurderinger af landets situation, således at  

 vurderingerne ikke alene sker på baggrund af økonomiske forhold.
Forslaget tager sigte på, at der skal nedsættes en kommission, der får til  

 opgave at vurdere, i hvilket omfang økologiske aspekter kan indgå på linje  

 med økonomiske aspekter, og i hvilket omfang de skal ses i sammenhæng eller  

 vurderes hver for sig.
Kommissionen tænkes sammensat på en sådan måde, at  

 personer med indsigt i både økonomiske forhold og økologiske forhold bliver  

 repræsenteret.
Forslagsstillerne mener endvidere, at personer med forskellig  

 baggrund - f.eks. interesseorganisationer, græsrodsbevægelser, embedsmænd -  

 skal være repræsenteret.
Bemærkninger til forslagets enkelte punkter Ad 1 Der tænkes for det første på, hvilke økologiske problemer der følger af  

 den økonomiske udvikling, f.eks. problemer vedrørende forurening, forbrug af  

 knappe ressourcer, miljøproblemer og angreb på naturgrundlaget.
 For det andet tænkes der på, hvilke økonomiske problemer denne  

 ubalancerede økologiske udvikling medfører i form af udgifter til bekæmpelse  

 af forurening, miljøødelæggelse m.v.
Konkret opfordres den økonomisk-økologiske kommission til at overveje - at etablere en årlig opgørelse af forbruget af udtømmelige  

 ressourcer/råstoffer, som potentielt kan belaste miljøet, - at udvikle metoder til opgørelse af forureningsbidrag, hvilket i første  

 omgang omfatter forurening, som oprenses.
Hertil kommer i næste fase en  

 systematisering og vurdering af de forureningsbidrag (i bred forstand), der  

 ikke oprenses:
Ad 2 Nationalregnskabet, der anvendes til at måle et lands økonomiske  

 situation, forekommer i stigende omfang mangelfuldt og vildledende, når et  

 lands situation og udvikling skal vurderes.
Det må umiddelbart forekomme  

 utilfredsstillende, at f.eks. forurening og efterfølgende bekæmpelse af  

 forurening tæller positivt på nationalregnskabet.
Og dertil kommer, at et  

 land kan have vækst i bruttonationalproduktet (BNP), samtidig med at  

 naturgrundlaget ødelægges og miljøproblemerne bliver større og større.
Det  

 betyder bl.a., at problemet for senere generationer bliver større og større.  

 Dette kan imidlertid ikke aflæses i den aktuelle opgørelse af BNP.
Herudover  

 er der behov for at udvikle metoder, der kan sammenholde langsigtede  

 miljøbelastninger med erhvervsmæssige investeringer, der typisk har et  

 5-10-årigt perspektiv.
Ideelt set burde det være muligt at foretage en opgørelse af de fysiske  

 materialestrømme og af naturmiljøers økologiske tilstand svarende til de  

 opgørelser over pengestrømme og af økonomiske ubalancer, der allerede  

 foretages.
Forslagsstillerne er opmærksomme på, at dette er en vanskelig  

 opgave.
Imidlertid er der såvel i OECD-regi som i en række lande påbegyndt et  

 arbejde for at måle den økologiske situation.
Danmark roser sig ofte af at  

 være en miljøbevidst nation og bør naturligvis deltage i dette arbejde.
I  

 øjeblikket sker det i yderst begrænset omfang i Miljøministeriets regi og i  

 Danmarks Statistik.
Dette arbejde skal ganske anderledes opprioriteres, og  

 det vil senere kunne danne grundlag for et »grønt BNP« på linje med  

 det nuværende BNP.
Ad 3 Det afgørende er, at de økologiske aspekter vurderes på linje med de  

 økonomiske aspekter.
I nogle tilfælde må økologiske hensyn gå forud for  

 økonomiske.
Det er derfor utilfredsstillende, at Danmark har Det Økonomiske  

 Råd, der alene vurderer økonomiske problemer, og ikke tilsvarende råd, der  

 vurderer økologiske problemer.
Oprettelsen af et økologisk råd er een  

 mulighed.
En anden mulighed var, at der var et råd, der fik pålagt at måle  

 både økonomiske og økologiske problemer.
Skal det imidlertid ske i Det  

 Økonomiske Råds regi, forudsætter det, at Det Økonomiske Råd omdannes til et  

 råd, der både inddrager økonomiske og økologiske aspekter på lige fod.
 Det vil ikke være tilfredsstillende, hvis Det Økonomiske Råd alene får  

 tillagt økologiske vurderinger som et af de mange delaspekter i Det  

 Økonomiske Råds arbejde.
