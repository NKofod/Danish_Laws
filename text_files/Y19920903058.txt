 Udtalt generelt, at kommuner som udgangspunkt ikke kan indgå  

 samarbejdsaftaler med Post- og Telegrafvæsenet om kommunal medvirken til  

 udførelse af postforretninger, da der er tale om en statslig opgave.
 Endvidere udtalt, at et eventuelt kommunalt ønske om at opretholde en  

 statslig service for kommunens borgere ikke i sig selv kan antages at være  

 tilstrækkeligt til at fravige nævnte udgangspunkt.
 Foreligger der derimod en situation, hvor en kommune får mulighed for  

 at varetage en kommunal opggave mere hensigtsmæssigt ved at samarbejde med  

 staten, må ovennævnte udgangspunkt dog antages at kunne fraviges, idet der i  

 så fald foreligger en særlig kommunal interesse i en samarbejdsaftale.
Efter Indenrigsministeriets opfattelse må det dog yderligere være en  

 betingelse for at anse en sådan aftale for lovlig, at aftalen ikke indebærer  

 ulovlige økonomiske bidrag fra kommunen til staten.
De samlede udgifter i  

 forbindelse med aftalens gennemførelse skal derfor fordeles mellem kommunen  

 og staten i forhold til de kommunale og statslige opgavers andel af  

 udgifterne.
 Ved skrivelse af 30. april 1992 (j.nr. 1992-951/33) har Tilsynsrådet for  

 Sønderjyllands Amt anmodet om en generel, vejledende udtalelse om, hvorvidt  

 samdriftsaftaler mellem kommuner og Post- og Telegrafvæsenet må anses for  

 uforenelige med almindelige kommunalretlige regler om opgavefordeling mellem  

 staten og kommunerne.
 I den anledning skal Indenrigsministeriet udtale, at kommuner efter  

 almindelige offentligretlige retsgrundsætninger om kommunernes  

 opgavevaretagelse ikke lovligt kan varetage eller bidrage økonomisk til  

 løsning af opgaver, som det påhviler statslige myndigheder at varetage,  

 medmindre der foreligger lovhjemmel hertil.
 Kommuner kan derfor som udgangspunkt ikke indgå samarbejdsaftaler med  

 Post- og Telegrafvæsenet om kommunal medvirken til udførelse af  

 postforretninger, da der er tale om varetagelse af en statslig opgave.
 Ministeriet finder ikke, at et eventuelt kommunalt ønske om at opretholde  

 en statslig service for kommunens borgere i sig selv kan antages at være  

 tilstrækkeligt til at fravige nævnte udgangspunkt.
 Foreligger der derimod en situation, hvor en kommune - samtidig med at  

 opretholde en statslig servicefunktion til gavn for kommunens borgere - får  

 mulighed for at varetage en kommunal opgave mere hensigtsmæssigt ved at  

 samarbejde med staten (f.eks. ved samdrift af et postkontor og et  

 folkebibliotek), må ovennævnte udgangspunkt dog antages at kunne fraviges,  

 idet der i så fald foreligger en særlig kommunal interesse i en  

 samarbejdsaftale.
For at en samarbejdsaftale kan anses for lovlig, må det dog efter  

 ministeriets opfattelse ydermere være en betingelse, at aftalen ikke  

 indebærer ulovlige økonomiske bidrag fra kommunen til staten.
De samlede  

 udgifter, der er forbundet med gennemførelse af samarbejdsaftalen, skal  

 derfor fordeles mellem kommunen og staten i forhold til de kommunale og  

 statslige opgavers andel af udgifterne.
