Bekendtgørelse om kystvandråd I medfør af § 22, stk. 4 og 5, § 25, stk. 4 og 6, § 32 og § 35 i lov om vandplanlægning, jf. lovbekendtgørelse nr. 126 af 26. januar 2017, fastsættes:
 § 1. Efter anmodning fra partnerskaber mellem kommuner og en eller flere af de organisationer eller foreninger, som er omfattet af lovens § 25, stk. 2, oprettes kystvandråd, som kan rådgive kommunalbestyrelserne ved udarbejdelse af forslag til supplerende foranstaltninger i kystvande til indsatsprogrammerne for vandområdedistrikterne for planperioden 2021-2027.
 § 2. Følgende kommunalbestyrelser skal oprette et lokalt forankret kystvandråd:
 1) Kommunalbestyrelsen i Varde Kommune for kystvandene Knude Dyb, Lister Dyb, Juvre Dyb og Grådyb i Vandområdedistrikt I, Jylland og Fyn.
 2) Kommunalbestyrelsen i Viborg Kommune for kystvandene Hjarbæk Fjord og Bjørnholms Bugt, Riisgårde Bredning, Skive Fjord og Lovns Bredning i Vandområdedistrikt I, Jylland og Fyn.
 3) Kommunalbestyrelsen i Odense Kommune for kystvandene Odense Fjord, Seden Strand og Odense Fjord, ydre i Vandområdedistrikt I, Jylland og Fyn.
 4) Kommunalbestyrelsen i Ringkøbing-Skjern Kommune for kystvandet Ringkøbing Fjord i Vandområdedistrikt I, Jylland og Fyn.
 Stk. 2. Et oprettet kystvandråd kan uafhængigt af den eksisterende vandplanlægning udarbejde analyser af kystvandenes væsentligste udfordringer, samt forslag til indsatsprogram for planperioden 2021-2027, jf. § 1. Forslag til indsatsprogrammer skal understøtte de mål, som gælder for kystvandene efter bekendtgørelse om miljømål for overfladevandområder og grundvandsforekomster.
 § 3. Følgende kommunalbestyrelser er ansvarlige for at lede møder med kystvandråd og sekretariatsbetjene kystvandråd:
 1) Kommunalbestyrelsen i Varde Kommune for kystvandrådet for kystvandene Knude Dyb, Lister Dyb, Juvre Dyb og Grådyb, jf. § 2, stk. 1, nr. 1.
 2) Kommunalbestyrelsen i Viborg Kommune for kystvandrådet for kystvandene Hjarbæk Fjord og Bjørnholms Bugt, Riisgårde Bredning, Skive Fjord og Lovns Bredning, jf. § 2, stk. 1, nr. 2.
 3) Kommunalbestyrelsen i Odense Kommune for kystvandrådet for kystvandene Odense Fjord, Seden Strand og Odense Fjord, ydre, jf. § 2, stk. 1, nr. 3.
 4) Kommunalbestyrelsen i Ringkøbing-Skjern Kommune for kystvandrådet for kystvandet Ringkøbing Fjord, jf. § 2, stk. 1, nr. 4.
 § 4. Et kystvandråd for kystvande består af højst 20 medlemmer.
Stk. 2. Hver organisation eller forening omfattet af lovens § 25, stk. 2, kan indstille et medlem og en suppleant til hvert kystvandråd, der oprettes.
Indstillinger sendes til den kommunalbestyrelse, der varetager oprettelse af det kystvandråd for kystvande efter § 3, som organisationen eller foreningen indstiller ét medlem og en suppleant til.
Stk. 3. Den kommunalbestyrelse, der efter § 3 skal oprette et kystvandråd for kystvande, opretter kystvandrådet senest den 1. marts 2023 og træffer dermed afgørelserne om, hvilke af de personer som er indstillet efter stk. 2, der kan virke som henholdsvis medlem og suppleant af dette kystvandråd.
Det skal ved oprettelsen af kystvandrådet tilstræbes, at der i rådet er en ligelig repræsentation af organisationer og foreninger, der varetager forskellige interesser i forhold til vandplanlægning.
 Stk. 4. Oplysning om at et kystvandråd er oprettet, hvilke medlemmer kystvandrådet har, hvilke kommunalbestyrelser kystvandrådet rådgiver, og hvilken kommunalbestyrelse der leder møderne med og sekretariatsbetjener kystvandrådet, offentliggøres på kommunalbestyrelsernes hjemmeside.
 § 5. De kommunalbestyrelser, der varetager sekretariatsbetjeningen af og leder møderne med et kystvandråd, sikrer, at kystvandrådet inddrages som rådgiver i overensstemmelse med § 1.
 § 6. De kommunalbestyrelser, der varetager sekretariatsbetjeningen af og leder møderne med et kystvandråd, samler og koordinerer kystvandrådets vurderinger m.v. udarbejdet efter § 1 og fremsender senest den 31. december 2023 ét samlet bidrag herom samt eventuelle udtalelser, herunder mindretalsudtalelser fra de organisationer og foreninger, der er repræsenteret i kystvandrådet, til Miljøstyrelsen.
 § 7. Miljøstyrelsen meddeler tilsagn om tilskud til at dække kommunalbestyrelsernes udgifter til arbejdet efter § 1, § 3, § 4, stk. 3 og 4, og §§ 5 og 6 i kalenderåret 2023.
 Stk. 2. Tilsagn om tilskud dækker kommunalbestyrelsernes udgifter til:
1) Konsulenter, dog til en timepris på maksimalt 1.200 kr.
Konsulentens udgifter til rejser, kørsel, fortæring og repræsentation skal være indeholdt i timeprisen.
Deltagende kommuner, som ikke er den projektansvarlige kommune, skal opgøre deres udgifter til personaleløn, overhead og rejseudgifter som udgifter til konsulenter.
 2) Møder og information.
 3) Rejser og kørsel.
 4) Udgifter til revisor i forbindelse med aflæggelse af regnskab.
 5) Direkte lønudgifter til tilsagnshavers personale, der er beskæftiget med arbejdet, omfattet af stk. 1.
 6) 18 pct. overhead af den direkte lønudgift for tilsagnshavers personale, der er beskæftiget med arbejdet.
 Stk. 3. Miljøstyrelsen kan forudbetale tilskuddet.
Stk. 4. Miljøstyrelsen kan i tilsagnsskrivelsen fastsætte vilkår om tilskuddets anvendelse og hvilken dokumentation, kommunalbestyrelsen skal fremlægge for tilskuddets anvendelse.
Miljøstyrelsen kan herunder fastsætte bestemmelser om kontrol, regnskaber og revision vedrørende tilskudsberettigede udgifter.
 Stk. 5. Miljøstyrelsens samlede tilskud til udgifter omfattet af stk. 2, til den enkelte kommunalbestyrelse, kan ikke overstige 5 mio. kr.
 Stk. 6. Såfremt et forudbetalt udgiftsbeløb viser sig at blive mindre, skal kommunalbestyrelsen tilbagebetale den overskydende del af det forudbetalte udgiftsbeløb.
 § 8. Kommunalbestyrelserne sender ansøgninger om udbetaling af tilskud til at dække kommunalbestyrelsernes udgifter til arbejdet efter § 1, § 3, § 4, stk. 3 og 4, og §§ 5 og 6, i kalenderåret 2023 til Miljøstyrelsen.
 Stk. 2. Ansøgningen om tilskud skal indeholde:
 1) Ansøgers udgifter til arbejdet i kalenderåret 2023 fordelt mellem udgiftstyperne listet i § 7, stk. 2.
 2) Ansøgers navn, CVR- eller SE-nr., adresse, telefonnummer, e-mail adresse og pengeinstitutforbindelse.
 3) Ansøgers underskrift og angivelse af kontaktperson.
 Stk. 3. Nærmere oplysninger om tilskudsordningen kan findes på Miljøstyrelsens hjemmeside.
 § 9. Afgørelser truffet af kommunalbestyrelsen eller Miljøstyrelsen i medfør af denne bekendtgørelse kan ikke påklages til anden administrativ myndighed.
 § 10. Bekendtgørelsen træder i kraft den 1. februar 2023.
