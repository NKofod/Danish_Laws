Bilag 1 Bekendtgørelse om omsætning af løbende ydelser til kapitalbeløb for ulykker indtrådt og for erhvervssygdomme anmeldt før den 1. juli 2007 I medfør af § 27, stk. 4, i lov om arbejdsskadesikring, jf. lovbekendtgørelse nr. 154 af 7. marts 2006, § 43, stk. 2, og § 71, stk. 3, i lov om sikring mod følger af arbejdsskade, jf. lovbekendtgørelse nr. 943 af 16. oktober 2000, fastsættes:
 § 1. En løbende ydelse for tab af erhvervsevne, tilkendt efter § 17 og § 17 a i lov om arbejdsskadesikring, omsættes til et kapitalbeløb ved at gange den årlige ydelse på omsætningstidspunktet med den faktor i bilagets tabel A, B, C, D eller E, som står ud for den tilskadekomnes alder på omsætningstidspunktet.
 Stk. 2. Tabel A anvendes for tilskadekomne født den 1. juli 1960 eller senere, for hvem den løbende ydelse ophører ved det fyldte 67. år, jf. § 17, stk. 8, i lov om arbejdsskadesikring.
 Stk. 3. Tabel B anvendes for tilskadekomne født i perioden fra den 1. januar 1960 til den 30. juni 1960, for hvem den løbende ydelse ophører ved det fyldte 66½. år, jf. § 17, stk. 8, i lov om arbejdsskadesikring.
 Stk. 4. Tabel C anvendes for tilskadekomne født i perioden fra den 1. juli 1959 til den 31. december 1959, for hvem den løbende ydelse ophører ved det fyldte 66. år, jf. § 17, stk. 8, i lov om arbejdsskadesikring.
 Stk. 5. Tabel D anvendes for tilskadekomne født i perioden fra den 1. januar 1959 til den 30. juni 1959, for hvem den løbende ydelse ophører ved det fyldte 65½. år, jf. § 17, stk. 8, i lov om arbejdsskadesikring.
 Stk. 6. Tabel E anvendes for tilskadekomne født før den 1. januar 1959, for hvem den løbende ydelse ophører ved det fyldte 65. år, jf. § 17, stk. 8, i lov om arbejdsskadesikring.
 Stk. 7. Tabel A, B, C, D og E anvendes desuden til at fastsætte erstatning for fremtidige permanente udgifter til helbredelse, optræning og hjælpemidler efter § 15, stk. 3, i lov om arbejdsskadesikring.
 § 2. En løbende ydelse for tab af erhvervsevne, tilkendt efter § 32 i lov om sikring mod følger af arbejdsskade, omsættes til et kapitalbeløb ved at gange den årlige ydelse på omsætningstidspunktet med den faktor i bilagets tabel F eller G, som står ud for den tilskadekomnes alder på omsætningstidspunktet.
 Stk. 2. Tabel F anvendes, når den løbende ydelse ophører ved det fyldte 65. år, jf. § 32, stk. 8, i lov om sikring mod følger af arbejdsskade.
 Stk. 3. Tabel G anvendes, når den løbende ydelse ophører ved det fyldte 67. år, jf. § 32, stk. 7, i lov om sikring mod følger af arbejdsskade.
 Stk. 4. Tabel G anvendes i sager, hvor der før 1. juli 1999 allerede er truffet afgørelse om erstatning for tab af erhvervsevne, jf. § 17, stk. 5, i lov nr. 288 af 12. maj 1999.
§ 3. En løbende ydelse for tab af forsørger, tilkendt efter § 20, stk. 2, i lov om arbejdsskadesikring eller § 36, stk. 2, i lov om sikring mod følger af arbejdsskade, omsættes til et kapitalbeløb ved at gange den årlige ydelse på omsætningstidspunktet med den faktor i bilagets tabel H eller I, som står ud for den efterladtes alder og restperioden af erstatningsydelsen på omsætningstidspunktet.
Når restperioden af erstatningsydelsen opgjort i år og måneder ligger mellem de restår, som er angivet i tabellen, benyttes tilsvarende mellemliggende faktorer baseret på restperioden opgjort i år og måneder.
 § 4. Når en efterladt er berettiget til et afløsningsbeløb efter § 36, stk. 5, i lov om sikring mod følger af arbejdsskade, ved det fyldte 65. år, skal det kapitalbeløb, der er beregnet efter § 3 i denne bekendtgørelse, forhøjes med et beløb, der beregnes ved at gange den årlige ydelse med den faktor i bilagets tabel J, der står ud for den efterladtes alder på omsætningstidspunktet.
 Stk. 2. Når en efterladt er berettiget til et afløsningsbeløb efter § 36, stk. 4, i lov om sikring mod følger mod arbejdsskade, ved det fyldte 67. år, skal det kapitalbeløb, der er beregnet efter § 3 i denne bekendtgørelse, forhøjes med et beløb, der beregnes ved at gange den årlige ydelse med den faktor i bilagets tabel K, der står ud for den efterladtes alder på omsætningstidspunktet.
 Stk. 3. Tabel K anvendes i sager, hvor der før 1. juli 1999 allerede er truffet afgørelse om løbende ydelse for tab af forsørger, jf. § 17, stk. 5, i lov nr. 288 af 12. maj 1999.
 § 5. En løbende årlig ydelse for varigt mén, tilkendt efter § 28 i lov om arbejdsskadeforsikring, jf. lovbekendtgørelse nr. 450 af 25. juni 1987, omsættes til et kapitalbeløb ved at gange den årlige ydelse på omsætningstidspunktet med den faktor i bilagets tabel L, som står ud for den tilskadekomnes alder på omsætningstidspunktet.
 § 6. Bekendtgørelsen træder i kraft den 1. juli 2009.
 Stk. 2. Bekendtgørelse nr. 1068 af 11. december 2003 om regler for omsætning af løbende ydelser til kapitalbeløb efter lov om arbejdsskadesikring og lov om sikring mod følger af arbejdsskade ophæves.
