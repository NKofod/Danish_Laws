Cirkulæreskrivelse vedrørende  

 administration af parkeringskontrollen Til politiet Af vedlagte henstilling til kommunerne fremgår, at i  

 situationer, hvor en person ankommer før den tidsbegrænsede  

 periode og fejlagtigt indstiller sin parkeringsskive til ankomsttidspunktet,  

 bør der efter Færdselsstyrelsens opfattelse ikke  

 pålægges afgift, såfremt parkeringens varighed i alt ikke  

 overskrider den første periode af parkeringsrestriktionen.
 I sager hvor der i sådanne konkrete situationer  

 alligevel er pålagt afgift, og der gøres indsigelser mod  

 afgiften, bør der anlægges en smidig administration, og afgiften  

 bør, hvis hændelsesforløbet sandsynliggøres,  

 refunderes.
Færdselsstyrelsen, den 3. maj 2001 Elsebeth Therkelsen Bilag Henstilling vedrørende administration af  

 parkeringskontrollen.
 Et antal kommuner har med hjemmel i færdselslovens §  

 122 a overtaget parkeringskontrollen fra politiet jf. bekendtgørelse  

 nr. 830 af 26. november 1998.
Efter indførelsen af den kommunale  

 parkeringskontrol har Trafikministeriet modtaget en række klager over  

 parkeringsafgifter.
De pågældende personer har parkeret  

 før en tidsbegrænset periode, stillet parkeringsskiven på  

 ankomsttidspunktet, og parkeringen er fortsat ind i den tidsbegrænsede  

 periode.
 I en sådan situation skal parkeringsskiven i henhold  

 til § 3, stk. 2, i bekendtgørelse nr. 370 af 16. juli 1975 som  

 ændret ved bekendtgørelse nr. 663 af 16. juli 1992 om  

 parkeringsskiver indstilles til tidspunktet for tidsbegrænsningens  

 begyndelse.  De pågældende personer har imidlertid fejlagtigt  

 indstillet skiven til ankomsttidspunktet og er blevet pålagt afgifter  

 herfor, selv om den gældende tidsbegrænsning (på f.eks. 3  

 timer) beviseligt ikke er overskredet fra parkeringstidspunktet til  

 parkeringsafgiften pålægges og/eller køretøjet  

 forlader parkeringspladsen.
 Færdselsstyrelsen erfarede i 1999, at politiets  

 praksis i sådanne tilfælde var, at en pålagt afgift  

 tilbagekaldes, hvis tidsbegrænsningen beviseligt ikke er  

 overskredet.
 Færdselsstyrelsen anmodede på den baggrund  

 Politimesterforeningen og Kommunernes Landsforening om oplysninger om praksis  

 i situationer, hvor en parkeringsskive er indstillet i strid med  

 parkeringsskivebekendtgørelsens § 3, stk. 2, men hvor det parkerede  

 køretøj beviseligt ikke har overskredet den  

 tidsbegrænsede parkering.
 Kommunernes Landsforening oplyste i den forbindelse, at  

 der generelt ikke var udviklet en praksis på området.
 Politimesterforeningen oplyste, at der generelt ikke har  

 været problemer, da administrationen på området har  

 været smidig.
 Færdselsstyrelsen har siden høringen af  

 Politimesterforeningen og Kommunernes Landsforening overvejet forskellige  

 løsningsmodeller for situationer, hvor en borger ikke har indstillet  

 sin parkeringsskive i overensstemmelse med  

 parkeringsskivebekendtgørelsens   § 3, stk. 2, men hvor  

 køretøjet beviseligt ikke har været parkeret i et  

 tidsrum, der strækker sig ud over det tilladte på det  

 pågældende sted.
Styrelsen har i forbindelse med klagesagerne overvejet, om  

 bekendtgørelsen burde ændres.
En ændring kunne f.eks.  

 være, at parkeringsskiven altid skal indstilles til ankomsttidspunktet.  

 En sådan regel var gældende forud for den nugældende  

 parkeringsskivebekendtgørelse fra 1975 men blev ændret, fordi  

 administrationen af reglen i praksis gav anledning til problemer med hensyn  

 til fastlæggelse af det faktiske forløb.
Styrelsen har derfor  

 vurderet, at en tilbagevenden til denne regel ikke synes  

 hensigtsmæssig.
 Et alternativ kunne være, at der indføres en  

 regel om, at der i den første tidsbegrænsede periode overhovedet  

 ikke kan pålægges afgift.
 Forinden en sådan regel gennemføres, er det  

 dog Færdselsstyrelsens opfattelse, at problemet bør søges  

 løst gennem en smidig administration, som det hidtil er praktiseret af  

 politiet.
 I den situation, hvor en person ankommer før den  

 tidsbegrænsede periode og fejlagtigt indstiller sin parkeringsskive til  

 ankomsttidspunktet, bør der således efter styrelsens opfattelse  

 ikke pålægges afgift, såfremt parkeringens varighed i alt  

 ikke overskrider den første periode af parkeringsrestriktionen.
Som eksempel kan nævnes, at en person parkerer kl.  

 08.15 og afhenter bilen kl. 11.30. Tidsbegrænsningen begynder kl. 09.00  

 og har en varighed á 3 timer.
Den pågældende indstiller  

 ved en fejl parkeringsskiven på ankomsttidspunktet kl. 08.15.
 Såfremt der pålægges en afgift f.eks.  

 kl. 09.45, vil afgiften være pålagt korrekt i henhold til § 3,  

 stk. 2, men vil af borgeren blive oplevet som "uretfærdig", fordi  

 tidsbegrænsningens varighed på 3 timer endnu ikke er overskredet.  

 Derfor er det styrelsens opfattelse, at der i en sådan konkret  

 situation ikke bør pålægges afgift før efter kl.  

 11.15 (idet der på dette tidspunkt er parkeret i 3 timer). Det  

 henstilles, at der administreres i overensstemmelse hermed.
 I sager hvor der i sådanne konkrete situationer  

 alligevel er pålagt afgift, og der gøres indsigelser mod  

 afgiften, bør der anlægges en smidig administration, og afgiften  

 bør, hvis hændelsesforløbet sandsynliggøres,  

 refunderes.
 Politimyndighederne er orienteret om denne  

 henstilling.
 Der vedlægges en liste over kommuner, som har  

 overtaget parkeringskontrollen, og som har modtaget denne henstilling.
