Momsfritagelse/momspligt Reference:
ML § 13, stk. 1, nr. 8 A klagede over, at Told- og Skattestyrelsen havde anset korttidsudlejning  

 af ikke særskilt matrikuleret stuehus beliggende på  

 landbrugsejendom for momsfritaget.
Det fremgik af sagen, at klageren ejede to særskilt matrikulerede  

 landbrugsejendomme, beliggende henholdsvis i X og Y, fra hvilke han drev  

 traditionel landbrugsvirksomhed.
Klageren beboede selv stuehuset på  

 ejendommen i X.
Ejendommen i Y bestod af et ikke selvstændigt matrikuleret stuehus  

 med et jordtilliggende på oprindeligt 25,4 ha.
Efter klagerens  

 tilkøb af ca. 50 ha. i 1996 udgjorde jordtilliggendet nu ca. 75 ha.  

 På ejendommen fandtes udover stuehuset nogle driftsbygninger af  

 betydelig størrelse.
Klagerens repræsentant havde oplyst, at  

 klagerens køb af ejendommen i Y var begrundet i miljøkrav om  

 større jordtilliggende, eller altså at hovedformålet med  

 købet var opfyldelse af landbrugs- og miljølovgivningen.
I løbet af regnskabsåret 1992/1993 indrettede klageren  

 stuehuset på ejendommen i Y til brug for udlejning til turister.
Efter  

 det oplyste blev der til brug herfor via Jordbrugsdirektoratet ydet tilskud  

 hidrørende fra EU-midler.
I forbindelse hermed tiltrådte  

 klageren begrænsninger i den private benyttelse af ejendommen.
Repræsentanten havde derudover oplyst, at baggrunden for klagerens  

 indretning af stuehuset til udlejning var, at der i landbrugslovgivningen var  

 stillet krav om, at der skulle være et stuehus på en  

 landbrugsejendom.
Da klageren derfor ikke kunne nedlægge stuehuset, og  

 da det var forfaldent, bad han om, og fik i 1992, tilladelse til indretning  

 af stuehuset, idet han samtidig af told- og skatteregionen fik en  

 tilkendegivelse om, at købsmomsen vedrørende indretningen var  

 fradragsberettiget.
 Der var fremlagt kopi af udlejningsannonce, i hvilken huset bl.a. var  

 annonceret således:
 "...
Ferie i området er naturligvis sommerferie med strålende sol  

 fra en skyfri himmel, strandglæde og herligt forfriskende bad i den  

 blå fjord.
Ferie i området er imidlertid meget mere, og  

 også uden for højsæsonen byder et feriehusopholdet  

 på mange dejlige oplevelser for hele familien.
Her findes et utal af  

 vandreture og cykelruter, og for den aktive feriegæst kan nævnes  

 tennis, golf, ridning, surfing, fiskeri og sejlsport.
Her midt i naturen og  

 kun 300 meter fra den blå fjord ligger dette 350 m2 luksusferiehus  

 på en dejlig grund m/græsplæne og med en vidunderlig udsigt  

 over fjorden.
..." Udlejningspriserne var i annoncen angivet på ugebasis, og det var  

 oplyst, at huset udelukkende blev udlejet for kortere perioder end 1  

 måned, og i gennemsnit 23 - 25 uger årligt.
 Udlejningen af huset påbegyndtes i regnskabsåret  

 1993/1994.
 Af en i den stedlige told- og skatteregions skrivelse af 14. januar 1997  

 foretaget talmæssig opgørelse fremgik bl.a. følgende  

 :
 "...
 Regnskabsår 1992/1993:
Fratrukket købsmoms, opførelse af beboelse til udlejning 363.658 kr.
 Regnskabsår 1993/1994:
 ...
I alt fratrukket købsmoms og energiafgifter 24.925 kr.
 ...
I alt angivet salgsmoms 35.110 kr.
 Regnskabsår 1994/1995:
 ...
I alt fratrukket købsmoms og energiafgifter 18.320 kr.
 ...
I alt angivet salgsmoms 41.423 kr.
 Regnskabsår 1995/1996:
Fratrukket købsmoms 8.900 kr.
Angivet salgsmoms 31.184 kr.
..." Denne talmæssige opgørelse var ubestridt.
Den stedlige told- og skatteregion fremsendte den 18. december 1996 en  

 efterangivelse til klageren på i alt 308.086 kr.
Dette beløb  

 blev ved den stedlige told- og skatteregions afgørelse af 14. januar  

 1997, i henhold til momslovens § 77, stk. 1, afkrævet klageren under  

 henvisning til, at hans aktivitet vedrørende udlejning af det  

 ombyggede stuehus måtte anses for momsfritaget efter momslovens § 13,  

 stk. 1, nr. 8.
Told- og Skattestyrelsen havde ved afgørelse af 8. december 1997  

 stadfæstet regionens afgørelse, ligeledes under henvisning til  

 momslovens § 13, stk. 1, nr. 8. Styrelsen havde til støtte for  

 afgørelsen bl.a. anført, at den omhandlede udlejning hverken  

 kunne anses for udlejning af værelser i hoteller og lignende eller  

 udlejning af værelser i virksomheder, der udlejede for kortere tidsrum  

 end 1 måned, hvorfor de i bestemmelsens 2. pkt. nævnte  

 undtagelser ikke kunne anvendes.
Det var dernæst anført, at  

 spørgsmålet om selvstændig matrikulering kunne indgå  

 i vurderingen af, men ikke alene være afgørende for, om en given  

 udlejning ansås for momspligtig, og at den omhandlede udlejning derfor  

 ikke kunne anses for momspligtig, blot fordi der fandtes andre bygninger  

 på matrikelnummeret.
Idet der desuden var henset til, at de  

 øvrige bygninger intet havde tilfælles med det udlejede stuehus,  

 og at stuehuset ikke var delt op i delenheder, der anvendtes til forskelligt  

 formål, havde styrelsen fundet, at stuehuset måtte betragtes  

 på lige fod med sommerhuse og som sådan være momsfritaget  

 efter § 13, stk. 1, nr. 8.
Klagerens repræsentant havde over for Landsskatteretten nedlagt  

 påstand om, at udlejningen af den omhandlede feriebolig var  

 momspligtig, således at det ved den påklagede afgørelse  

 rejste efterbetalingskrav på 308.086 kr. blev tilbagekaldt.  

 Repræsentanten havde til støtte for påstanden principalt  

 gjort gældende, at udlejningen ikke kunne anses for momsfritaget efter  

 momslovens § 13, stk. 1, nr. 8. Der var herved bl.a. henvist til, at  

 udlejning af værelser i hoteller og lignende samt udlejning af  

 værelser i virksomheder efter denne bestemmelse var momspligtig,  

 når udlejningen skete for et kortere tidsrum end 1 måned.
Der var  

 også henvist til, at det af ligningsvejledningen 1997, side 93,  

 fremgik, at udlejning af sommerhuse var fritaget efter denne bestemmelse,  

 såfremt der var tale om selvstændigt matrikulerede ejendomme med  

 beboelsesmulighed for en familie og med tilhørende grundareal, eller 2  

 bygninger, der var beliggende på samme matrikel, og som var indrettet  

 som selvstændige boliger, f.eks. 2 sommerhuse eller 1 sommerhus og 1  

 parcelhus, idet det herved var uden betydning, om sommerhusene lå i  

 land- eller byzone.
Samme sted fremgik ligeledes, at det var en betingelse  

 for momsfri udlejning af feriebolig, at de enkelte ferieboliger var  

 selvstændigt matrikulerede, og at udlejning af såvel  

 ferielejligheder som ferieboliger, der ikke var selvstændigt  

 matrikulerede, således var momspligtigt.
Spørgsmålet om  

 selvstændig matrikulering kunne således ikke som anført af  

 styrelsen være af underordnet betydning.
Af denne grund og da det  

 omhandlede stuehus, uanset at landbrugsejendomme godt kunne have flere  

 matrikelnumre, hverken var selvstændigt matrikuleret eller vurderet,  

 men tværtimod var vurderet samlet som landbrugsejendom og med  

 sædvanlig fordeling på bolig og grund, kunne stuehuset derfor  

 ikke betragtes som et efter bestemmelsen momsfritaget sommerhus eller anden  

 feriebolig.
Stuehuset måtte i stedet anses for en lejlighed, hvorved  

 skulle forstås en række værelser samt køkken, og da  

 lejligheder i momsvejledningen var sidestillet med værelser,  

 måtte udlejningen således være momspligtig.  

 Vedrørende spørgsmålet om betydningen af matrikuleringen  

 havde repræsentanten også henvist til momsnævnets  

 afgørelser 713 og 1090, idet der for så vidt angik  

 sidstnævnte særligt var henvist til afgørelsens sidste  

 afsnit, hvoraf fremgik, at spørgsmålet om matrikulering havde  

 afgørende betydning.
Idet der desuden var henvist til momsnævnets afgørelser 635  

 og 712, havde repræsentanten anført, at nævnets praksis  

 for "ferie på landet" måtte forstås således, at  

 sådan udlejning som hovedregel var momspligtig, idet dog reglerne  

 måtte opfattes som en valgfri mulighed, således at man kunne  

 vælge at anvende disse regler, når man i øvrigt opfyldte  

 betingelserne herfor, men at man ikke kunne være tvunget til at anvende  

 dem, selvom man konkret opfyldte betingelserne.
Det var i denne  

 sammenhæng derudover anført, at den omhandlede udlejning skete  

 på samme betingelser som i øvrigt gjaldt ved udlejning af  

 sommerhuse, og at der ikke ved beskrivelsen af den omhandlede feriebolig  

 på nogen måde var lagt vægt på, at der var tale om  

 landbrugsejendom eller ferie på landet.
Det forhold at stuehuset var  

 blevet markedsført som sommerhus kunne heller ikke tillægges  

 vægt, idet huset jo skulle markedsføres på en eller anden  

 måde, og idet det i stedet måtte være afgørende,  

 hvorledes huset rent faktisk måtte karakteriseres.
Der var i øvrigt henvist til, at det fulgte af bl.a.
Vestre  

 Landsretsdom refereret i TfS 1997.613, at skatte- og afgiftsmyndighederne var  

 forpligtet til at følge formuleringen i ligningsvejledningen.
Vedrørende det principale anbringende havde repræsentanten  

 dernæst anført, at den omhandlede momslovsbestemmelse blev  

 indsat i momslovene fra 1978 og 1994 i forbindelse med implementeringen af 6.  

 momsdirektiv, hvorfor bestemmelsen skulle fortolkes i lyset af både  

 forarbejderne til disse love og 6. momsdirektiv.
Dernæst var  

 særligt henvist til de almindelige bemærkninger til den  

 nugældende momslov, hvor det generelt vedrørende  

 fritagelsesbestemmelserne var anført, at "Fritagelserne er fastsat i  

 overensstemmelse med 6. momsdirektiv og svarer til direktivets artikel 13 om  

 afgiftsfritagelser i indlandet...". Derfor måtte det afgørende  

 være, hvorledes direktivets artikel 13 skulle forstås, og i dette  

 tilfælde konkret hvad der skulle forstås ved direktivets  

 formulering "sektorer med tilsvarende opgaver". Vedrørende dette  

 spørgsmål var anført, at det fulgte af EF-domstolens dom  

 i sag C- 346/95, præmisserne 20 og 21, at det ved direktivbestemmelsen  

 til medlemsstaterne overladte skøn var begrænset af  

 formålet med bestemmelsen, og at formålet med bestemmelsen var at  

 undgå konkurrenceforvridning.
Idet der derudover var henvist til  

 dommens præmis 24 var anført, at direktivet, og efter  

 ovennævnte dermed også den danske momslov, måtte skulle  

 forstås således, at al udlejning af boligrum af midlertidig  

 varighed på ren kommerciel basis var momspligtig.
Også på  

 denne baggrund måtte den omhandlede udlejning således anses for  

 momspligtig.
Repræsentanten havde som subsidiær anbringende gjort  

 gældende, at klageren måtte kunne støtte ret på det  

 såkaldte forventningsprincip.
Der var herved bl.a. henvist til, at  

 klageren forud for indretningen af stuehuset til udlejningsformål havde  

 rettet henvendelse til told- og skatteregionen, der havde tilkendegivet, at  

 købsmomsen vedrørende indretningen var fradragsberettiget.  

 Netop denne fradragsret havde, sammen med det forhold at klageren af  

 Jordbrugsdirektoratet fik ydet tilskud til opførelsen af ejendommen,  

 været nødvendige forudsætninger for klagerens beslutning  

 om at lade stuehuset indrette til udlejning.
Derudover var henvist til, at  

 regionen først så sent som den 18. december 1996, sendte  

 efterangivelse til klageren.
Styrelsen havde under sagens behandling ved Landsskatteretten  

 anført, at der siden 1967 i Danmark havde været fast praksis for  

 at anse udlejning af fritidshuse og sommerhuse for momsfri.
Der var herved  

 bl.a. henvist til den omhandlede momslovsbestemmelses tilblivelseshistorie,  

 herunder at sådan udlejning i kraft af systematikken i den oprindelige  

 momslov fra 1967 var momsfritaget, og at det i bemærkningerne til den  

 omhandlede bestemmelse i såvel momsloven fra 1978 og 1994 tydeligt  

 fremgik, at sådan udlejning var momsfritaget.
Der var endvidere henvist  

 til de almindelige bemærkninger til momsloven fra 1994, hvoraf bl.a.  

 fremgik, at fritagelserne i momslovens § 13 var fastsat i overensstemmelse  

 med 6. momsdirektivs artikel 13 og svarede til direktivets artikel 13, og at  

 lovgiver havde haft til hensigt at lovgive overensstemmende med 6.  

 momsdirektivs artikel 13. Styrelsen havde i forlængelse heraf  

 anført, at momsloven i overensstemmelse hermed måtte anses at  

 have lovgivet overensstemmende med 6. momsdirektiv, idet der efter dettes  

 artikel 13 var overladt medlemsstaterne et vist skøn, idet det i  

 direktivbestemmelsen hed, at det område som blev gjort momspligtigt,  

 kunne begrænses til "udlejning inden for hotelsektoren eller sektorer  

 med tilsvarende opgaver, således som dette begreb var fastlagt i  

 medlemsstaternes lovgivning". Vedrørende fortolkningen af direktivets  

 artikel 13 havde styrelsen dernæst henvist til EF-domstolens domme i  

 sagerne C-346/95 (Elisabeth Blasi) og C-60/96 (kommissionen mod Frankrig). Om  

 "Blasi-dommen" var bemærket at EF-domstolen i denne dom udelukkende  

 udtalte sig om hvad medlemsstaterne kunne og ikke hvad medlemsstaterne  

 skulle, hvorfor der af denne intet kunne udledes om grænserne for det  

 ved direktivbestemmelsen til medlemsstaterne overladte skøn.  

 Anderledes var det for så vidt angik EF-domstolens dom i sag C 60/96,  

 hvor det udtaltes, at artikel 13 ikke kunne bruges til at momsfritage  

 løsøregenstande.
For så vidt angik den sidstnævnte  

 dom var også bemærket, at domstolen i denne dom, der  

 vedrørte en fransk bestemmelse, der lignede den danske, ikke havde  

 nogen indvendinger mod den franske bestemmelse, og at det derfor måtte  

 kunne konkluderes, at det stemte godt med direktivet, at udlejning af  

 sommerhuse var momsfri.
For så vidt angik spørgsmålet om matrikulering havde  

 styrelsen anført, at det af momsvejledningen klart fremgik, at  

 udgangspunktet var, at al udlejning af fast ejendom var momsfritaget.
At  

 momsnævnet i praksis havde været nødt til at  

 fastlægge nogle kriterier for, hvad der skulle forstås ved  

 sommerhuse, betød ikke, at matrikuleringen var altafgørende, og  

 det ændrede ikke ved det nævnte udgangspunkt.
Dette synspunkt  

 bekræftedes også af momsnævnsafgørelsen 1090/90,  

 hvor spørgsmålet om selvstændig matrikulering alene var et  

 underordnet argument.
 Told- og Skattestyrelsen havde endvidere for så vidt angik eventuel  

 frivillig momsregistrering over for Landsskatteretten udtalt  

 følgende:
 "Styrelsen kan hertil oplyse, at A ikke kunne være blevet frivillig  

 momsregistreret for udlejning af den pågældende bygning  

 (sommerhus). Udlejning af sommerhus anses i relation til momslovens § 51  

 efter fast praksis som udlejning til boligformål.
 Østre Landsrets dom i TfS 1998,708 om indkvartering af  

 asylansøgere giver ikke anledning til en ændret praksis på  

 sommerhusområdet, idet dommens præmisser efter styrelsens  

 opfattelse taler for et snævert anvendelsesområde.
Her henvises specielt til dommens flertalsafgørelse, hvorefter det  

 må lægges til grund, at lejer (Udlændingestyrelsen)  

 udelukkende benytter det lejede til midlertidig indkvarteringer og  

 således, at de, der indkvarteres, er pligtige til at flytte ud,  

 når bestemte forhold er afklaret.
Endvidere er indkvarteringen gratis,  

 og beboerne har ikke nogen kontraktsretlige forpligtelser over for lejeren.  

 Disse må derfor anses for kun at have midlertidigt ophold i  

 asylcentret.
Dommen medfører efter styrelsens opfattelse ikke en generel  

 udvidelse af adgangen til registrering for udlejning af fast ejendom, og  

 ændrer derved ikke på gældende praksis for udlejning af  

 sommerhuse." Landsskatteretten udtalte:
 I henhold til momslovens § 13, stk. 1, nr. 8, var følgende fritaget  

 for afgift:
"Administration, udlejning og bortforpagtning af fast ejendom, herunder  

 levering af gas, vand, elektricitet og varme som led i udlejning eller  

 bortforpagtningen.
Fritagelsen omfattede dog ikke udlejning af værelser  

 i hoteller og lign., udlejning af værelser i virksomheder, der udlejede  

 for kortere tidsrum end 1 måned, udlejning af camping-, parkerings- og  

 reklameplads, samt udlejning af opbevaringsbokse." Af bemærkningerne  

 til bestemmelsen fremgik, at denne i det væsentlige svarede til den  

 tidligere momslovs, lov nr. 204. af 10. maj 1978, § 2, stk. 3, litra h.
Af bemærkningerne til den tidligere gældende § 2, stk. 3,  

 litra h, jf.
Folketingstidende 1977-1978, Tillæg A, spalte 1598, hed  

 det bl.a.: "I forhold til de gældende bestemmelser sker der her med  

 hensyn til udlejning af værelser for hotellignende virksomheder en  

 udvidelse af afgiftspligten, idet disse virksomheder hidtil kun har  

 været afgiftspligtige, når de udlejer for kortere tidsrum end 6  

 nætter.
Afgiftspligten indtræder efter forslaget, dersom der  

 udlejes for kortere tidsrum end 1 måned.
Det betyder, at  

 feriepensionater m.v. bliver afgiftspligtige.
Udlejning af sommerhuse vil som  

 udlejning af fast ejendom til boligformål være undtaget fra  

 afgiftspligten." Ændringen af momsloven ved lov nr. 204 af 10. maj 1978 var en  

 følge af 6. moms direktiv.
Af de almindelige bemærkninger til  

 den nugældende momslov, jf.
Folketingstidende 1993-1994, Tillæg  

 A, spalte 4392, var generelt vedrørende fritagelsesbestemmelserne  

 anført: "Fritagelserne er fastsat i overensstemmelse med 6.  

 momsdirektiv og svarer til direktivets artikel 13 om afgiftsfritagelser i  

 indlandet..." Ifølge direktivets artikel 13, punkt B, litra b), var  

 bortforpagtning og udlejning af fast ejendom fritaget for afgift med  

 undtagelse af bl.a.:
"1. udlejning indenfor hotelsektoren eller sektorer med tilsvarende  

 opgaver, således som dette begreb er fastlagt i medlemsstaternes  

 lovgivning, herunder udlejning i ferielejre eller i områder, der er  

 indrette som campingpladser;" Retten bemærkede, at det efter momslovens 13, stk. 1, nr. 8, var  

 udgangspunktet, at al udlejning af fast ejendom var momsfri, og at  

 undtagelsen hertil i bestemmelsens 2. pkt., såvel efter ordlyden som  

 bemærkningerne til bestemmelsen, ikke kunne anses at omfatte udlejning  

 af sommerhuse.
Det bemærkedes også, at der ved 6. momsdirektivs  

 artikel 13, punkt B, litra b), måtte anses overladt medlemsstaterne et  

 sådant skøn, at både en bredere fastlæggelse af,  

 hvad der efter bestemmelsen var momspligtigt, jf. f.eks. den tyske  

 lovgivning, og en forholdsvis snæver afgrænsning, som fremgik af  

 momslovens ordlyd og bemærkninger, måtte være mulig.
En  

 udformning af den omhandlede bestemmelse som sket i momsloven, kunne derfor  

 ikke anses for uoverensstemmende med direktivet.
Det bemærkedes  

 endvidere, at den matrikuleringsmæssige status ikke kunne være  

 afgørende i et tilfælde som det foreliggende, hvor stuehuset var  

 den eneste beboelsesbygning på den samlede ejendom.
Udleje af stuehuset  

 som sket kunne efter rettens opfattelse ikke sidestilles med  

 værelsesudlejning, jf. det af Told- og Skattestyrelsen herom  

 anførte.
På denne baggrund fandt retten, at klagerens udlejning  

 af det ombyggede stuehus i overensstemmelse med udgangspunktet efter § 13,  

 stk. 1, nr. 8, var momsfritaget.
Det bemærkedes herved, at det faldt uden for Landsskatterettens  

 kompetence at tage stilling til, om frivillig momsregistrering efter  

 momslovens § 51 kunne have fundet sted.
Afslag på frivillig  

 momsregistrering forudsatte, at udlejning af fritidshuse på kommerciel  

 basis i perioder på mindre end en måned kunne anses for udleje  

 til boligformål.
 Retten fandt det endvidere efter de foreliggende oplysninger ikke  

 godtgjort, at der fra den stedlige told- og skatteregions side havde  

 foreligget en sådan positiv tilkendegivelse baseret på individuel  

 egentlig sagsbehandling, at klageren derved havde været bibragt en  

 retsbeskyttet forventning om fradrag for ombygningsomkostningerne.
 Som følge af det anførte kunne de af klageren afholdte  

 ombygningsomkostninger ikke fradrages ved opgørelsen af klagerens  

 momstilsvar, og den påklagede afgørelsen blev  

 stadfæstet.
