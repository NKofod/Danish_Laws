(samfundstjeneste og forstærket indsats  

 mod seksualforbrydelser m.v.) (Til politiet, kriminalforsorgens  

 anstalter og arresthusene.) Hermed sendes cirkulære om ændring af Justitsministeriet, Direktoratet for  

 Kriminalforsorgens cirkulære af 18. maj 1994 om iværksættelse af frihedsstraf  

 eller forvaring mv.
 Folketinget vedtog den 8. april 1997 forslag til lov om ændring af  

 straffeloven, retsplejeloven og lov om udlægning af åndssvageforsorgens og  

 den øvrige særforsorg mv. (samfundstjeneste og forstærket indsats mod  

 seksualforbrydelser). Loven trådte i kraft den 1. maj 1997.
 I.
 Lovændringen indebærer bl.a. en visitationsordning, hvorefter  

 seksualkriminelle, der er idømt en tidsbestemt fængselsstraf, vil skulle  

 indlede afsoningen med et kort ophold, normalt 2-4 uger, på en særlig  

 visitations- og observationsafdeling i Anstalten ved Herstedvester med  

 henblik på at afdække et eventuelt behandlingsbehov.
 Ændringerne af cirkulærets § 11, stk. 7, § 12, stk. 2, og § 36, stk. 3,  

 indebærer, at visse sager, som ikke anmeldes til direktoratet, skal  

 forelægges direktoratet, såfremt de vedrører domfældte, der (tillige) er dømt  

 for overtrædelse af straffelovens § 210 eller §§ 216-236. Herved sikres, at  

 disse domfældte også indgår i visitationsordningen.
 Ændringen af cirkulærets § 17, stk. 4, indebærer, at Anstalten ved  

 Herstedvester foretager tilsigelsen af personer på fri fod, som er omfattet  

 af visitationsordningen.
Visitationsordningen træder i kraft den 1. oktober 1997. For personer, der  

 efter lovændringens ikrafttræden den 1. maj 1997 er idømt en ubetinget  

 fængselsstraf for seksualkriminalitet, og som inden den 1. oktober 1997 er  

 anmeldt til eller påbegyndt afsoning i en af kriminalforsorgens  

 institutioner, gælder en frivillig overgangsordning.
Denne personkreds bør  

 tilbydes en samtale med en repræsentant fra behandlingsnetværket, således at  

 den domfældte får mulighed for at modtage behandling på en af institutionerne  

 i netværket.
Der vil i givet fald ikke være tale om, at den pågældende  

 midlertidigt skal overføres til visitations- og observationsafdelingen i  

 Anstalten ved Herstedvester.
Der henvises i øvrigt til Justitsministeriet, Direktoratet for  

 Kriminalforsorgens vejledning af september 1997 om forsøgsordning vedrørende  

 en forstærket behandlingsindsats overfor personer, der er dømt for  

 seksualforbrydelser, pkt.
III og bilag F.
 II.
 Lovændringen vedfører endvidere, at der er skabt en udvidet adgang til at  

 kombinere en dom med vilkår om samfundstjeneste med en kort ubetinget  

 frihedsstraf.
 Det forudsættes, at afviklingen af disse kombinationsdomme sker således,  

 at den ubetingede del af straffen fuldbyrdes, inden afviklingen af  

 samfundstjeneste påbegyndes, samt at der skabes mulighed for at afvikle  

 samfundstjenesten inden for fastsatte frist (længstetiden).
Det er derfor forudsat i lovens forarbejder, at der iværksættes en  

 ordning, som sikrer en hurtig indkaldelse til afsoning af den ubetingede del  

 af straffen, og tilsigelsesvarslet afpasses med henblik på, at afsoningen så  

 vidt muligt kan påbegyndes 1 måned efter, at den endelige dom foreligger til  

 fuldbyrdelse.
Cirkulærets § 18, stk. 2, 2. punktum og § 42, stk. 1 og 2 er  

 ændret i overensstemmelse hermed, således at tilsigelse kan ske med en frist  

 på 10 dage, ligesom indkaldelsesdatoen skal fastsættes under hensynstagen til  

 1-måneds fristen.
For i øvrigt at sikre, at der kan ske en hurtig indsættelse i disse sager,  

 skal fuldbyrdelsesordre gives umiddelbart efter, at der er meddelt  

 ankeafkald, efter at ankefristen er udløbet, eller efter at en ankedom er  

 afsagt.
Alle ekspeditioner skal foretages så hurtigt som muligt, hvilket  

 normalt vil sige samme dag, hvor sagen modtages, eller senest den følgende  

 dag.
 For så vidt angår spørgsmålet om udsættelse med afsoningen i disse sager  

 bemærkes, at der ikke er forudsat en ændring af den gældende praksis.
