Pressenævnets kendelse i sag nr. 2010-6-0982 [K] har som mandatar for medlemmet [A] klaget til Pressenævnet over ComOn.dk, der efter det oplyste bragte en artikel den 15. februar 2010 om firmaet Wuptis kundebehandling.
Medlemmet mener, at god presseskik er tilsidesat.
 Klagen over ComOn.dk er modtaget i Pressenævnet den 30. marts 2010. [K] indgav den 12. marts 2010 klage over andre mediers omtale af Wuptis kundebehandling, men nævnte ikke i den forbindelse ComOn.dk.
 [K] har til støtte for klagen bl.a. anført, at ComOn.dk har bragt en artikel, hvori [A] bliver hængt ud for den måde, hvorpå han har udført sit arbejde.
 Pressenævnets formand udtaler:
Fristen for klager over tilsidesættelse af god presseskik er fire uger efter offentliggørelsen i massemediet, jf. medieansvarsloven § 34, stk. 2. Da klagen vedrører en artikel, der efter det oplyste, er bragt den 15. februar 2010, og nævnet først har modtaget klagen den 30. marts 2010, er fristen overskredet.
Klagen over ComOn.dk afvises derfor i medfør af medieansvarsloven § 43, stk. 3.
