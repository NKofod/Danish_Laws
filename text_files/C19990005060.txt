 Vejledning om udbetaling af dagpenge,  

 efterløn og overgangsydelse som lån mod overdragelse af krav mod  

 Lønmodtagernes Garantifond m.v.
I bekendtgørelse nr. 294 af 12. maj 1999 er der fastsat regler om  

 dagpenge, efterløn og overgangsydelse som lån i de  

 tilfælde, hvor pågældende får erstatning for  

 løn i en opsigelsesperiode fra Lønmodtagernes Garantifond.
Til  

 brug herfor har direktoratet udarbejdet denne vejledning.
Indledning Arbejdsløshedsforsikringen dækker mistet  

 arbejdsindtægt på grund af arbejdsløshed.
Et medlem af en  

 a-kasse vil derfor ikke være berettiget til dagpenge, efterløn  

 eller overgangsydelse i en opsigelsesperiode, hvis pågældende  

 modtager løn eller erstatning for løn i opsigelsesperioden,  

 selv om medlemmet er uden arbejde i denne periode.
 I de fleste tilfælde, hvor en arbejdsgiver på  

 grund af konkurs eller insolvens ikke har midler til at dække de  

 ansattes krav på løn m.v., har lønmodtageren mulighed for  

 at få sit krav helt eller delvist dækket fra  

 Lønmodtagernes Garantifond (LG) .
 § 1 og § 2, stk. 1, i lov om  

 Lønmodtagernes Garantifond lyder således:
»§ 1. Lønmodtagernes Garantifond oprettes til  

 sikring af lønmodtageres krav på løn m.v. ved 1)	arbejdsgiverens konkurs, 2)	arbejdsgiverens død, såfremt der træffes  

 afgørelse om insolvensbehandling, eller boet sluttes ved boudlæg  

 uden skiftebehandling, eller 3)	virksomhedens ophør, såfremt det godtgøres, at  

 arbejdsgiveren er ude af stand til at betale kravet.
§ 2. Garantien omfatter krav på løn  

 og andet vederlag, erstatning for afbrydelse af arbejdsforholdet,  

 godtgørelse i forbindelse med opsigelse eller afbrydelse af  

 arbejdsforholdet samt feriegodtgørelse, såfremt kravene er eller  

 i tilfælde af konkurs ville være omfattet af konkurslovens  

 § 63, stk. 2, 1. pkt., eller § 95, stk. 1, nr. 1-5, jfr.  

 stk. 2. Garantien omfatter tillige krav, der kan støttes på  

 konkurslovens § 94, nr. 2, såfremt den skifteret, der behandler  

 konkursboet eller dødsboet, attesterer, at boet ikke for tiden er i  

 stand til at opfylde kravene.
Garantien omfatter dog ikke den del af kravet,  

 som arbejdsgiveren skulle have indeholdt i kildeskat.« Det følger af § 1 i bekendtgørelse nr.  

 1113 af 12. december 1996 om krav på løn fra  

 Lønmodtagernes Garantifond, at fonden i det enkelte tilfælde  

 højst kan udbetale i alt 90.000 kr. til hver lønmodtager.
 En lønmodtager, der over for LG anmelder et krav,  

 der omfatter erstatning for afbrydelse af arbejdsforholdet - dvs. erstatning  

 for løn i en opsigelsesperiode - kan, ved at overdrage hele kravet mod  

 fonden (dvs. også den del, der måtte vedrøre andet end  

 erstatning for løn i en opsigelsesperiode) til a-kassen, af denne  

 få udbetalt dagpenge, efterløn eller overgangsydelse som  

 lån, jf. arbejdsløshedsforsikringslovens § 57,  

 stk. 2.
Et medlem, der har fået udbetalt dagpenge,  

 efterløn eller overgangsydelse som lån, skal betale lånet  

 tilbage til a-kassen.
I praksis modregnes lånet i det beløb, som  

 a-kassen modtager fra LG.
Eventuelt overskydende beløb udbetales til  

 medlemmet.
Procedure og regler gennemgås nedenfor i tilknytning til de  

 enkelte paragraffer.
 Bekendtgørelsen gælder også for  

 medlemmer, der vælger at overgå til fleksibel  

 efterløn.
 Der gælder særlige regler for indbetaling af  

 ATP i forhold til modtagere af efterløn og overgangsydelse, idet  

 indbetalingen for denne gruppe er frivillig.
 Endvidere er modtagere af efterløn og  

 overgangsydelse ikke omfattet af den særlige ordning for indbetaling af  

 Den Særlige Pensionsopsparing.
Til § 3 Generelt Kun erstatning for løn i en opsigelsesperiode  

 fører til, at medlemmet ikke har ret til dagpenge, efterløn  

 eller overgangsydelse.
Erstatning for andet - f.eks. godtgørelse i  

 forbindelse med opsigelse - påvirker ikke medlemmets ret til  

 nævnte ydelser.
 Et medlem, der fra LG modtager erstatning for løn i  

 en opsigelsesperiode, mister som udgangspunkt retten til dagpenge,  

 efterløn eller overgangsydelse i hele den opsigelsesperiode, som  

 vedkommende har krav på.
 I tilfælde, hvor LG - f.eks. i henhold til  

 funktionærlovens § 3, stk. 2 - lægger en kortere  

 opsigelsesperiode til grund ved opgørelsen af medlemmets krav på  

 erstatning fra fonden, vil medlemmet være berettiget til dagpenge,  

 efterløn eller overgangsydelse efter udløbet af den  

 opsigelsesperiode, som fonden har opgjort erstatningen på grundlag  

 af.
 Hvis medlemmet senere modtager yderligere erstatning fra  

 LG eller dividende fra boet, som vedrører løn i medlemmets  

 opsigelsesperiode, skal beløbet indbetales til a-kassen, jf.  

 nærmere bemærkningerne til § 10.
Til § 4 Udbetalingsvilkår Før a-kassen udbetaler ydelser som lån, skal  

 den sikre sig, at medlemmets anmeldelse af krav over for LG omfatter  

 erstatning for løn i en opsigelsesperiode.
A-kassen skal derimod ikke  

 foretage en vurdering af kravets berettigelse, da dette påhviler  

 LG.
Selv om a-kassen ikke i det konkrete tilfælde skal  

 vurdere berettigelsen af kravet mod LG, er udbetaling af ydelser som  

 lån dog betinget af, at fonden generelt dækker krav af den  

 karakter og fra den persongruppe, som der i det konkrete tilfælde er  

 tale om.
I konkurssituationer er det således en forudsætning for  

 udbetaling fra LG, at begæring om konkurs er taget til  

 følge.
Da udbetaling af dagpenge som lån forudsætter,  

 at medlemmet i øvrigt opfylder betingelserne for at modtage dagpenge,  

 skal medlemmet på sædvanlig vis afgive ledighedserklæring,  

 være tilmeldt Arbejdsformidlingen(AF) og stå til rådighed  

 for arbejdsmarkedet.
Dagpenge som lån kan således tidligst  

 udbetales fra tidspunktet, hvor medlemmet er tilmeldt AF.
 Udbetalingen af dagpenge som lån afbrydes, hvis  

 medlemmet ikke længere er ledigt, samt i alle andre tilfælde hvor  

 medlemmet ville miste dagpengeretten.
 Retten til dagpenge som lån udelukkes endvidere i  

 perioder, hvor medlemmet afholder ferie.
Retten til dagpenge som lån udelukkes derimod ikke  

 af, at LG i forbindelse med beregningen af medlemmets krav anser medlemmet  

 for at afholde ferie i hele eller en del af den opsigelsesperiode, for  

 hvilken der anmeldes krav om erstatning for løn.
For at LG kan anse  

 ferie for afholdt i opsigelsesperioden, skal en tilstrækkelig del af  

 opsigelsesperioden ligge i det pågældende ferieår, ligesom  

 betingelserne i ferielovens § 10, stk. 2, skal være  

 opfyldt.
 Udbetaling af efterløn og overgangsydelse afbrydes  

 efter de regler, der gælder for disse ydelser.
 Det bemærkes, at  

 arbejdsløshedsforsikringslovens § 86 finder tilsvarende  

 anvendelse ved dagpenge, efterløn og overgangsydelse som  

 lån.
Til § 5 Medlemmets overdragelseserklæring A-kassen må ikke udbetale ydelser som lån til  

 medlemmet, før vedkommende på en særlig blanket (AR 290)  

 har overdraget hele sit krav over for LG til a-kassen.
Den skal derfor  

 samtidig have medlemmets anmeldelsesblanket til LG i hænde,  

 således at den er sikker på, hvilke krav medlemmet har anmeldt,  

 med hvilke beløb og for hvilke perioder.
 At der stilles krav om sikkerhed i hele medlemmets krav  

 mod LG skyldes dels hensynet til at sikre størst mulig tilbagebetaling  

 af lånet, dels administrative hensyn for både a-kassen og LG.
 Den særlige regel vedrørende  

 feriegodtgørelse skyldes overdragelsesbestemmelsen i Ferielovens  

 § 23.
 Bemyndigelsen til a-kassen til på medlemmets vegne  

 at modtage feriegodtgørelsen sker på samme blanket, som  

 medlemmet overdrager sit krav overfor LG til a-kassen på.
Til § 6 Transport af fordring på Lønmodtagernes  

 Garantifond Ifølge dansk rets almindelige regler om transport  

 af fordringer kræves det, at der gives LG klar og tydelig meddelelse om  

 overdragelsen, for at denne kan give a-kassen den fornødne sikkerhed.  

 I modsat fald vil fonden kunne udbetale direkte til medlemmet, og a-kassen  

 vil herefter ikke kunne kræve beløbet fra fonden, men bliver i  

 stedet afhængig af, om medlemmet er i stand til at tilbagebetale  

 lånet.
Det er derfor nødvendigt, at a-kasserne nøje  

 følger den angivne procedure.
Da overdragelsen først får  

 virkning fra det tidspunkt, hvor overdragelseserklæringen er kommet  

 frem til LG, skal a-kassen have givet fonden meddelelse om overdragelsen,  

 før udbetaling af dagpenge, efterløn eller overgangsydelse som  

 lån påbegyndes.
A-kassen skal desuden angive tidspunktet for  

 låneperiodens begyndelse.
 I tilfælde, hvor et medlem ikke overdrager sit krav  

 mod LG umiddelbart efter, det er fremsat over for fonden, skal a-kassen sikre  

 sig, at fonden ikke allerede har udbetalt erstatningen, eller at fondens  

 udbetaling og a-kassens meddelelse om overdragelsen ikke krydser  

 hinanden.
Det skyldes praktiske årsager, at kopi af medlemmets  

 anmeldelseserklæring til fonden skal vedlægges.
På denne  

 måde bliver der ikke tvivl om, hvilke krav medlemmet har overdraget til  

 a-kassen.
 A-kassen bør samtidig med meddelelsen til LG om  

 overdragelsen oplyse fonden om medlemmets trækprocent og fradrag.
Til § 7 Udbetalingsgrundlaget Ydelser som lån beregnes efter de til enhver tid  

 gældende regler om beregning af dagpenge, efterløn og  

 overgangsydelse.
Endvidere finder reglerne om fradrag i dagpenge,  

 efterløn og overgangsydelse tilsvarende anvendelse på dagpenge,  

 efterløn og overgangsydelse som lån.
 Der skal således ske fradrag i lånet,  

 når der f.eks. forekommer overskydende timer, enkelte timer med  

 lønarbejde eller udøvelse af selvstændig  

 erhvervsvirksomhed som bibeskæftigelse.
 Lånet udbetales mod særlig kvittering.
Da der er tale om lån, skal der ikke indbetales  

 kildeskat af beløbet.
A-kassen skal i stedet i det beregnede  

 beløb foretage et fradrag svarende til det beløb, der skulle  

 have været indbetalt som kildeskat, eventuel ATP og Den Særlige  

 Pensionsopsparing, såfremt der havde været tale om almindelige  

 dagpenge, efterløn eller overgangsydelse.
Det er det således fremkomne nettobeløb, der  

 skal udbetales til medlemmet.
Der er udarbejdet en særlig  

 kvitteringsblanket til brug ved udbetaling af ydelser som lån (AR  

 291).
 Hvis a-kassen fejlagtigt indbetaler kildeskat af  

 lånet, skal a-kassen udfærdige korrigerede  

 udbetalingsspecifikationer og rettelsesredegørelser og modregne den  

 overskydende kildeskat ved a-kassens næste indbetaling af indeholdt  

 kildeskat.
Til § 8 Låneperiodens udløb Hvis låneperioden udløber, inden medlemmets  

 sag er færdigbehandlet i LG, ophører udbetalingen af ydelsen som  

 lån, og der udbetales herefter dagpenge, efterløn eller  

 overgangsydelse efter de gældende regler.
 Medlemmet skal således som dagpengemodtager  

 stå tilmeldt AF som ledigt a-kassemedlem.
 Udbetalingen af dagpenge som lån afbrydes i  

 øvrigt, hvis medlemmet ikke længere er ledigt, samt i alle andre  

 tilfælde, hvor medlemmet ville miste dagpengeretten.
 Udbetalingen af efterløn og overgangsydelse som  

 lån afbrydes også i de tilfælde, hvor medlemmet vil miste  

 retten til efterløn eller overgangsydelse.
Til § 9 Tilbagebetaling af lånet til a-kassen Ydelser som lån skal i modsætning til  

 dagpenge, efterløn eller overgangsydelse tilbagebetales af medlemmet.  

 Udbetalingen fra LG træder efter overdragelsen til a-kassen af kravet  

 mod fonden dog i stedet for medlemmets tilbagebetaling.
 Hvis udbetalingen fra LG overstiger lånet, vil det  

 overskydende beløb blive udbetalt til medlemmet, der således  

 ikke kommer til at lide noget tab ved denne fremgangsmåde.
 Hvis LG derimod udbetaler erstatning for en periode, der  

 er kortere end den periode, for hvilken a-kassen har ydet ydelsen som  

 lån, eller udbetalingen fra fonden i øvrigt udgør et  

 mindre beløb end det ydede lån, skal a-kassen omkontere  

 lånet for den del af perioden, som ikke dækkes af fonden, eller  

 det i øvrigt udækkede beløb til dagpenge, efterløn  

 eller overgangsydelse.
Hvis der ikke udbetales erstatning fra LG, har medlemmet  

 været berettiget til ydelserne i hele perioden, hvor disse er udbetalt  

 som lån.
A-kassen skal også i dette tilfælde  

 regnskabsmæssigt omkontere hele lånet til dagpenge,  

 efterløn eller overgangsydelse.
Da dagpenge, efterløn eller overgangsydelse i  

 modsætning til ydelser som lån er a-indkomst, skal a-kassen  

 derfor i de tilfælde, hvor ydelserne som lån omkonteres til  

 dagpenge, efterløn eller overgangsydelse, indeholde kildeskat,  

 eventuel ATP og Den Særlige Pensionsopsparing af det omkonterede  

 beløb og indbetale denne på sædvanlig måde til  

 skattemyndighederne og Arbejdsmarkedets Tillægspension.
For medlemmet  

 har denne ompostering normalt ingen betydning, da lånet er udbetalt med  

 samme beløb som dagpenge, efterløn eller overgangsydelse.
Til § 10 Yderligere krav efter funktionærloven I visse tilfælde yder LG ikke fuld dækning for  

 medlemmets berettigede krav på erstatning for afbrydelse af  

 arbejdsforholdet.
Det kan skyldes, enten at medlemmets samlede krav  

 overstiger det beløbsmæssige maksimum, eller at fonden ikke yder  

 erstatning for hele opsigelsesperioden, f.eks. under henvisning til  

 funktionærlovens § 3, stk. 2.
I sådanne tilfælde vil medlemmet have et  

 yderligere krav på erstatning på løn i opsigelsesperioden  

 mod arbejdsgiverens konkursbo eller dødsbo.
Dette krav skal anmeldes  

 af a-kassen i boet med ret til udlodning fra boet efter konkurslovens  

 regler.
 I så fald vil medlemmet være berettiget til  

 dagpenge, efterløn eller overgangsydelse ved udløbet af den  

 periode, for hvilken LG yder erstatning.
 For at give a-kassen størst mulig sikkerhed for  

 tilbagebetaling af de ydelser, der er udbetalt som lån og for at sikre,  

 at medlemmet for en periode ikke oppebærer både dagpenge,  

 efterløn eller overgangsydelse og erstatning for løn i en del  

 af opsigelsesperioden, er det en betingelse, at medlemmet til a-kassen har  

 overdraget sit krav mod boet på samme måde som ved overdragelsen  

 til a-kassen af kravet mod LG, hvilket nu fremgår af lovens § 57,  

 stk. 2, 2. pkt., og den overdragelsesblanket der er udarbejdet af  

 Direktoratet for Arbejdsløshedsforsikringen.
Eventuel efterfølgende dividende fra boet skal af  

 a-kassen indbetales til staten.
Dette forudsætter dog, at a-kassen har  

 modtaget refusion for de udbetalte ydelser.
 Ikraftræden m.v.
 Til §§ 11 og 12.
 Denne vejledning afløser Direktoratet for  

 Arbejdsløshedsforsikringens vejledning af 15. juli 1992 til  

 bekendtgørelse om dagpenge og overgangsydelse som lån mod  

 overdragelse af krav mod Lønmodtagernes Garantifond m.v.
