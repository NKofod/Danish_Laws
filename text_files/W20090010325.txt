 Skrivelse om, hvorvidt et medlem af en kommunalbestyrelse, der har vedtaget en bøde for overtrædelse af arbejdsmiljølovens § 83, stk. 1 og 2, jf. § 82, stk. 4, nr. 1, jf. § 38, stk. 1 og § 45, stk. 1, samt bekendtgørelse om anvendelse af tekniske hjælpemidler § 23, stk. 2, jf. § 4, er valgbar.
(Valgbarhedsnævnets skrivelse af 5. november 2009 til et byråd) Ved brev af 16. oktober 2009 har byrådet i X Kommune i henhold til § 101, stk. 4, i lov om kommunale og regionale valg, indberettet til Valgbarhedsnævnet, at byrådsmedlem NN har vedtaget et bødeforelæg for overtrædelse af arbejdsmiljølovens § 83, stk. 1 og 2, jf. § 82, stk. 4, nr. 1, jf. § 38, stk. 1 og § 45, stk. 1, samt bekendtgørelse om anvendelse af tekniske hjælpemidler § 23, stk. 2, jf. § 4.
Det fremgår af sagen, at den pågældende den  på byggepladsen Y var ansvarlig for, at arbejdet med et teknisk hjælpemiddel  en teleskoplæsser  ikke var planlagt og tilrettelagt sikkerhedsmæssigt fuldt forsvarligt.
Ej heller blev teleskoplæsseren anvendt sikkerhedsmæssigt fuldt forsvarligt, idet en ansat under arbejde med støbning af betongulv i en hal transporterede beton i teleskoplæsserens skovl frem mod hallens portåbning, hvor tre andre ansatte i et lavere niveau lå på knæ i gang med blandt andet at pudse betongulvet, hvorefter den pågældende forlod teleskoplæsseren holdende med forhjulene tæt på kanten til det lavere niveau med motoren i gang og med skovlen sænket til cirka 30 cm. over terræn, uden at sikre sig, at teleskoplæsseren stod i forsvarlig stilling, hvilket førte til, at teleskoplæsseren trillede ned i det lavere terræn, hvorved de tre ansatte, der her befandt sig, blev ramt af teleskoplæsserens skovl og pådrog sig personskade.
 Forseelsen er straffet med en bøde på 25.000 kroner.
 I den anledning skal man meddele, at Valgbarhedsnævnet har fundet, at den begåede handling  uanset de krav, der må stilles til personer, der beklæder hverv som medlem af kommunale råd  i almindeligt omdømme ikke gør den pågældende uværdig til at være medlem af kommunale råd, jf. den kommunale og regionale valglovs § 4.
 Den pågældende må derfor anses for valgbar.
