Betænkning afgivet af Retsudvalget den 15. november 2021 Betænkning over Forslag til lov om ændring af lov om forbrugeraftaler og lov om aftaler og andre retshandler på formuerettens område (Ændring af reglerne om forbrugeraftaler som følge af implementering af visse dele af direktivpakken New Deal for Consumers (moderniseringsdirektivet) og ændringer af forbrugerbeskyttende regler, der falder uden for implementering af moderniseringsdirektivet) [af justitsministeren (Nick Hækkerup)]:
1. Ændringsforslag Justitsministeren har stillet 2 ændringsforslag til lovforslaget.
2. Indstillinger Udvalget indstiller lovforslaget til vedtagelse med de stillede ændringsforslag.
 Liberal Alliance, Alternativet, Kristendemokraterne, Sambandsflokkurin og Javnaöarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Socialistisk Folkeparti Socialistisk Folkepartis medlemmer af udvalget bemærker, at SF er tilfreds med, at ministeren har præciseret i en række svar til udvalget, at ejendomme, hvortil forsyningsselskabet har forsyningspligt på baggrund af offentligretlig regulering, ikke er omfattet af forbrugeraftaleloven, selv om selve tilslutningen af ejendommen sker på baggrund af en aftale om tilslutning til f.eks. fjernvarme.
SF kan hermed konstatere, at den offentligretlige regulering har forrang i forhold til eventuelle tilslutningsaftaler, og SF kan på den baggrund bakke forslaget op.
4. Ændringsforslag med bemærkninger Ændringsforslag Til § 1 Af justitsministeren, tiltrådt af udvalget:
 1) Efter nr. 13 indsættes som nyt nummer:
»01. I § 8, stk. 1, nr. 10, der bliver nr. 12, ændres »stk. 2 og 3« til: »stk. 2-4«.« [Konsekvensrettelse] 2) Nr. 22 affattes således:
»22. I § 10, stk. 2, 2. pkt., og § 13, stk. 2, 2. pkt., indsættes efter »levering«: »mod betaling«, »kopi« ændres til: »bekræftelse«, og efter »§ 18, stk. 2, nr. 13« indsættes: », litra b«.« [Konsekvensrettelse] Bemærkninger Til nr. 1 Forbrugeraftalelovens § 8 fastsætter regler om den erhvervsdrivendes oplysningspligt forud for indgåelsen af en aftale om en vare eller en ikkefinansiel tjenesteydelse, når aftalen indgås uden for den erhvervsrivendes forretningssted eller ved fjernsalg.
 Forbrugeraftalelovens § 8, stk. 1, nr. 10, der bliver nr. 12, fastslår, at den erhvervsdrivende, hvor fortrydelsesretten ikke finder anvendelse, jf. § 18, stk. 2 og 3, skal oplyse om, at forbrugeren ikke vil kunne gøre fortrydelsesretten gældende.
 Det foreslås at ændre henvisningen i forbrugeraftalelovens § 8, stk. 1, nr. 10, der bliver nr. 12, til lovens § 18, stk. 2 og 3, til en henvisning til § 18, stk. 2-4.
 Forslaget er en konsekvensændring, som følge af at der med lovforslaget indsættes et nyt § 18, stk. 2, jf. § 1, nr. 32.
Til nr. 2 Forbrugeraftalelovens § 10, stk. 2, 2. pkt., og § 13, stk. 2, 2. pkt., fastsætter, at ved aftaler om levering af digitalt indhold, som ikke leveres på et fysisk medium, skal den erhvervsdrivende udlevere kopi af forbrugerens eventuelle udtrykkelige samtykke til og anerkendelse af, at denne mister sin fortrydelsesret, når udførelsen påbegyndes inden fortrydelsesfristens udløb, jf. § 18, stk. 2, nr. 13. Bestemmelsen i § 10 gælder ved aftaler indgået uden for den erhvervsdrivendes forretningssted, og § 13 gælder ved aftaler indgået ved fjernsalg.
 Det foreslås at ændre henvisningen i forbrugeraftalelovens § 10, stk. 2, 2. pkt., og § 13, stk. 2, 2. pkt., til lovens § 18, stk. 2, nr. 13, til en henvisning til § 18, stk. 2, nr. 13, litra b.
Forslaget er en konsekvensændring, som følge af at § 18, stk. 2, nr. 13, nyaffattes, jf. § 1, nr. 31, i det fremsatte lovforslag (L 16). Bestemmelsen vil derfor fremover indeholde et litra a og et litra b.
Da litra a angår de tilfælde, hvor levering ikke sker mod betaling, er disse tilfælde ikke relevante for § 10, stk. 2, 2. pkt., og § 13, stk. 2, 2. pkt.
Det foreslås derfor at ændre henvisningen, således at der alene henvises til § 18, stk. 2, nr. 13, litra b.
5. Udvalgsarbejdet Lovforslaget blev fremsat den 6. oktober 2021 og var til 1. behandling den 26. oktober 2021. Lovforslaget blev efter 1. behandling henvist til behandling i Retsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring i forbindelse med justitsministerens høring over »Delbetænkning II om gennemførelse af visse dele af direktivpakken New Deal for Consumers (moderniseringsdirektivet)« (Betænkning nr. 1577/2021) og justitsministerens parallelle høring over et udkast til lov om ændring af lov om forbrugeraftaler og lov om aftaler og andre retshandler på formuerettens område, og justitsministeren sendte den 12. juli 2021 delbetænkningen og det supplerende lovudkast til udvalget, jf.
REU alm. del  bilag 385 og 386 (folketingsåret 2020-21). Den 6. oktober 2021 sendte justitsministeren høringssvarene og et høringsnotat til udvalget.
Teknisk gennemgang Justitsministeren har den 28. oktober 2021 over for udvalget foretaget en teknisk gennemgang af lovforslaget.
Bilag Under udvalgsarbejdet er der omdelt 10 bilag på lovforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om lovforslaget.
Spørgsmål Udvalget har under udvalgsarbejdet stillet 11 spørgsmål til justitsministeren til skriftlig besvarelse, hvoraf ministeren har besvaret spørgsmål nr. 1-9. Spørgsmål nr. 10 og 11 forventes besvaret forud for 2. behandling.
Kasper Sand Kjær (S) Anne Sina (S) Julie Skovsby (S) Kasper Roug (S) Rasmus Stoklund (S) Annette Lind (S) Karina Lorentzen Dehnhardt (SF) Lisbeth Bech-Nielsen (SF) Samira Nawa (RV) nfmd.
Susan Kronborg (RV) Rosa Lund (EL) Søren Søndergaard (EL) Aaja Chemnitz Larsen (IA) Aki-Matilda Høegh-Dam (SIU) Leif Lahn Jensen (S) Sikandar Siddique (FG) Preben Bang Henriksen (V) Jan E.
Jørgensen (V) Anne Rasmussen (V) Karsten Lauritzen (V) Morten Dahlin (V) fmd.
Michael Aastrup Jensen (V) Kristian Pihl Lorentzen (V) Peter Skaarup (DF) Karina Adsbøl (DF) Marcus Knuth (KF) Britt Bager (KF) Pernille Vermund (NB) Simon Emil Ammitzbøll-Bille (UFG) Liberal Alliance, Alternativet, Kristendemokraterne, Sambandsflokkurin og Javnaðarflokkurin havde ikke medlemmer i udvalget.
