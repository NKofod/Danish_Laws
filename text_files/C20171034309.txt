Cirkulære om aftale om mulighed for fastholdelsesbonus i forbindelse med geografisk flytning af institutioner (Til samtlige ministerier mv.) Finansministeriet, Moderniseringsstyrelsen og centralorganisationerne har indgået vedlagte aftale af 22. december 2017 om mulighed for at yde fastholdelsesbonus i forbindelse med flytning af institutioner, der er omfattet af regeringens udmelding i januar 2018 om geografisk flytning af arbejdspladser.
 Cirkulæret har virkning fra 1. januar 2018.
Finansministeriet, Moderniseringsstyrelsen, den 22. december 2017 Jesper Schaumburg-Müller Bilag Aftale om mulighed for at yde fastholdelsesbonus i forbindelse med geografisk flytning af institutioner - § 1. Ansættelsesmyndigheden kan til en ansat bevilge en fastholdelsesbonus, som kommer til udbetaling, hvis den pågældende 1) forbliver i stillingen og dermed udskyder sin fratræden, indtil denne flyttes til det nye tjenestested eller indtil et nærmere fastsat tidspunkt forinden eller 2) forbliver i stillingen efter dennes flytning til det nye tjenestested og udskyder sin fratræden indtil et nærmere aftalt tidspunkt eller til efter et nærmere aftalt tidspunkt.
 § 2. Fastholdelsesbonus efter § 1 kan kun anvendes i forbindelse med geografisk flytning af hele eller dele af en institution, som er omfattet af regeringens udmelding i januar 2018 om geografisk flytning af arbejdspladser, og kun hvor ansættelsesmyndigheden vurderer, at der er et særligt driftsmæssigt behov for at kunne fastholde centrale kompetencer eller medarbejdere i institutionen.
 § 3. Aftalen har virkning fra den 1. januar 2018.
