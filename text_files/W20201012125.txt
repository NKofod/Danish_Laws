Offererstatningslovens § 10  manglende medvirken til politiets opklaring af sagen, nævnets j. nr. 18-520-02036 Ansøger blev udsat for skud, hvorved han blev ramt i det ene lår med komplicerede skader til følge.
Politiet standsede senere efterforskningen, idet yderligere efterforskning ikke efter politiets vurdering kunne føre til, at gerningsmændene kunne findes.
Ansøger søgte derefter om godtgørelse og erstatning ved Erstatningsnævnet.
Nævnet besluttede at afslå samtlige krav, jf. offererstatningslovens § 10, med henvisning til, at ansøger ikke i tilstrækkeligt omfang efter evne havde medvirket til politiets opklaring af sagen.
Nævnet lagde ved sin afgørelse vægt på, at ansøger afgav divergerende forklaringer både over for politiet og nævnet, herunder om centrale øjenvidner til hændelsen, hvorved muligheden for deres bidrag til sagens efterforskning og afklaring blev hindret.
