Ankestyrelsens principafgørelse D-21-03 om beskæftigelseskrav - elev i lønnet praktik - dagpenge - refusion Resume:
 En arbejdsgiver fik afslag på refusion for en elev ansat i lønnet praktik.
 Ankestyrelsen lagde vægt på, at det fremgik, at eleven havde været ansat i mere end 8 uger og derfor opfyldte beskæftigelseskravet over for arbejdsgiveren.
 Love:
Lov om dagpenge ved sygdom eller fødsel - lovbekendtgørelse nr. 761 af 11. september 2002 - § 4, stk. 1, nr. 4 Lov om sygedagpenge - lov nr. 563 af 9. juni 2006 - § 32, stk. 1, nr. 4 Sagsfremstilling:
 En PGU-elev blev ansat den 29. juli 2002 og blev sygemeldt den 18. oktober 2002. Eleven var således ansat mere end 8 uger, og opfyldte dermed beskæftigelseskravet jf. dagpengelovens § 3, stk. 1. Eleven opfyldte således retten til dagpenge fra arbejdsgiver, mens arbejdsgiver ikke havde ret til refusion.
 Offentlige og private arbejdsgiveres ret til refusion fra 1. fraværsdag opnås kun såfremt der udbetales løn til en ansat, hvor beskæftigelseskravet ikke er opfyldt i forhold til arbejdsgiveren jf. lovens § 3, men alene over for kommunen jf.  lovens § 4.
 Sagen blev behandlet i principielt møde med henblik på afklaring af, om arbejdsgiveren efter dagpengelovens § 4, stk. 1, nr. 4, havde ret til refusion fra 1. fraværsdag til en elev i lønnet praktik, når eleven opfyldte beskæftigelseskravet i dagpengelovens § 3, stk. 1, overfor arbejdsgiveren.
 Afgørelse:
 Arbejdsgiver havde ikke ret til dagpengerefusion for elev ansat i lønnet praktik.
 Begrundelsen for afgørelsen var, at eleven opfyldte beskæftigelseskravet overfor arbejdsgiveren.
 Ankestyrelsen lagde vægt på, at det fremgik af den medsendte blanket dp 201, at eleven blev ansat den 29. juli 2002 og havde første fraværsdag den 18. oktober 2002. Eleven havde således været ansat i mere end 8 uger jf. dagpengelovens § 3, stk. 1.
 Arbejdsgiver havde gjort gældende, at eleven var ansat i lønnet praktik, og at der derfor skulle træffes afgørelse efter dagpengelovens § 4. stk. 1, litra 4. Ankestyrelsen fandt at dagpengelovens § 4, stk.1, litra 4, først fik selvstændig betydning i de tilfælde, hvor beskæftigelseskravet overfor arbejdsgiveren ikke var opfyldt jf. dagpengelovens § 3, stk. 1 sammenholdt med lovens § 1, stk. 2, nr. 1 og 3.
 Ankestyrelsen tiltrådte således det sociale nævns afgørelse.
