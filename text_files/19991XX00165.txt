Skriftlig fremsættelse (7. december  

 1999) Socialministeren (Karen Jespersen):
 Jeg tillader mig herved for Folketinget at  

 fremsætte:
Forslag til lov om ændring af lov om aktiv  

 socialpolitik (Virksomhedsservice) (Lovforslag nr.
L 136).
 Lovforslaget er et led i aftalen om udmøntning af  

 satsreguleringspuljen for 2000.
Der stilles forslag om, at kommunerne får en pligt  

 til at indføre en ordning om virksomhedsservice med administrativ  

 bistand over for private virksomheder.
Indførelsen af ordningen er et  

 led i indsatsen for at fremme beskæftigelsen af personer, der ikke kan  

 opnå eller fastholde ansættelse på arbejdsmarkedet på  

 normale vilkår.
Formålet med ordningen om virksomhedsservice er at  

 lette de private virksomheders administrative vanskeligheder i forbindelse  

 med ansættelse af personer på særlige vilkår, fx  

 personer i fleksjob.
Kommunens servicevirksomhed skal bidrage til, at  

 virksomhederne får lettere ved at overskue og anvende de forskellige  

 ordninger og støttemuligheder, således at tilskyndelsen for  

 virksomhederne til at gøre en aktiv social indsats bliver  

 forøget.
 Kommunens virksomhedsservice kan indebære:
at virksomheden får en lettere adgang til at få  

 vejledning om mulighederne for støtte efter den sociale  

 lovgivning, at virksomhederne får en lettere adgang til at søge  

 ansættelse af en person på særlige vilkår, at formidlingen af job kan ske hurtigt og smidigt, herunder match af  

 person og job, at virksomhederne bliver aflastet i forbindelse med de administrative  

 besværligheder ved at ansætte personer på særlige  

 vilkår, at virksomheden under ansættelsesforholdet kan søge  

 støtte fx i form af råd og vejledning, og at virksomheden generelt kan søge vejledning mv., fx til at  

 fastholde personer - langtidssygemeldte eller andre - der er i risiko for at  

 blive udstødt af arbejdsmarkedet.
 Ved tilrettelæggelsen af ordningen vil det kunne  

 være en hensigtsmæssig måde at lette virksomhedernes  

 administrative vanskeligheder på, at virksomhederne får én  

 adgang til kommunen, fx i form af en fast kontaktperson.
 Det vil være naturligt, at kommunen - med henblik  

 på sammenhængen i opgaveløsningen vedrørende de  

 lokale virksomhedsrettede tiltag - drøfter initiativer omkring  

 ordningen med virksomhedsservice med koordinationsudvalget for den  

 forebyggende arbejdsmarkedsindsats.
Lovforslaget skønnes at ville medføre en  

 offentlig merudgift på 30 mill. kr. i 2000 og de følgende  

 år.
Skønnet over merudgiften er baseret på, at der  

 på landsplan ansættes i alt ca. 90 årsværk i  

 kommunerne til at varetage opgaver i forbindelse med at yde  

 virksomhedsservice.
Kommunerne kompenseres for merudgiften gennem regulering  

 af bloktilskuddet.
 Det er i forbindelse med udmøntningen af satspuljen  

 for 2000 aftalt, at merudgifterne til lovforslaget afholdes af  

 satspuljemidler.
 De økonomiske og administrative konsekvenser af  

 lovforslaget skal forhandles med de kommunale parter.
 Med disse bemærkninger skal jeg indstille  

 lovforslaget til Folketingets velvillige behandling.
