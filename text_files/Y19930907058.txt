 Udtalt, at det følger af § 29, stk. 1, i den kommunale styrelseslov,  

 at et udvalgsmedlem ikke mod betaling må yde en præstation til den gren af  

 kommunens forvaltning, der forestås af vedkommende udvalg, på grundlag af en  

 bunden (ikke-offentlig) licitation, medmindre forholdene særligt taler  

 herfor, og kommunalbestyrelsen har godkendt, at en aftale indgås uden  

 forudgående offentlig licitation.
I det foreliggende tilfælde havde udvalgsmedlemmet ikke indgået aftale  

 med kommunen om en præstation til den gren af kommunens forvaltning, der blev  

 forestået af vedkommende udvalg.
Aftalen var indgået mellem kommunen og en  

 hovedentreprenør, og udvalgsmedlemmet havde alene - som underentreprenør -  

 indgået en aftale med hovedentreprenøren.
Der opstod således ikke noget  

 retsforhold mellem kommunen og det pågældende udvalgsmedlem.
 Efter Indenrigsministeriets opfattelse er et udvalgsmedlems  

 entreprisearbejde for en hovedentreprenør eller leverancer til en  

 hovedleverandør, der har indgået aftale med kommunen, derfor ikke omfattet af  

 bestemmelsen i § 29, stk. 1, i styrelsesloven.
 Endvidere udtalt, at de samme hensyn som de, der ligger bag  

 bestemmelsen i § 29, stk. 1, må føre til, at der på ulovbestemt grundlag må  

 antages at gælde tilsvarende begrænsninger i tilfælde, hvor et udvalgsmedlem  

 ikke er aftalepartner i forhold til kommunen, men dog har en væsentlig  

 økonomisk interesse i den virksomhed, som indgår aftalen, jf. herved den  

 kommenterede kommunale styrelseslov ved Preben Espersen m.fl., 1991, side  

 146.
 Det tilsvarende må formentlig antages at gælde i tilfælde, hvor en  

 kommune uden offentlig licitation indgår en aftale med en hovedentreprenør  

 eller hovedleverandør, såfremt et udvalgsmedlem på forhånd er sikret en  

 underentreprise eller underleverance, der udgør en væsentlig del af den  

 samlede entreprise eller leverance.
 Endvidere bemærket, at bestemmelsen i § 29, stk. 1, - som angivet i  

 lovbemærkningerne - ikke er udtømmende, idet en kommune lovligt kan beslutte  

 at stille strengere krav til de former, hvorunder  

 kommunalbestyrelsesmedlemmer kan indgå aftaler om leverancer m.v.
 til kommunen.
 Endelig bemærket, at et udvalgsmedlem normalt vil være afskåret fra at  

 deltage i udvalgets eller kommunalbestyrelsens behandling af en sag om udbud  

 af arbejder, leverancer m.v., såfremt den pågældende har en særlig personlig  

 eller økonomisk interesse i sagens udfald, jf. forvaltningslovens § 3, stk.  

 1, nr. 1. Et udvalgsmedlem vil som følge heraf kunne være inhabilt, uanset at  

 den pågældende alene optræder - eller kan påregnes at optræde - som  

 underentreprenør eller underleverandør.
 I den konkrete sag fandt Indenrigsministeriet ikke, at  

 udvalgsmedlemmet var afskåret fra at udføre arbejdet som underentreprenør for  

 den hovedentreprenør, der af kommunen fik overdraget arbejdet.
I skrivelse af 17. juni 1991 anmodede Entreprenørforeningen under  

 henvisning til § 61 a, jf. § 61, i lov om kommunernes styrelse  

 Indenrigsministeriet om at omgøre en afgørelse af 16. maj 1991 fra  

 Tilsynsrådet for Storstrøms Amt.
Det er foreningens opfattelse, at  

 tilsynsrådets afgørelse savner lovhjemmel og støtter sig til en fejlagtig  

 fortolkning af § 29, stk. 1, i lov om kommunernes styrelse eller dog i en  

 misforståelse af de tilgrundliggende entreprise- og licitationsmæssige  

 forhold i den konkrete sag.
I skrivelse af 2. juli 1991 meddelte Indenrigsministeriet, at ministeriet  

 ikke er almindelig klageinstans i forhold til tilsynsrådene, og at  

 ministeriet kun i de tilfælde, hvor tilsynsrådene har truffet afgørelse om  

 anvendelse af sanktioner, jf. § 61, stk. 1-4, i den kommunale styrelseslov,  

 er egentlig klageinstans.
Ministeriet kan dog - eventuelt på grundlag af en  

 henvendelse fra en borger, en organisation eller en anden offentlig myndighed  

 - tage sager op til vurdering, hvis ministeriet har grund til at antage, at  

 den retsopfattelse, tilsynsrådet har givet udtryk for, er urigtig eller  

 hviler på et urigtigt faktisk grundlag.
 Som meddelt i Indenrigsministeriets skrivelse anmodede ministeriet  

 samtidig Tilsynsrådet for Storstrøms Amt om en udtalelse over  

 Entreprenørforeningens klage.
 Tilsynsrådet har med skrivelse af 31. juli 1991 fremsendt sagens akter til  

 ministeriet og meddelt, at rådet kan henholde sig til sin udtalelse af 16.  

 maj 1991.
Det fremgår af sagen, at teknisk udvalg i Holmegaard Kommune på et møde  

 den 11. april 1991 udvalgte 5 firmaer til at afgive bud ved en indbudt  

 licitation, heriblandt entreprenør Jens E.
Pedersen.
Det fremgår endvidere af sagen, at entreprenør Jens E.
Pedersen  

 efterfølgende opfordrede byrådsmedlem Kurt Petersen, der tillige er medlem af  

 teknisk udvalg og økonomiudvalget, til at afgive underentreprisetilbud på en  

 del af hovedentreprisen.
Det er endvidere oplyst, at entreprenør Jens E.
Pedersens tilbud på kr.  

 630.365 udgjorde det laveste tilbud ved den indbudte licitation.
Ifølge det  

 oplyste udgjorde underentreprisen ca. kr. 75.000.
 Endelig er det oplyst, at byrådsmedlem Kurt Petersen ikke har deltaget i  

 møder, hvor sagen har været behandlet, herunder teknisk udvalgs møde den 11.  

 april 1991.
 I skrivelse af 8. maj 1991 forespurgte Holmegaard Kommune Tilsynsrådet for  

 Storstrøms Amt, hvorvidt et udvalgsmedlem kan udføre arbejder for den gren af  

 kommunens forvaltning, der forestås af vedkommende udvalg, når arbejderne  

 udføres i form af underentreprise efter afholdelse af indbudt licitation.
 I skrivelse af 16. maj 1991 til Holmegaard Kommune udtalte Tilsynsrådet  

 for Storstrøms Amt følgende:
 »Ifølge § 29, stk. 1, i lov om kommunernes styrelse må et  

 udvalgsmedlem ikke mod betaling yde nogen præstation til den gren af  

 kommunens forvaltning, der forestås af vedkommende udvalg, uden efter  

 forudgået offentlig licitation, eller, hvor forholdene særlig taler derfor, i  

 henhold til kommunalbestyrelsens vedtagelse.
Et udvalgsmedlem vil således kun kunne få overdraget arbejde inden for sit  

 udvalgs område på grundlag af en indbudt licitation, hvis byrådet  

 undtagelsesvis godkender dette.
Dette gælder efter Tilsynsrådets opfattelse  

 udførelse af arbejde både som hovedentreprenør og som underentreprenør.« På baggrund af tilsynsrådets udtalelse indstillede Holmegaard Kommunes  

 tekniske udvalg, at Jens E.
Pedersen fik overdraget arbejdet mod, at  

 byrådsmedlem Kurt Petersen blev udskudt som underentreprenør.
Ifølge det  

 oplyste blev indstillingen senere tiltrådt af økonomiudvalget samt af  

 kommunalbestyrelsen på et lukket møde.
 Som begrundelse for at anse tilsynsrådets fortolkning af bestemmelsen i  

 styrelseslovens § 29, stk. 1, for fejlagtig har Entreprenørforeningen anført  

 følgende:
»Den kommunale styrelseslovs § 29, stk. 1, omhandler tilfælde, hvor  

 et kommunalt udvalgsmedlem mod betaling yder en præstation for den kommune,  

 hvori han har udvalgssæde.
Entreprenør Kurt Petersen stod imidlertid ikke i  

 den konkrete sag over for at skulle udføre et arbejde for Holmegaard  

 kommune.
Kurt Petersens virksomhed har alene deltaget i en selvstændig  

 tilbudsindhentning forestået af hovedentreprenøren Jens E.
Pedersen.
Der er  

 således ikke fra kommunens side rettet henvendelse til Kurt Petersen og  

 dennes tilbud til hovedentreprenøren kan aldrig konstituere et  

 kontraktsforhold til Holmegaard kommune.
Kurt Petersens rettigheder og  

 forpligtelser som underentreprenør er alene bestemt af hans forhold til  

 medkontrahenten, hovedentreprenør Jens E.  Pedersen.
Det ligger således i  

 denne entreprisekonstellation, at det er hovedentreprenøren, der yder  

 underentreprenøren betaling m.v., ligesom alle underentreprenørens eventuelle  

 henvendelser vedrørende arbejdet skal rettes til hovedentreprenøren, for hvem  

 han udfører arbejdet.
 Det følger allerede af ovennævnte, at forholdet ikke er omfattet af Lov om  

 kommunernes styrelse § 29, stk. 1.
Reglen i § 29 kan ikke udstrækkes til at gælde for kontrakter indgået på  

 baggrund af selvstændige licitationer eller anden tilbudsindhentning  

 foretaget af kommunens (potentielle) medkontrahenter på baggrund af disses  

 individuelle valg.
Det ligger her uden for det enkelte udvalgsmedlems magt at  

 øve utilbørlig indflydelse, når han, som i den konkrete sag intet har haft at  

 gøre med udvælgelsen af de indbudte hovedentreprenører og endvidere ikke har  

 deltaget i sagens videre behandling i kommunen.
Hans mulighed for misbrug af  

 sin position til at fremme egne økonomiske interesser er dermed med sikkerhed  

 elimineret.
Det bemærkes i den forbindelse, at Kurt Petersens underentreprisetilbud  

 alene vedrører en mindre del af den samlede entreprise, og derfor under alle  

 omstændigheder højst har haft en tilsvarende indflydelse på, at  

 entreprenør Jens E.
Pedersen blev lavestbydende ved konkurrencen.
Det må  

 endvidere pointeres, at det ikke spiller en rolle for Kurt Petersens  

 engagement som tilbudsgiver ved underentreprisen, om hovedentreprisen af  

 kommunen var udbudt i offentlig eller indbudt licitation.
Uden for de klare tilfælde, der er omfattet af Lov om kommunernes styrelse  

 og almindelige habilitetsregler, er det foreningens opfattelse, at det er  

 lovgivningsmagtens opgave at foretage en afvejning af de hensyn, som  

 bestemmes af befolkningens tillid til den kommunale forvaltning kontra  

 udvalgsmedlemmers ret til på lige fod med andre erhvervsdrivende at deltage i  

 kommunale projekter.« I denne anledning skal Indenrigsministeriet udtale følgende:
 § 29, stk. 1, i lov om kommunernes styrelse har følgende ordlyd:
»Et udvalgsmedlem må ikke mod betaling yde nogen præstation til den  

 gren af kommunens forvaltning, der forestås af vedkommende udvalg, uden efter  

 forudgået offentlig licitation eller, hvor forholdene særlig taler derfor, i  

 henhold til kommunalbestyrelsens vedtagelse.« I bemærkningerne til § 29 i lovforslaget er der, jf.
Folketingstidende  

 1967/68, 2. samling, till.
A, sp. 126, bl.a. anført følgende:
»Ved bestemmelsen foreslås lovfæstet det principielle forbud mod, at  

 et medlem af et udvalg mod betaling yder nogen præstation til den gren af  

 kommunens forvaltning, der forestås af vedkommende udvalg, uden efter  

 forudgået offentlig licitation.
Dog er det - i lighed med reglerne i de nyere  

 vedtægtsbestemmelser - foreslået, at kommunalbestyrelsen får adgang til at  

 dispensere herfra, hvor forholdene måtte tale derfor.
For større arbejder og leverancer, der uden offentlig licitation ønskes  

 overdraget et medlem af vedkommende udvalg, må det i almindelighed kræves, at  

 kommunalbestyrelsens godkendelse indhentes i det enkelte tilfælde.
For andre  

 arbejder og leverancer stilles der ikke noget ubetinget krav herom; der er  

 således efter bestemmelsen intet til hinder for, at en kommunalbestyrelse,  

 der har vedtaget en ordning, hvorefter mindre arbejder og leverancer går på  

 omgang blandt samtlige kvalificerede håndværkere og leverandører i kommunen,  

 lader et udvalgsmedlem få adgang til at deltage heri på lige fod med andre  

 næringsdrivende, således at kommunalbestyrelsens godkendelse ikke behøver at  

 indhentes hver gang vedkommende udvalgsmedlem får andel i leverancerne.
Det bemærkes, at bestemmelsen alene indeholder minimumskrav.
En  

 kommunalbestyrelse vil kunne vedtage eller optage i styrelsesvedtægten, at  

 der skal stilles strengere krav til de former, hvorunder  

 kommunalbestyrelsesmedlemmer kan indgå aftaler med kommunen.« Det følger af bestemmelsen i § 29, stk. 1, i styrelsesloven, at et  

 udvalgsmedlem ikke mod betaling må yde præstation til den gren af kommunens  

 forvaltning, der forestås af vedkommende udvalg, på grundlag af en bunden  

 (ikke-offentlig) licitation, medmindre forholdene særligt taler herfor, og  

 kommunalbestyrelsen har godkendt, at en aftale indgås uden forudgående  

 offentlig licitation.
I det foreliggende tilfælde har udvalgsmedlemmet ikke indgået aftale med  

 kommunen om en præstation til den gren af kommunens forvaltning, der forestås  

 af vedkommende udvalg.
Aftalen er indgået mellem kommunen og en  

 hovedentreprenør, og udvalgsmedlemmet har alene - som underentreprenør -  

 indgået en aftale med hovedentreprenøren.
Der opstår således ikke noget  

 retsforhold mellem kommunen og det pågældende udvalgsmedlem.
 Efter Indenrigsministeriets opfattelse er et udvalgsmedlems  

 entreprisearbejde for en hovedentreprenør eller leverancer til en  

 hovedleverandør, der har indgået aftale med kommunen, derfor ikke omfattet af  

 bestemmelsen i § 29, stk. 1, i styrelsesloven.
 De samme hensyn som de, der ligger bag bestemmelsen i § 29, stk. 1, må  

 imidlertid føre til, at der på ulovbestemt grundlag må antages at gælde  

 tilsvarende begrænsninger i tilfælde, hvor et udvalgsmedlem ikke er  

 aftalepartner i forhold til kommunen, men dog har en væsentlig økonomisk  

 interesse i den virksomhed, som indgår aftalen, jf. herved den kommenterede  

 kommunale styrelseslov ved Preben Espersen m.fl., 1991, side 146. Det  

 tilsvarende må formentlig antages at gælde i tilfælde, hvor en kommune uden  

 offentlig licitation indgår en aftale med en hovedentreprenør eller  

 hovedleverandør, såfremt et udvalgsmedlem på forhånd er sikret en  

 underentreprise eller underleverance, der udgør en væsentlig del af den  

 samlede entreprise eller leverance.
 Endvidere bemærkes, at bestemmelsen i § 29, stk. 1, - som angivet i  

 lovbemærkningerne - ikke er udtømmende, idet en kommune lovligt kan beslutte  

 at stille strengere krav til de former, hvorunder  

 kommunalbestyrelsesmedlemmer kan indgå aftaler om leverancer m.v. til  

 kommunen.
 Endelig bemærkes, at et udvalgsmedlem normalt vil være afskåret fra at  

 deltage i udvalgets eller kommunalbestyrelsens behandling af en sag om udbud  

 af arbejder, leverancer m.v. eller om tilsyn med arbejder, leverancer m.v.,  

 såfremt den pågældende har en særlig personlig eller økonomisk interesse i  

 sagens udfald, jf. forvaltningslovens § 3, stk. 1, nr. 1. Et udvalgsmedlem  

 vil som følge heraf kunne være inhabilt, uanset at den pågældende alene  

 optræder - eller kan påregnes at optræde - som underentreprenør eller  

 underleverandør.
 Indenrigsministeriet må i den foreliggende sag lægge til grund, at der  

 ikke i kommunen er fastsat strengere regler vedrørende  

 kommunalbestyrelsesmedlemmers leverancer m.v. til kommunen, samt at det  

 pågældende udvalgsmedlems underentreprise, der ikke på forhånd var aftalt med  

 hovedentreprenøren, kun vedrørte en mindre del af den samlede entreprise for  

 kommunen.
 Som sagen foreligger oplyst, må Indenrigsministeriet endvidere lægge til  

 grund, at det pågældende udvalgsmedlem ikke har deltaget i kommunens  

 behandling af den konkrete sag om udvælgelsen af de indbudte  

 hovedentreprenører eller i sagens videre behandling i kommunen.
 På denne baggrund finder Indenrigsministeriet ikke, at det pågældende  

 udvalgsmedlem var afskåret fra at udføre arbejdet som underentreprenør for  

 den hovedentreprenør, der af kommunen fik overdraget arbejdet.
 Indenrigsministeriet beklager den sene besvarelse af foreningens  

 henvendelse.
 En kopi af denne skrivelse er sendt til Tilsynsrådet for Storstrøms Amt og  

 Holmegaard Kommunalbestyrelse.
Med venlig hilsen Emil le Maire Folketingstidende 1967/68, 2. samling, till.
A, sp. 126. Den kommentere  

 kommunale styrelseslov ved Preben Espersen m.fl., 1991, side 146.
