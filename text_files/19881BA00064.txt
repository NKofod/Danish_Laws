Nr BSF 64 Forslag til folketingsbeslutning om overholdelse af danske overenskomster  

 og dansk lovgivning ved offentlige bygge- og anlægskontrakter Fremsat af Holger K.
Nielsen (SF) Gade (SF) Ole Henriksen (SF) Ebba  

 Strange (SF) den 14. februar 1989 Folketinget pålægger regeringen inden den 1. maj 1989 at ændre de administrative bestemmelser som følge af direktiv 71/305/EØF om samordning af fremgangsmåderne med hensyn til indgåelse af offentlige bygge- og anlægsarbejder, således at det præciseres, at det af udbudsbetingelserne og udbudsannoncerne skal fremgå, at alle tilbudsgivere som et minimum skal overholde de betingelser for løn- og arbejdsvilkår, der er fastlagt i danske overenskomster, og at dansk lovgivning skal overholdes.
Bemærkninger til forslaget I forbindelse med behandlingen af det nye EF-direktiv om samordning af  

 fremgangsmåderne med hensyn til indgåelse af offentlige bygge- og  

 anlægskontrakter er der opstået usikkerhed om muligheden for at stille krav  

 om overholdelse af danske overenskomster, også i forhold til udenlandske  

 entreprenører, som medbringer deres egne ansatte.
Der er to hovedgrunde til, at det er nødvendigt at kunne stille sådanne  

 krav.
For det første vil det stille danske firmaer i en unfair  

 konkurrencesituation, hvis udenlandske firmaer i deres tilbud indregner  

 lavere lønninger og f.eks. mindre omkostningskrævende sikkerhedsforhold.
For  

 det andet vil det få store konsekvenser for den danske fagbevægelses  

 muligheder for at sikre sine medlemmer ordentlige løn- og arbejdsvilkår, hvis  

 »social dumping« bliver en del af EF-hverdagen.
Usikkerheden skyldes bl.a. et svar fra EF-Kommissionen til  

 EF-parlamentsmedlem Ove Fich af 16. november 1988. I dette svar udtrykker  

 EF-Kommissionen det forbehold, at krav om overholdelse af nationale  

 overenskomster ikke må virke diskriminerende i forhold til udenlandske  

 entreprenører.
Det er imidlertid ikke helt klart, hvad der ligger i, at  

 kravene ikke må virke diskriminerende.
F.eks. er den danske entreprenørforening ikke i tvivl om, at der heri  

 ligger, at man ikke kan afvise en udenlandsk entreprenør, fordi denne  

 medbringer sine egne folk, som aflønnes efter hjemlandets overenskomster.
Til  

 dagbladet Børsen den 22. november 1988 siger Entreprenørforeningens  

 administrerende direktør bl.a. følgende: »EF vil ikke blande sig i, om  

 udenlandske entreprenører skal tvinges til at overholde danske overenskomster  

 i forbindelse med større offentlige bygge- og anlægsprojekter herhjemme,  

 ligesom det omvendte heller ikke er tilfældet . . . Vi skal også være  

 opmærksomme på, at en ubetinget brug af kravet om nationale overenskomster  

 betyder, at der ikke kan flyttes arbejdskraft fra eet land til et andet,  

 hvilket ingen er interesseret i . . .« I forbindelse med behandlingen af det nye direktivforslag har regeringen  

 haft som udgangspunkt, at direktivet ikke er til hinder for, at der stilles  

 krav om overholdelse af danske overenskomster, hvilket fremgår af flere svar  

 til Folketingets Markedsudvalg og Folketingets Boligudvalg.
 Det fremgår imidlertid af et notat af 14. december 1988 til  

 Markedsudvalget og af svar på spørgsmål 52, at spørgsmålet om overholdelse af  

 nationale overenskomster ikke vil blive en del af selve direktivteksten.
 Det fremgår i stedet, at »de ordregivende myndigheder kan i  

 udbudsbetingelserne oplyse, hos hvilken myndighed eller hvilke myndigheder  

 tilbudsgiverne vil kunne få relevante oplysninger om, hvilke forpligtelser  

 der i henhold til bestemmelserne om beskyttelse på arbejdspladsen og  

 arbejdsforholdene i øvrigt gælder i den medlemsstat, region eller på det  

 sted, hvor arbejderne skal udføres, og som gælder for de pågældende arbejder  

 i kontraktens løbetid«.
 Det fremgår endvidere, »at Kommissionen under forhandlingerne har  

 oplyst, at der ved arbejdsforholdene bl.a. forstås løn- og  

 ansættelsesvilkår«.
 Regeringen har ikke præciseret, om denne fortolkning fra EF-Kommissionen  

 er generelt accepteret i Ministerrådet.
 På grund af den opståede usikkerhed er der al mulig grund til at skabe  

 klarhed i de danske administrative bestemmelser.
Det skal understreges, at problemet ikke er opstået på grund af det nye  

 direktivforslag.
Det er således korrekt, når det er blevet hævdet, at der med  

 det nye direktiv ikke sker nogen ændring i forhold til, hvad der var gældende  

 under 1971-direktivet.
 Men da udviklingen af EF's indre marked vil medføre langt flere  

 grænseoverskridende aktiviteter, end det hidtil har været tilfældet, er det  

 nødvendigt under alle omstændigheder at foretage en opstramning, også selv om  

 det nye direktivforslag endnu ikke er vedtaget.
 F.eks. er der fra danske sandsugerfirmaer rejst kritik af, at de i  

 forbindelse med det forberedende arbejde ved den faste forbindelse over  

 Storebælt må konkurrere på unfair måde med hollandske firmaer, fordi  

 hollænderne kan arbejde under mindre restriktive bemandingsregler og kan  

 udbetale en lavere nominel løn.
 Efter forslagsstillernes opfattelse vil det være naturligt at foretage en  

 tilføjelse til Boligministeriets cirkulære nr. 214 af 4. oktober 1974 om  

 »EF-Rådets direktiver vedrørende liberalisering og samordning af  

 fremgangsmåderne med hensyn til indgåelse af offentlige bygge- og  

 anlægskontrakter«, således at det af dette fremgår, at danske  

 overenskomster og dansk lovgivning skal overholdes.
 Det skal præciseres, at kravet om overholdelse af danske overenskomster og  

 dansk lovgivning stilles til såvel udenlandske som danske entreprenører.
