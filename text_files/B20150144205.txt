Bekendtgørelse om anvendelse af blanketter i forbindelse med syn og skøn I medfør af § 204, stk. 3, i lov om rettens pleje, jf. lovbekendtgørelse nr. 1255 af 16. november 2015, fastsættes:
 § 1. I forbindelse med syn og skøn skal der ved spørgsmål til og svar fra skønsmanden anvendes den blanket, som er udfærdiget af Domstolsstyrelsen.
 Stk. 2. Retten kan i den enkelte sag bestemme, at kravet om anvendelse af blanket fraviges, såfremt en af parterne ikke har mulighed for at modtage eller fremsende blanketten digitalt.
 § 2. Blanketten med spørgsmål og svar sendes digitalt.
 Stk. 2. Retten kan i den enkelte sag bestemme, at blanketten skal sendes til retten på anden måde.
 § 3. Bekendtgørelsen træder i kraft den 1. januar 2016.
