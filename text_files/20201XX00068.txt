Skriftlig fremsættelse (7. oktober 2020) Transportministeren (Benny Engelbrecht):
 Herved tillader jeg mig for Folketinget at fremsætte:
Forslag til lov om ændring af færdselsloven (Tilbageholdelse og henstilling af køretøjer og adgang til kontrolbesøg i virksomheder der udfører vejtransport af farligt gods) (Lovforslag nr.
L 36) Formålet med lovforslaget er at implementere artikel 5 og 6 i kontroldirektivet på vejtransport af farligt gods-området (95/50/EF). Kontroldirektivet forpligter medlemsstaterne til at foretage kontrol med vejtransport af farligt gods.
Artikel 5 fastsætter, at en kontrolmyndighed kan tilbageholde eller henstille køretøjer til et sted, som myndigheden anviser, indtil køretøjet er i overensstemmelse med reglerne om vejtransport af farligt gods.
Artikel 6 fastsætter, at der i forebyggende øjemed kan aflægges kontrolbesøg i virksomheder, og at transporter i tilfælde af overtrædelse af bestemmelserne om vejtransport af farligt gods skal bringes i overensstemmelse med disse regler, før de forlader virksomheden, eller der kan iværksættes andre foranstaltninger.
 Der er i dag ikke hjemmel til de to ovennævnte kontrolopgaver, hvorfor lovforslaget således sikrer en hjemmel til politiets tilbageholdelse og henstilling af køretøjer på vejtransport af farligt gods-området som led i deres vejkontrol, og transportministerens bemyndigelse til at aflægge kontrolbesøg i virksomheder for at sikre overholdelse af reglerne om vejtransport af farligt gods.
Kontrolopgaven i artikel 5 placeres efter aftale med Justitsministeriet hos Rigspolitiet, da den operative vejkontrol foretages af politiet.
Kontrolopgaven i artikel 6 placeres ved Færdselsstyrelsen, der besidder den tekniske fagkundskab inden for vejtransport af farligt gods.
 Idet jeg i øvrigt henviser til lovforslaget med tilhørende bemærkninger, skal jeg hermed anbefale forslaget til det Høje Tings velvillige behandling.
