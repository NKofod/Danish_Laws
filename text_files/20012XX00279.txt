Skriftlig fremsættelse (20. marts  

 2002) Skatteministeren Herved tillader jeg mig for Folketinget at  

 fremsætte:
 Forslag til lov om ændring af vurderingsloven,  

 skattestyrelsesloven og andre skattelove (Forenkling og modernisering af  

 vurderingsorganisationen og vurderingsprocessen m.v.).
(Lovforslag nr.
L 180).
Formålet med dette lovforslag er at forenkle og  

 modernisere vurderingsorganisationen og vurderingsprocessen.
Forslaget er en  

 opfølgning af  regeringspapiret om nedlæggelse af råd og  

 nævn, hvori det anføres, at der skal ske en tilpasning af  

 bevillinger og eventuelle opgaver for vurderingsråd og  

 skyldråd.
For så vidt angår vurderingsorganisationen  

 foreslås det, at de nuværende 224 vurderingsråd og 27  

 skyldråd nedlægges pr. 1. maj 2002, hvor deres funktionsperiode  

 udløber.
Vurderingen skal herefter foretages af told- og  

 skatteregionerne.
 Det foreslås, at der som klageorgan pr. 1. juli 2002  

  oprettes 15 uafhængige vurderingsankenævn (ét for hvert  

 af de 14 amter og ét fælles for København og  

 Frederiksberg Kommune) med i gennemsnit 5 medlemmer og sekretariatsbistand af  

 regionerne.
For så vidt angår vurderingsprocessen  

 foreslås der - set i lyset af skattestoppet og ønsket om  

 regelforenkling - enklere (lettere administrerbare), mere forsigtige og  

 fornuftige regler for vurderingen af fast ejendom.
I forbindelse hermed  

 foreslås:
Forenkling af vurderingsforslagssystemet, således at der  

 fremover opereres med færre parametre end i dag.
Det vil sige, at der  

 tages hensyn til ejendommens beliggenhed, areal og alder, hvorimod der ikke  

 gives tillæg for stråtag, brændeovn eller solvarme, ligesom  

 der ikke skal tages hensyn til ejendommens badeværelses-, toilet- eller  

 køkkenforhold eller lignende.
Reduktion af antallet af vurderede ejendomme, idet der kun skal  

  foretages vurdering i de tilfælde, hvor det har betydning for  

 ejendomsbeskatningen.
Hvis en kommune ønsker en vurdering af  

 ejendomsværdien af hensyn til dækningsafgiften eller en anden  

 myndighed eller en borger ønsker en særskilt vurdering, må  

 staten kompenseres.
 Vurdering hvert andet år (mod nu, hvert år) med  

 mellemliggende årsreguleringer på amtsniveau og mellemliggende  

 årsomvurderinger af ejendomme, hvor der er sket større  

 ændringer af grund eller bygning.
 Det foreslås desuden, at der indføres en  

 særregel for store parcelhusgrunde og sommerhusgrunde, hvorefter  det  

 såkaldte byggeretsprincip ikke skal gælde i de tilfælde,  

 hvor parcelhuset eller sommerhuset er placeret således på  

 grunden, at grunden ikke kan udstykkes.
Regeringen vil på længere sigt overveje  

 yderligere forenklinger af den offentlige vurdering, bl.a. en afskaffelse af  

 den særlige grundværdiansættelse.
En sådan forenkling  

 vil imidlertid, hvis kommunerne skal have samme provenu, som de i dag har af  

 grundskylden, give anledning til en  række fordelingsmæssige  

 konsekvenser, dels kommunerne imellem, dels mellem de forskellige typer  

 ejendomme. Ændringerne må derfor indgå i en større  

 sammenhæng.
 Idet jeg i øvrigt henviser til bemærkningerne  

 til lovforslaget, skal jeg anbefale forslaget til Folketingets hurtige og  

 velvillige behandling, da jeg gerne vil have forslaget vedtaget så  

 betids, at loven kan træde i kraft den 1. maj 2002.
