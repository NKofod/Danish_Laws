Skriftlig fremsættelse (28. februar 2007) Justitsministeren  

  

 (Lene Espersen):
 Herved tillader jeg mig for Folketinget at fremsætte:
 Forslag til lov om  

 ændring af retsplejeloven (Revision af regler om advokaters virksomhed).
(Lovforslag nr.
L 163).
 Formålet med lovforslaget er at skabe en mere tidssvarende  

 regulering af advokaters forhold, at styrke borgernes retssikkerhed og at  

 skabe  

 øget konkurrence på advokatområdet.
 Lovforslaget bygger i vidt omfang på overvejelserne i  

 betænkning nr. 1479/2006 om retsplejelovens regler om advokater.
 Det foreslås, at reguleringen af Advokatsamfundet ændres  

 således, at Advokatsamfundet fremover ikke anses for en forening, men en ved  

 lov oprettet og reguleret institution, som varetager en række samfundsmæssige  

 og almennyttige opgaver, navnlig tilsyns- og disciplinærfunktionen i forhold  

 til advokaterne.
 Det foreslås endvidere, at reglerne om advokaters eneret til  

 at møde som partsrepræsentant (procesfuldmægtig) i civile byretssager lempes  

 således, at der indføres fri adgang til at møde som procesfuldmægtig i den  

 forenklede inkassoproces, i småsagsprocessen og under udlægsforretninger i  

 fogedretten.
Lovforslaget indebærer, at tilsyns- og disciplinærsystemet  

 vedrørende advokater ændres på en række punkter.
Der stilles bl.a. forslag om  

 en ændret sammensætning af Advokatnævnet, så det sikres, at der er lige mange  

 advokat-medlemmer og ikke-advokat-medlemmer i nævnet, indførelse af ensartede  

 regler for behandlingen af salær- og adfærdsklager og en forhøjelse af  

 bøderammen for overtrædelse af advokatpligterne.
 Det foreslås desuden, at adgangskravene til advokatbranchen  

 lempes på visse punkter.
Lovforslaget indeholder tillige forslag om, at en ansøger  

 skal have bestået en praktisk prøve i retssagsbehandling for at opnå  

 advokatbeskikkelse, samt at alle advokater og advokatfuldmægtige skal deltage  

 i  

 årlig efteruddannelse.
Reglerne om opnåelse af møderet for landsret foreslås  

 ændret således, at den ene af de to prøvesager fremover kan være en  

 byretssag.
 Endvidere foreslås det, at andre end advokater fremover i et  

 vist, begrænset omfang kan eje aktier eller anparter i et advokatselskab.  

 Advokatselskaber skal endvidere fremover kunne drives i  

 kommanditaktieselskabsform  

 eller i en holdingselskabsstruktur.
 Endelig stilles der forslag om mindre ændringer af andre af  

 retsplejelovens regler om advokater, bl.a. reglerne om tavshedspligt samt om,  

 hvornår der kan gives dispensation til at forene udøvelsen af  

 advokatvirksomhed  

 med en stilling i det offentliges tjeneste.
 Idet jeg i øvrigt henviser til lovforslaget og de ledsagende  

 bemærkninger, skal jeg hermed anbefale lovforslaget til det Høje Tings  

 velvillige behandling.
