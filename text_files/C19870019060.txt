(Til alle amtsråd, kommunalbestyrelser,  

 Skoledirektionen i København, alle skolekommissioner, skolenævn,  

 lærerråd, ledere af kommunale folkeskoler, statsøvelsesskoler,  

 friskoler, private grundskoler, grundskolekursus samt andre skoler,  

 kursus, institutioner m.v., som afholder folkeskolens afsluttende  

 prøver) Den 1. januar 1988 træder en ny bekendtgørelse om folkeskolens afsluttende  

 prøver i kraft.
Bekendtgørelsen skal først og fremmest ses som en justering  

 af gældende regler i overensstemmelse med den praksis, der har udviklet sig  

 siden udstedelsen af bekendtgørelsen fra 1977.
 Direktoratet skal dog fremhæve nogle ændringer i de generelle  

 bestemmelser, der er af betydning for skolernes/kursernes administration af  

 bekendtgørelsen:
1. I henhold til § 4, stk. 4  , kan elever, som er tilmeldt en  

 institution med prøveret, og som i 10. klasse ønsker at aflægge folkeskolens  

 afgangsprøve i eet eller flere fag uden at have modtaget undervisning i faget  

 i 10. klasse, aflægge den eller de ønskede prøver på deres skole.
Baggrunden  

 kan være, at eleven ønsker at tage prøven om, eller at eleven ikke har aflagt  

 prøve ved afslutningen af undervisningen i 9. klasse.
 2. I henhold til § 6, stk. 2  kan skolens leder, når der foreligger  

 særlige forhold, tillade, at elever, der har indstillet sig til prøve, men  

 som af anden grund end sygdom ikke eller kun delvis har gennemført prøven, på  

 ny indstiller sig til prøve i nærmest efterfølgende prøvetermin.
 Anmodning om tilladelse til prøveaflæggelse i henhold til § 6, stk. 2,  

 skal altså ikke mere indsendes til direktoratet.
3. I § 8  om privatister skelnes mellem personer over og under 18  

 år.
Privatister, der er fyldt 18 år ved skoleårets begyndelse, skal med  

 virkning fra den 1. januar 1988 henvende sig direkte til et amtskommunalt  

 enkeltfagskursus med ønske om prøveaflæggelse.
 Anmodning om prøveaflæggelse i maj-juni prøvetermin skal fremsættes over  

 for kurset inden 1. februar, medens anmodning om prøveaflæggelse i  

 november-januar prøvetermin skal fremsættes inden 1. september.
 Privatister over 18 år, der efter 1. januar 1988 henvender sig til  

 direktoratet med henblik på prøveaflæggelse i maj-juni prøvetermin 1988, vil  

 derfor modtage besked fra direktoratet om, at deres ansøgning er videresendt  

 til det for ansøgeren nærmestliggende enkeltfagskursus.
 Privatister under 18 år vil derimod fortsat skulle henvende sig til  

 direktoratet, jf. § 8, stk. 3.
 4. Vedrørende § 11  om elever, der kommer for sent til en prøve,  

 gøres opmærksom på, at der ikke mere skal ske indberetning til direktoratet  

 med henblik på godkendelse af prøve.
Tilladelse fra lederen til at deltage vil være udtryk for, at  

 prøveaflæggelsen godkendes.
Direktoratet skal præcisere, at det i henhold til  

 § 11 er hovedreglen, at en elev, der kommer for sent til en prøve, ikke kan  

 deltage.
 Skolens leder kan dog tillade eleven at aflægge prøve, forudsat at det må  

 anses for udelukket, at eleven har modtaget nogen oplysning om prøven, at  

 forsinkelsen er rimeligt begrundet, samt at forsinkelsen er af kortere  

 varighed.
Den sidste betingelse betyder, at skolens leder ikke kan tillade eleven at  

 deltage, hvis forsinkelsen er af en sådan varighed, at den må antages at  

 forringe elevens mulighed for at løse den stillede opgave inden det fastsatte  

 sluttidspunkt.
Dette bør skolens leder især være opmærksom på ved prøven i  

 retstavning på grund af denne prøves specielle form.
 5. I henhold til § 42  vil skolerne dog ved de mundtlige og  

 praktiske prøver i prøveterminen maj-juni 1988  kunne vælge mellem  

 prøveafholdelse i henhold til bestemmelserne i den nye bekendtgørelse og  

 prøveafholdelse i henhold til bestemmelserne i bekendtgørelse nr. 88 af 8.  

 marts 1977.
 Man skal anmode lederen af skolen/kurset om nederst på blanketten til  

 tekstopgivelser/undervisningsbeskrivelser for det enkelte hold at  

 tilkendegive, om prøven afholdes i henhold til bekendtgørelsen af 8. marts  

 1977 eller bekendtgørelsen af 12. november 1987.
Undervisningsministeriet  , Direktoratet for Folkeskolen og Seminarier m.v., den 12. november 1987 P. d. v.
