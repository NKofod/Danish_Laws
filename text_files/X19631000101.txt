 Et biludlejningsfirma klagede over, at det ved køb hos Skandinavisk  

 Motor Co. af et antal folkevogne, der var videresolgt til udlændinge, havde  

 måttet betale en højere pris pr. vogn end ved videresalg til danskere.  

 Monopoltilsynet fandt det urimeligt, at selskabet ved salg til eksportør  

 beregnede sig højere priser end ved tilsvarende salg til anvendelse her i  

 landet, og optog derfor forhandling med selskabet med henblik på at få ændret  

 denne praksis.
Et herværende biludlejningsfirma har til monopoltilsynet klaget over, at  

 det ved køb hos Skandinavisk Motor Co. af et antal folkevogne, der er  

 videresolgt til udlændinge, har måttet betale en højere pris pr. vogn end den  

 af tilsynet over for Skandinavisk Motor Co. godkendte vejledende  

 forbrugerpris.
Skandinavisk Motor Co.
A/S, der er anmeldt til  

 monopoltilsynets register som dominerende enkeltvirksomhed, er eneimportør af  

 de tyske folkevogne, som selskabet videresælger dels engros gennem en kreds  

 af forhandlere, dels detail fra egne udsalg.
Samtlige af udlejningsfirmaet  

 købte vogne er leveret gennem Skandinavisk Motor Co.'s detailforretning i  

 København.
Selskabet har som begrundelse for den højere pris på de vogne, der  

 er videresolgt til udlændinge anført, at der var tale om salg til eksport,  

 hvorfor selskabet måtte være frit stillet med hensyn til prisansættelsen for  

 disse vogne.
Prisen har været ansat i overensstemmelse med priserne i en af  

 den tyske folkevognsfabrik udsendt prisliste for vogne til eksport;  

 prislisten tilsigter, at prisen for disse vogne er ens over hele Europa  

 bortset fra differencer i leveringsomkostninger.
Monopoltilsynet har ikke ment at kunne acceptere Skandinavisk Motor Co.'s  

 synspunkter.
Ganske vist omfatter monopolloven ikke salg til eksport, hvorfor  

 tilsynet ikke har hjemmel til at gribe ind over for selskabets priser, når  

 selskabet sælger direkte til valutaudlændinge.
Derimod er selskabet efter  

 tilsynets opfattelse underkastet monopollovens bestemmelser, når det sælger  

 til eksportør.
Da selskabets forbrugerpriser kun er vejledende for forhandlere, har  

 tilsynet ikke anset det forhold at selskabet har beregnet højere priser ved  

 salg til eksportør for en overtrædelse af monopollovens § 24, hvorefter  

 forhøjelser af priser, der skal anmeldes i henhold til lovens § 6, ikke må  

 sættes i kraft uden godkendelse.
Derimod har tilsynet ud fra en vurdering af  

 sagen på grundlag af bestemmelserne i monopollovens § 11, stk. 1, anset det  

 for urimeligt, at selskabet ved salg til eksportør beregner sig højere priser  

 end ved tilsvarende salg til anvendelse her i landet.
