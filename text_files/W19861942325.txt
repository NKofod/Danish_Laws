 I en sag om afbrydelse af samkvemsret fandtes der ikke efter  

 bistandslovens § 67, stk. 2, jfr. stk. 4, at være hjemmel til at pålægge  

 kommunen at yde vederlagsfri advokatbistand.
 Ankestyrelsen henviste til, at efter lovens § 67, stk. 4, skal  

 beslutning efter § 67, stk. 2, træffes efter reglerne i lovens § 126, mens  

 der ikke i § 67, stk. 4, er en henvisning til reglen om advokatbistand i  

 lovens § 125.
 REDEGØRELSE FOR SAGEN:
 Et socialudvalg traf i august 1985 beslutning i henhold til bistandslovens  

 § 67, stk. 2, om at indskrænke et forældrepars adgang til samkvem med deres  

 barn.
 En advokat indankede på forældrenes vegne afgørelsen for amtsankenævnet.  

 Advokaten anmodede samtidig det sociale udvalg om betaling af sit salær for  

 udfærdigelse af ankeskrivelsen, 854 kr., incl. moms.
Det sociale udvalg afslog at betale regningen med den begrundelse, at  

 beslutninger truffet i medfør af bistandslovens § 67 ikke giver borgeren ret  

 til vederlagsfri advokatbistand.
Dette gælder alene, for så vidt der er tale  

 om at træffe beslutning i medfør af lovens §§ 123 og 124.
 AFGØRELSEN, DER KLAGES OVER:
 Amtsankenævnet tiltrådte det sociale udvalgs afslag på betaling af salæret  

 med den af socialudvalget givne begrundelse.
 KLAGEN TIL ANKESTYRELSEN:
 Sagen blev anket af advokaten.
 LOVGRUNDLAG:
 Bistandslovens § 125, § 126 og § 67, som affattet ved lov nr. 301 af 6.  

 juni 1984.
 ANKESTYRELSENS AFGØRELSE:
 Ankestyrelsen er enig med det sociale udvalg og amtsankenævnet i, at der  

 ikke efter bistandslovens § 67, stk. 2. jfr. stk. 4, er hjemmel til at  

 pålægge kommunen at yde vederlagsfri advokatbistand i forbindelse med  

 anvendelse af bistandslovens § 67, stk. 2.
 Ankestyrelsen skal herved henvise til, at efter bistandslovens § 67, stk.  

 4, skal beslutning efter § 67, stk. 2, træffes efter reglerne i  

 bistandslovens § 126, mens der ikke i § 67, stk. 4, er en henvisning til  

 reglen om advokatbistand i bistandslovens § 125.
 Ankestyrelsen tiltræder således amtsankenævnets afgørelse.
 Ankestyrelsen skal dog samtidig anmode det sociale udvalg om at overveje,  

 hvorvidt der kan ydes forældrene hjælp til betaling af advokatudgiften i  

 henhold til bistandslovens § 40.
