Ankestyrelsens principafgørelse O-16-98 om anbringelse uden for hjemmet uden samtykke - Børn og unge-udvalgets kompetence - valg af opholdssted Resume:
 Ankestyrelsen præciserede over for Børn og unge-udvalget, at kommunalbestyrelsen træffer beslutning om valg af konkret opholdssted, og at beslutning herom således ligger uden for Børn og unge-udvalgets kompetenceområde.
 Kassation:
Principafgørelsen er afløst af en nyere afgørelse Kassationsdato:
16-06-2009 Love:
Lov om social bistand - lovbekendtgørelse nr. 110 af 26. februar 1996 - § 66d, stk. 1 Vejledninger:
Socialministeriets vejledning nr. 218 af 15. december 1992 om bistandslovens bestemmelser om særlig støtte til børn og unge - pkt. 109 Sagsfremstilling:
Sagen vedrørte anbringelse af en dreng på 11 år uden for hjemmet.
Forvaltningen forelagde sagen for Børn og unge-udvalget med indstilling om anbringelse af en 11-årige dreng uden for hjemmet uden moderens samtykke efter bistandslovens § 35, stk. 1, nr. 1 og nr. 4. Det fremgik af indstillingen, at drengen skulle blive på en konkret børne- og ungdomspension, hvor han var blevet anbragt ved formandsbeslutning, men at han efterfølgende (ca. 14 dage) skulle anbringes på et konkret socialpædagogisk opholdssted.
 Børn og unge-udvalget traf afgørelse om anbringelse efter § 35, stk. 1, nr. 1 og nr. 4, og udvalget besluttede, at drengen skulle forblive på børne- og ungdomspensionen, indtil han på nærmere angivet dato skulle anbringes på det konkrete socialpædagogiske opholdssted.
 Udvalget begrundede beslutningerne med, at drengen i hjemmet ikke kunne få tilstrækkelige hjælpeforanstaltninger, men at han skulle være et sted, hvor der både var megen omsorg og samtidig blev stillet relevante krav.
 Afgørelse:
Ankestyrelsen tiltrådte udvalgets afgørelse om anbringelse af drengen uden for hjemmet uden moderens samtykke efter § 35, stk. 1, nr. 1 og nr. 4. Ankestyrelsen meddelte dog samtidig udvalget, at spørgsmålet om valg af opholdssted besluttes af kommunalbestyrelsen, jf. § 66 d, stk. 1, og således ligger uden for Børn og unge-udvalgets kompetenceområde.
Ankestyrelsen noterede sig, at anbringelsesstedet var i overensstemmelse med forvaltningens indstilling.
 Sagen blev indbragt for Østre Landsret, der stadfæstede Ankestyrelsens afgørelse.
