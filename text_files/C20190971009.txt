Cirkulære om budget- og regnskabssystem for kommuner (Til samtlige kommuner) I medfør af § 1 i bekendtgørelse nr. 788 af 9. august 2019 om kommunernes budget- og regnskabsvæsen, revision m.v., der er udstedt i medfør af § 37, stk. 2, § 38, stk. 2, § 40, stk. 4, § 45, stk. 1, § 46 og § 57, stk. 1 og 2, i lov om kommunernes styrelse, jf. lovbekendtgørelse nr. 47 af 15. januar 2019, fastsættes:
§ 1. Det kommunale budget- og regnskabssystem omfatter formen for kommunernes årsbudget, flerårige budgetoverslag og regnskab, krav om specifikation af de poster på årsbudgettet, hvortil kommunalbestyrelsen ved dettes endelige vedtagelse skal tage bevillingsmæssig stilling, samt krav om udarbejdelse og udsendelse af oplysninger til kommunalbestyrelsen om kommunens økonomiske forhold.
Kravene fremgår af bilag 1 til cirkulæret.
 § 2. Cirkulære om budget- og regnskabssystem for kommuner offentliggøres på Social- og Indenrigsministeriets hjemmeside under Arbejdsområder, Kommunal- og regionaløkonomi.
 Stk. 2. Ændringer eller tilføjelser til cirkulæret meddeles elektronisk til kommunerne.
 § 3. Cirkulæret træder i kraft den 12. august 2019.
