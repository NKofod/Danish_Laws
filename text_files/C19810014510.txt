(Til samtlige kommunalbestyrelser) I den nye normalstyrelsesvedtægt for kommuner, udsendt med  

 indenrigsministeriets cirkulære nr. 62 af 27. april 1981, er civilforsvar og  

 brandvæsen foreslået placeret i udvalget for teknik og miljø, jfr.  

 normalstyrelsesvedtægtens § 13, stk. 2. I note 3 er anført, at civilforsvaret  

 kun skal optages i styrelsesvedtægten i kommuner uden civilforsvarskommission  

 eller beredskabskommission.
Tilsvarende skal brandvæsen, jfr. note 4, kun  

 optages i styrelsesvedtægten i kommuner uden brandkommission eller  

 beredskabskommission.
 Indenrigsministeriet er ved behandlingen af de styrelsesvedtægter, der i  

 øjeblikket forelægges ministeriet til stadfæstelse i medfør af den kommunale  

 styrelseslovs § 2, blevet opmærksom på, at der hersker usikkerhed med hensyn  

 til den styrelsesvedtægtsmæssige behandling af civilforsvar og brandvæsen.
 I denne anledning skal man meddele:
 1. I de kommuner, hvor der findes en  

 civilforsvarskommission, eller hvor to eller flere kommunalbestyrelser  

 opretter en fælles civilforsvarskommission som led i en samordning af deres  

 civilforsvar i henhold til § 23 eller § 24 i civilforsvarsloven (lov nr. 253  

 af 27. maj 1981), skal der IKKE optages en bestemmelse om civilforsvar i  

 styrelsesvedtægten.
 2. I kommuner uden civilforsvarskommission skal  

 civilforsvaret henlægges til et af de stående udvalg, typisk udvalget for  

 teknik og miljø. Der vil ikke kunne forventes stadfæstelse af en bestemmelse,  

 hvorefter civilforsvaret henlægges til økonomiudvalget, eller stadfæstelse af  

 en styrelsesvedtægt, der ikke placerer civilforsvaret i et af de stående  

 udvalg.
 3. Indenrigsministeriet vil for så vidt angår  

 brandvæsen følge tilsvarende retningslinier som nævnt under 1 og 2 for  

 kommuner henholdsvis med og uden brandkommission.
 4. I kommuner med beredskabskommission skal hverken  

 civilforsvaret eller brandvæsen optages i styrelsesvedtægten.
5. Iøvrigt bemærkes, at kommissioner, herunder de  

 ovenfor nævnte, ikke skal nævnes i styrelsesvedtægten - bortset fra  

 ligningskommissioner, hvis medlemstal skal fastsættes i vedtægten.
Reglerne  

 om kommissioner og nævn m.v. fremgår af speciallovgivningen og bør derfor  

 ikke gentages i vedtægten.
Hvis det ønskes, kan der eventuelt i et bilag til  

 vedtægten gives en oversigt over de kommissioner m.v., som  

 kommunalbestyrelsen har nedsat.
Dette bilag er ikke genstand for  

 indenrigsministeriets stadfæstelse.
 Man skal henstille til kommunalbestyrelser at være opmærksom på  

 ovenstående ved udarbejdelse af nye styrelsesvedtægter eller ændringer af de  

 eksisterende vedtægter.
 Indenrigsministeriet, den 3. september  

 1981.
 P.M.V.
 E.B.
