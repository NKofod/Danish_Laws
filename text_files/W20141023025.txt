Ligebehandlingsnævnets afgørelse om køn - adgangsbegrænsning - ansættelse - ej medhold Klagen omhandlede en jobdatabase, der havde oprettet en CV-database for kvindelige ledere.
Dette blev gjort for at hjælpe virksomheder, der ønskede at arbejde for at få flere kvinder i ledelsen.
Virksomheden bag jobdatabase havde underskrevet Ligestillingsministeriets Charter for flere kvinder i ledelse.
Nævnet fandt, at oprettelsen af databasen ikke forhindrer virksomheder i at søge efter både mandlige og kvindelige emner, ligesom egnede emner kunne indkaldes til jobsamtale uanset om de var mænd eller kvinder.
 Klager fik derfor ikke medhold i klagen.
 Klagen drejer sig om påstået forskelsbehandling på grund af køn i forbindelse med, at en virksomhed der formidler kontakt mellem arbejdsgivere og jobsøgende, havde oprettet en CV-database for kvindelige ledere.
Ligebehandlingsnævnets afgørelse Det var ikke i strid med ligestillingsloven, at en virksomhed der formidler kontakt mellem arbejdsgivere og jobsøgende, havde oprettet en CV-database for kvindelige ledere.
Sagsfremstilling Indklagede er en virksomhed, der via en hjemmeside formidler kontakt mellem jobsøgende og arbejdsgivere.
 Jobsøgende kan udfylde et CV på hjemmesiden, og i forbindelse med dette kan den jobsøgende afkrydse et felt og dermed angive, at man er kvindelig leder.
Den jobsøgende kvinde får da sit CV lagt i en CV-database, hvor virksomheder specifikt kan søge efter kvindelige ledere.
CV-database bliver desuden brugt som en mailingliste til at invitere kvindelige lederkandidater til arrangementer, og databasen har i kraft af dette udviklet sig til at være en netværksgruppe.
Parternes bemærkninger Klager gør gældende, at der sker særbehandling af kvindelige ansøgere.
 Han mener, at indklagede bør åbne databasen for både mænd og kvinder eller oprette en tilsvarende database for mænd.
Indklagede gør gældende, at virksomheden har underskrevet Ligestillingsministeriets Charter for flere kvinder i ledelse, og at indklagede i den forbindelse lancerede CV-databasen for potentielle kvindelige ledere.
Formålet med database er at give virksomheder, der ønsker at arbejde for flere kvinder i ledelse, mulighed for at finde frem til potentielle emner.
 Indklagede henviser til, at Ligebehandlingsnævnet allerede i 2008 traf afgørelse, hvorefter oprettelsen af et undersite, som udelukkende var for kvinder ikke var i strid med ligestillingsloven.
 Indklagede henviser også til, at selvom der eksisterer en database for kvinder, er det meget nemt for arbejdsgivere at søge blandt både mandlige og kvindelige lederemner, og at langt de fleste virksomheder i praksis gør dette.
Ligebehandlingsnævnets bemærkninger og konklusion Indklagede har oprettet en CV-database, som udelukkende er for kvinder.
Ligebehandlingsnævnet har lagt vægt på, at oprettelsen af denne database ikke betyder, at virksomheder ikke kan søge efter både mandlige og kvindelige emner.
Virksomhederne har ligeledes mulighed for at indkalde de emner, som findes egnet, til samtale, uanset om der er tale om mænd eller kvinder.
 Nævnet finder på den baggrund, at der ikke er tale om hverken direkte eller indirekte forskelsbehandling på grund af køn.
 Klagen afvises derfor.
