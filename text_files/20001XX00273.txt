Skriftlig fremsættelse (31. januar  

 2001) Kulturministeren (Elsebeth Gerner Nielsen):
 Herved tillader jeg mig for Folketinget at  

 fremsætte:
 Forslag til lov om billedkunst.
(Lovforslag nr.
L 151).
Lovforslaget har til formål  at fremme billedkunsten  

 i hele Danmark.
Der stilles forslag om oprettelse af et Billedkunstråd  

 bestående af fem fagkyndige medlemmer, der beskikkes for en periode af  

 fire år uden mulighed for umiddelbar genbeskikkelse.
Kulturministeren udpeger to af medlemmerne, Akademiraadet  

 og Statens Kunstfonds repræsentantskab udpeger hver et medlem, medens  

 et medlem udpeges af Foreningen af Danske Kunstmuseer og Foreningen af Danske  

 Kunsthaller i fællesskab.
Kulturministeren udpeger  

 Billedkunstrådets formand blandt medlemmerne.
Billedkunstrådets opgave er at fremme billedkunsten  

 i hele landet ved at yde tilskud til billedkunstnerisk produktion,  

 kunstneriske udsmykninger og formidling af værker af nulevende  

 kunstnere.
Billedkunstrådet kan rådgive Kulturministeriet og  

 andre i billedkunstfaglige spørgsmål.
Rådet kan på  

 eget initiativ behandle spørgsmål vedrørende billedkunst  

 og fremsætte erklæringer herom.
Med hensyn til tilskud til den kunstneriske produktion  

 skal tilskuddene være med til at dække de omkostninger, der  

 medgår til kunstværkernes udfærdigelse, herunder honorar  

 til kunstneren for det konkrete værk.
Såfremt værket bliver  

 solgt, skal produktionsstøtten tilbagebetales helt eller delvis, alt  

 efter om salgsprisen dækker omkostningerne ved værkets  

 frembringelse.
Lovforslaget medfører endvidere, at Statens  

 Kunstfonds Billedkunstneriske Udsmykningsudvalgs bevilling og funktion  

 overføres til Billedkunstrådet.
Rådet nedsætter  

 blandt sine medlemmer Billedkunstrådets Udsmykningsudvalg, der  

 består af tre medlemmer.
Billedkunstrådets formand er født  

 formand for Udsmykningsudvalget.
Udvalget skal fra den 1. januar 2002  

 varetage de funktioner, som indtil den dato varetages af Statens Kunstfonds  

 billedkunstneriske udsmykningsudvalg.
Principperne i Kunstfondens hidtidige  

 regler om kunstnerisk udsmykning agtes videreført.
Hvad angår tilskud til formidling af nulevende  

 kunstneres værker, skal tilskuddene medgå til finansiering af  

 udgifter i forbindelse med udstillinger.
Billedkunstrådet vil desuden  

 kunne yde tilskud til kunsthaller og andre kunstudstillingsinstitutioner i  

 Danmark.
Rådet fastsætter vilkårene herfor i det konkrete  

 tilfælde.
Billedkunstrådet udarbejder forud for hvert  

 finansår en plan for rådets aktiviteter til kulturministerens  

 godkendelse.
Planen skal indeholde en angivelse af de tilskudsrammer, der  

 foreslås afsat til lovens formål.
Rådet har den endelige  

 administrative afgørelse vedrørende tildeling af den konkrete  

 støtte til lovens formål.
Det foreslås, at hver amtskommune i landet kan  

 nedsætte et amtskommunalt billedkunstråd.
Disse råds  

 formål er at virke til fremme af billedkunsten inden for amtskommunen.  

 Billedkunstrådene kan rådgive lokale myndigheder i  

 billedkunstneriske spørgsmål, yde støtte til kunst og  

 medvirke til gennemførelsen af lokale udsmykningsopgaver.  

 Billedkunstrådene består af fem medlemmer, hvoraf amtsrådet  

 udpeger de tre medlemmer.
To af de af amtsrådet udpegede medlemmer skal  

 være billedkunstnere og skal udpeges blandt kunstnerne på den  

 fortegnelse over billedkunstnere, som Akademiraadet udfærdiger i  

 medfør af lov nr. 1287 af 20. december 2000. Fortegnelsen  

 udfærdiges til brug for den ved den nævnte lov indførte  

 skattemæssige afskrivningsmulighed for kunstnerisk udsmykning ved ny-,  

 om- og tilbygning af erhvervsmæssigt benyttede bygninger.
Et medlem  

 udpeges af Foreningen af Danske Kunstmuseer og Foreningen af Kunsthaller i  

 Danmark blandt kunstmuseerne og kunsthallerne i amtskommunen.
Et medlem  

 udpeges af kommuneforeningen.
Formanden for det amtskommunale  

 billedkunstråd skal være billedkunstner eller kunstkyndig.  

 Billedkunstrådene beskikkes for fire år ad gangen.  

 Kulturministeren kan fravige reglerne om de amtskommunale  

 billedkunstråd i forbindelse med indgåelse af regionale  

 kulturaftaler.
 Billedkunstrådet kan udbetale faste mindre  

 grundtilskud til de amtskommunale billedkunstråd under  

 forudsætning af mindst tilsvarende amtskommunal finansiering.
Det foreslås endvidere, at der indføres  

 lovhjemmel til, at de statslige og statsstøttede museer og de  

 statslige og statsstøttede kunsthaller og udstillingssteder skal  

 betale vederlag til kunstnerne for lån af deres værker til  

 udstillinger på institutionerne.
Institutionernes udgifter til  

 vederlaget vil blive kompenseret ved et statstilskud, der finansieres af de  

 midler, der er afsat til den gældende ordning.
 Der foreslås endeligt en moderniseret lovhjemmel for  

 fastsættelse af nærmere regler for Det Kongelige Akademi for de  

 Skønne Kunster og for Charlottenborg Udstillingsbygning.
 Idet jeg i øvrigt henviser til lovforslaget med  

 bemærkninger, skal jeg anbefale lovforslaget til Folketingets hurtige  

 og velvillige behandling.
