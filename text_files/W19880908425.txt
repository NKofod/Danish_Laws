Ankestyrelsens principafgørelse O-14-88 om kontanthjælp - tilbagebetaling - tilkendelse af førtidspension - invaliditetsbeløb - hjælp til ægtefællen - opgørelse af tilbagebetaling måned for måned Resume:
En klient fik tilkendt førtidspension med tilbagevirkende kraft for en periode, hvor hun havde fået kontanthjælp dels som enlig dels som samlevende med sin ægtefælle.
Tilbagebetaling af kontanthjælp ved modregning i den efterbetalte pension skulle ske efter følgende retningslinier:
 1. invaliditetsbeløbet for efterbetalingsperioden skulle ikke medregnes ved opgørelsen af modregning for kontanthjælp i den efterbetalte pension.
 2. Opgørelsen af modregningen skulle foretages måned for måned.
 3. Tilbagebetaling kunne ikke kræves af større beløb end pensionen.
 4. Den kontanthjælp, der måtte anses for ydet til ægtefællen, skulle ikke modregnes i pensionsefterbetalingen.
 Kassation:
Principafgørelsen har ikke længere vejledningsværdi Kassationsdato:
05-06-2009 Love:
Lov om social bistand - lovbekendtgørelse nr. 829 af 1. oktober 1992 - § 26, stk. 4 Sagsfremstilling:
 En kvinde K, som i en årrække havde fået kontanthjælp efter bistandsloven, fra maj 1984 efter § 37, stk. 4, fik tilkendt invalidepension/førtidspension med virkning fra den 1. oktober1983.
 Det var oplyst, at K den 29. marts 1983 indgik ægteskab, men at ægtefællen først blev løsladt fra afsoning den 22. december 1983. Den 23. november 1984 blev K separeret, men ægtefællen fraflyttede ifølge folkeregisteret først hjemmet den 27. december 1984. Den20. december 1984 udbetaltes kontanthjælp til K udmålt under hensyn til, at hun fortsat samlevede med ægtefællen.
 Ved afgørelse af 22. juli 1986 tiltrådte Ankestyrelsen en af social og sundhedsforvaltningen truffet afgørelse, hvorefter den kontanthjælp K og den daværende ægtefælle havde fået udbetalt i perioden fra K's ansøgning om pension og indtil første udbetaling af pension i januar 1985 skulle tilbagebetales, således at den blev modregnet i efterbetalingen af invalidepension/førtidspension.
Efter Ankestyrelsens afgørelse klagede K til Folketingets Ombudsmand og anførte, at hun fandt det urimeligt, at den kontanthjælp hendes tidligere ægtefælle havde modtaget, skulle modregnes i efterbetalingen.
K anførte videre, at hendes tidligere ægtefælles kontanthjælp ikke var tilbagebetalingspligtig.
 Folketingets Ombudsmand anmodede i anledning af klagen Ankestyrelsen om en udtalelse om, hvorvidt den del af pensionsefterbetalingen, som udgjorde invaliditetsbeløbet for efterbetalingsperioden, var blevet berørt af den foretagne modregning, samt om opgørelsen var foretaget for hele efterbetalingsperioden eller måned for måned.
Socialministeriets bekendtgørelse af 24. september 1984 om forsøg med faste ydelser efter bistandsloven.
Efter bekendtgørelsens pkt. 6, kan ydelser til kompensation for invaliditet - herunder invaliditetsydelse og invaliditetsbeløbet - ikke fradrages i den beregnede kontanthjælp.
 Ankestyrelsens afgørelse i en tidligere sag den 2. juni 1987. Ved denne afgørelse, som ikke har været offentliggjort, fandt Ankestyrelsen ikke, at der kunne foretages modregning overfor den del af pensionsefterbetalingen, der udgjordes af invaliditetsbeløbet.
 Ved afgørelser offentliggjort i Sociale Meddelelser nr. 0-77-86 og 0-78-86 har Ankestyrelsen afgjort, at den opgørelse af tilbagebetalingskravet for kontanthjælp, der sker ved tilkendelse af førtidspension, skal ske måned for måned.
Ved Højesterets dom af 16. april 1985 underkendte Højesteret synspunktet om, at  begge ægtefæller hæfter solidarisk for tilbagebetalingspligtig kontanthjælp, jf.
SM 0-64-85.
Ved afgørelse af 3. september 1986 fandt Ankestyrelsen, at der ikke kunne kræves modregning i pensionsefterbetaling af beløb for medicinhjælp, ydet til ægtefællen til en kvinde, der fik tilkendt førtidspension jf.
SM 0-80-86.
 Afgørelse:
Invaliditetsbeløbet for efterbetalingsperioden skal ikke medregnes ved opgørelsen af modregning for kontanthjælp i den efterbetalte pension.
Ankestyrelsen henviser til sin afgørelse af 2. juni 1987.
 Opgørelsen af modregningen af kontanthjælpen i efterbetalingen af førtidspension skal foretages måned for måned, jf. afgørelserne offentliggjort i SM'ere 0-77-86 og 0-78-86.
 Der kan ikke kræves tilbagebetaling af større beløb end pensionen.
Kontanthjælp, som ansøgeren har modtaget som enlig i perioden 1.oktober til 31. december 1983 skal modregnes i pensionsefterbetalingen for denne periode.
For så vidt angår kontanthjælp i perioden 1. januar til 31. december 1984, skal der foretages følgende opgørelse af tilbagebetalingen: Af kontanthjælpen skal ansøgeren tilbagebetale beløb, som særligt er ydet til hende, samt halvdelen af den hjælp, der kan anses for ydet til fælles formål for hende og ægtefællen.
Den del af  kontanthjælpen, der således må anses for ydet til ægtefællen, skal ikke modregnes i pensionsefterbetalingen.
 Ankestyrelsens afgørelse af 22. juli 1986 ophæves.
