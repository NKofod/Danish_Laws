 Udgifter til bistand i skattesager.
 A A/S klager for indkomståret 1996 over, at de stedlige  

 skattemyndigheder ikke har godkendt udgifter til revisorbistand i forbindelse  

 med skattesag.
Det er oplyst, at selskabet i indkomståret 1996 har afholdt i alt  

 57.250 kr. til bistand i skattesag.
Udgiften kan specificeres som  

 følger:
 47.250 kr.:
Andel af faktura fra revisionsfirma 5. juli 1996 på i alt 97.725 kr.  

 ekskl. moms, punkt "assistance vedrørende skattesag for koncernen  

 omfattende mødedeltagelse og korrespondance med skattemyndigheder og  

 de involverede parter." 5.000 kr.:
Andel af faktura fra revisionsfirma af 7. november 1996 på i alt  

 35.000 kr. ekskl. moms, vedrører "assistance vedrørende  

 egentlig skatterådgivning vedrørende verserende skattesag." 5.000 kr.:
Yderligere andel af faktura fra revisionsfirma af 7. november 1996  

 på i alt 35.000 kr. ekskl. moms, vedrørende "assistance  

 vedrørende egentlig skatterådgivning vedrørende  

 verserende skattesag." De stedlige skattemyndigheder har ikke anset selskabet for berettiget til  

 fradrag for udgiften til bistand i skattesag, idet sådanne udgifter  

 iflg. § 2 i omkostningsdækningsloven ikke er fradragsberettigede.
Det  

 er skattemyndighedernes opfattelse, at den manglende fradragsret gælder  

 for enhver form for bistand, når blot bistanden har tilknytning til en  

 skattesag.
Skattemyndighederne har til støtte herfor henvist til  

 Skatteministeriets cirkulære nr. 90 af 24. maj 1994. Af  

 cirkulærets punkt 5 fremgår, at den manglende fradragsret ikke  

 kun gælder i tilskudsberettigede klagesager, men også i sager for  

 den kommunale ligningsmyndighed og øvrige skatteansættende  

 myndigheder.
Derimod gælder fradragsbegrænsningen ikke almindelig  

 skatterådgivning og udgifter til udarbejdelse af selvangivelse, der kan  

 fradrages, hvis der er hjemmel dertil i statsskatteloven.
På baggrund  

 af ovenstående har myndighederne vurderet, at der i  

 nærværende sag er tale om kyndig bistand i en skattesag, da det  

 forhold, at der er rejst en skattesag, har været årsagen og  

 anledningen til udgiftens afholdelse.
 Skattemyndighederne har bemærket, at bestemmelsen i  

 omkostningsdækningslovens § 2 fra og med januar 1997 er overflyttet til  

 ligningslovens § 7 Q, stk. 2, med en helt ændret ordlyd.
Selskabets revisor har over for Landsskatteretten nedlagt påstand  

 om, at fradrag for udgift til bistand i skattesag på 57.250 kr.  

 godkendes.
Subsidiært er nedlagt påstand om, at der skal  

 godkendes fradrag for et lavere beløb ud fra Landsskatterettens  

 skøn.
Revisoren har anført, at selskabet har afholdt udgiften  

 som følge af henvendelsen fra den kommunale skatteforvaltning, der  

 senere resulterede i en ændring af skatteansættelsen for 1996 den  

 5. december 1995. Udgiften vedrører fremskaffelse af fakta, behandling  

 heraf samt mødedeltagelse og korrespondance med  

 skattemyndighederne.
 Revisoren har henvist til cirkulære om omkostningsdækning af  

 udgifter til sagkyndig bistand i skattesager, cirkulære nr. 90 af 24.  

 maj 1994. I cirkulærets punkt 1.4 er anført, at skattesagen -  

 for at være tilskudsberettiget - efter sin art skal kunne indbringes  

 for Landsskatteretten, og at der skal være tale om en sag mellem en  

 skattemyndighed og en fysisk eller juridisk person.
 Der er endvidere af revisor henvist til, at det af cirkulærets punkt  

 5.2. fremgår, at fradragsbegrænsningen ikke omfatter udgifter til  

 almindelig skatterådgivning eller til udfærdigelse af  

 selvangivelse, ligesom det tilføjes, at det vil bero af en fortolkning  

 af de almindelige regler om fradrag for driftsomkostninger om sådanne  

 udgifter kan fradrages.
Det er på denne baggrund revisorens opfattelse, at cirkulærets  

 anvisninger klart indikerer, at der foreligger skattemæssigt fradrag  

 for en række udgifter til skattespørgsmål.
Denne  

 fradragsret støttes således direkte på statsskattelovens §  

 6 a, og er ikke omfattet af fradragsbegrænsningen i  

 omkostningsdækningslovens § 2.
Revisoren har videre henvist til, at det ikke i  

 omkostningsdækningsloven er defineret, hvad der dels skal forstås  

 ved en "skattesag" dels "bistand". I forlængelse heraf er  

 anført, at når der i relation til "skatteopkald" fra  

 skattemyndighederne udføres hjælp til en virksomhed - f.eks. fra  

 et revisionsfirma - vil assistancen oftest svare til, hvad virksomhedens  

 bogholdere eller lignende er i stand til at udsende eller dokumentere over  

 for skattemyndighederne.
Udgifterne til en sådan assistance findes  

 således at være fradragsberettigede, uanset om virksomhederne har  

 betalt et revisionsfirma for assistancen.
Endvidere er af revisor henvist til "Skatteretten III" p. 646-47 (Engholm  

 Jacobsen m.fl.) hvoraf fremgår, at visse udgifter under en skattesag  

 til uddybning, supplering eller klargørelse af regnskabet, i  

 princippet kan siges at vedrøre eller være led i den  

 tilbørlige regnskabsudarbejdelse m.v.
Endvidere er henvist til  

 bemærkningerne til lovændringen i forbindelse med  

 ophævelsen af omkostningsdækningsloven og overførslen af  

 fradragsbegrænsningen til ligningslovens § 7 Q, herunder at  

 fradragsbegrænsningen typisk kun har virkning i sager, hvor den  

 kommunale skattemyndighed foretager en skatteansættelse, der fraviger  

 det selvangivne.
Yderligere er henvist til, at det af forslag L267  

 vedrørende omkostningsdækningsloven i skatte- og afgiftssager  

 fremsat den 5. april 2000 i bemærkningerne er forudsat, at der allerede  

 i dag kan fratrækkes udgifter i tilknytning til en skattesag.
Revisoren  

 finder på den baggrund, at de udgifter der i den konkrete sag er  

 afholdt indtil den af skatteforvaltningen foretagne ændring i december  

 1995, ikke kan anses som bistandsudgifter i en skattesag, og at disse  

 udgifter derfor er at anse som fradragsberettigede efter statsskattelovens §  

 6 a.
 Landsskatteretten skal udtale:
Udgifter til revisorbistand kan fradrages, såfremt bistanden  

 vedrører erhvervelsen af indtægter, som skal medregnes ved  

 indkomstopgørelsen eller afholdelsen af udgifter, som kan fradrages  

 ved indkomstopgørelsen, jf. statsskattelovens § 6, stk. 1, litra a.  

 Såfremt bistanden vedrører rene formuedispositioner eller  

 formuesfæren/indtægtskilden, kan udgifterne ikke fradrages.  

 Udgifter til udarbejdelse af en erhvervsvirksomheds regnskab og opstilling af  

 årsregnskab, herunder udfyldelse af virksomhedsskemaer, er  

 fradragsberettigede.
Derimod må udgifter til udarbejdelse af  

 skatteyderens personlige indkomstopgørelse m.v. anses for  

 privatudgifter, som ikke er fradragsberettigede.
 I henhold til omkostningsdækningslovens § 2 kan udgifter til bistand  

 i skattesager ikke fradrages ved indkomstopgørelsen.
Landsskatteretten kan ikke tilslutte sig revisorens opfattelse af, at der  

 først kan tales om bistandsudgifter  i en skattesag efter at den  

 kommunale skattemyndighed har foretaget skatteansættelsen, og at alle  

 bistandsudgifter indtil dette tidspunkt er fradragsberettigede efter  

 statsskattelovens § 6 a.
Retten skal herved bemærke, at skattesagen i  

 relation til den kommunale skatteforvaltning er slut, når  

 skatteansættelsen er foretaget, og at der herefter ikke i relation til  

 denne myndighed normalt vil fremkomme yderligere bistandsudgifter.
Retten finder, at den af selskabet afholdte udgift til revisorbistand, som  

 primært er afholdt forud for skatteforvaltningens ændring den 5.  

 december 1995, i det væsentligste, når henses til fakturaernes  

 ordlyd, vedrører udgift til assistance ved mødedeltagelse,  

 ført korrespondance samt førte drøftelser i forbindelse  

 med skattesagen.
Da retten ikke finder grundlag for at udøve et  

 skøn over eventuelt fradragsberettigede udgifter på basis af den  

 foretagne revisoruddybning ca. 3 år efter arbejdets udførelse  

 vil den påklagede ansættelse herefter være at  

 stadfæste.
