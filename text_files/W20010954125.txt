Betalingskorrektion.
Virksomhedsoverdragelse,  

 igangværende arbejder.
 A ApS klager for indkomståret 1997 over, at de stedlige  

 skattemyndigheder har nægtet adgang til betalingskorrektion.
Det fremgår af sagens oplysninger, at anparterne i A ApS er ejet med  

 50 % af B, mens de resterende 50 % er ejet af C, der er B's søn.
B  

 ejer endvidere alle anparterne i D ApS.
D ApS drev elinstallationsvirksomhed indtil den 1. juli 1996, hvor driften  

 blev overdraget til det klagende selskab.
Ved denne overdragelse blev  

 værdien af igangværende arbejder ansat til 1.407.737 kr.
 Ved afgørelse af 27. marts 2000 foretog de stedlige  

 skattemyndigheder en forhøjelse af den skattepligtige indkomst for D  

 ApS for indkomståret 1996 med 1.131.383 kr., idet  myndigheden fandt,  

 at parterne havde værdiansat de igangværende arbejder for lavt,  

 idet bl.a. ufakturerede, men afsluttede, arbejder ikke var medtaget, ligesom  

 man fandt, at der ved værdiansættelsen ikke var taget hensyn til,  

 i hvilket indkomstår indkomsten rettelig hørte hjemme.
 Samtidig blev indkomsten for det klagende selskab forhøjet med et  

 tilsvarende beløb for indkomståret 1997, der omfattede perioden  

 1/10 1996 - 30/9 1997, idet man fandt, at selskabet i forbindelse med  

 overdragelsen havde modtaget et skattepligtigt tilskud, jf. statsskattelovens  

 § 4.
 Endelig foretog den stedlige skatteforvaltning en forhøjelse af B's  

 aktieindkomst med 565.691 kr., idet forvaltningen fandt, at beløbet  

 måtte anses som maskeret udlodning for denne, idet han fandtes at have  

 begunstiget sønnen med 50 % af den forøgede værdi af de  

 igangværende arbejder.
 Ved skrivelse af 19. juni 2000 anmodede selskabernes advokat  

 selskabsligningen om nedsættelse af de pågældende  

 forhøjelser, idet det klagende selskab agtede at påtage sig  

 betalingsforpligtelse i medfør af ligningslovens § 2, stk. 4, over for  

 D ApS.
 Ved skrivelse af 20. juni 2000 blev de afsagte afgørelser  

 påklaget til Landsskatteretten.
Den 26. juni 2000 traf selskabsligningen den nu påklagede  

 afgørelse, hvorefter man ikke ville tillade  

 "betalingsomgørelse" efter ligningslovens § 2, stk. 4.  

 Afgørelsen er begrundet med, at forhøjelsen af selskabernes  

 indkomst skyldes forhold, der er holdt uden for såvel regnskaber som  

 selvangivelser.
Det er hertil bemærket, at en omgørelse efter  

 lovens § 2, stk. 4, i et tilfælde som det foreliggende, hvor parterne  

 efter myndighedernes opfattelse reelt har samarbejdet om at udeholde  

 skattepligtige indtægter, ville være stik imod lovens hensigt,  

 idet alle ville have et gratis forsøg på udeholdelse af  

 indtægter ved handel mellem koncernforbundne selskaber, hvilket ikke  

 kan have været lovgivers hensigt.
 Selskabets advokat har påklaget afgørelsen af 26. juni 2000,  

 hvor han har nedlagt påstand om, at anmodningen om betalingskorrektion  

 efterkommes.
 Til støtte herfor har han gjort gældende, at  

 forhøjelsen af det klagende selskabs indkomst er en sekundær  

 justering, der følger af forhøjelsen af D's indkomst for  

 indkomståret 1996, og at denne må bortfalde i medfør af  

 ligningslovens § 2, stk. 4, såfremt det klagende selskab påtager  

 sig en betalingsforpligtelse over for D ApS vedrørende den yderligere  

 værdi af igangværende arbejder, og at betingelserne herfor er  

 opfyldt i det konkrete tilfælde, idet der er tale om overdragelse af et  

 aktiv, ligesom der er tale om en kontrolleret transaktion.
 Advokaten har hertil henvist til det af Ole Bjørn i Skattepolitisk  

 Oversigt 1999 nr. 2 s. 58, anførte, hvorefter parternes subjektive  

 forhold er uden betydning for vurderingen, ligesom der er henvist til Malene  

 Kerzel "Hovedaktionærdispositioner", 2000, s. 166, hvor det er  

 anført, at adgangen for hovedaktionærer "for at undgå den  

 ekstra beskatning, der som bekendt er konsekvensen af en anvendelse af  

 fiktionsmodellen, imidlertid (synes) udvidet betragteligt", hvorved Kerzel  

 har henvist til betalingsforpligtelsen.
Det må således kunne lægges til grund, at der ikke kan  

 indfortolkes yderligere betingelser for at opnå betalingskorrektion i  

 medfør af ligningslovens § 2, stk. 4. Det er derfor forkert, når  

 skattemyndigheden sammenholder ligningslovens § 2, stk. 4, med  

 skattestyrelseslovens § 37 C.
Spørgsmålet om god eller ond tro  

 er ikke relevant.
Told- og Skattestyrelsen har under sagens behandling for Landsskatteretten  

 indstillet de påklagede afgørelser stadfæstet.
Det er  

 herved bemærket, at der på trods af myndighedernes kvalificering  

 af forholdet som en korrektion af værdiansættelsen af de  

 igangværende arbejder i stedet er tale om et spørgsmål om,  

 hvilket selskab, der er rette indkomstmodtager af de pågældende  

 indtægter.
Det, der reelt er sket, er, at overdragerselskabet for  

 længst havde erhvervet ret til de pågældende  

 indtægter, men at man havde ladet køberselskabet udfakturere  

 tilgodehavenderne for at få flyttet midler over i dette selskab, hvor  

 sønnen havde en ejerandel.
Der skal således ske beskatning hos  

 overdragerselskabet, idet dette selskab er rette indkomstmodtager af disse  

 indtægter.
Der er ikke tale om, at det er en  

 værdiansættelse, der korrigeres, hvorfor ligningslovens § 2, stk.  

 4, ikke finder anvendelse.
Dette er også i overensstemmelse med  

 Landsskatterettens afgørelse i TfS 2001.176.
Selskabets advokat har hertil bemærket, at bestemmelsen  

 ifølge forarbejderne gjaldt alle interne aftaler og samhandelsforhold.  

 Der var derfor tale om en transaktion i det foreliggende tilfælde.  

 Myndighederne havde da også opfattet situationen som en forkert  

 værdiansættelse af de igangværende arbejder.
Det man skulle  

 holde sig for øje var, at der var tale om, at korrektionen rettede sig  

 mod selve overdragelsen og dermed værdiansættelsen, og ikke mod  

 periodiseringen af de igangværende arbejder.
En korrektion som  

 følge af en forkert periodisering ville ikke medføre  

 korrektioner omfattet af bestemmelsen hos hovedaktionæren.
I denne sag  

 havde den primære korrektion ført til hele to sekundære  

 korrektioner, nemlig tilskuddet til køberselskabet og den maskerede  

 udlodning til hovedaktionæren.
 Det er videre bemærket, at Told- og Skattestyrelsen opfatter sagen  

 som et spørgsmål om rette indkomstmodtager af de såkaldte  

 igangværende arbejder, der ubestridt var færdiggjorte arbejder,  

 hvorfor sælgerselskabet havde erhvervet ret til indtægterne.  

 Denne indstilling kan ikke være korrekt, idet der i så fald ikke  

 ville være foretaget den sekundære justering hos  

 hovedaktionær, men alene den primære i det overdragende selskab.  

 Sagen her adskiller sig således tillige fra situationen i TfS 2001.176,  

 hvor der ikke var nogen aftaler eller transaktioner mellem de to subjekter,  

 hvorom tvisten omkring den rette indtægtsplacering gik.
 Landsskatteretten udtaler:
Det fremgår af ligningslovens § 2, stk. 1, at interesseforbundne  

 parter ved opgørelsen af den skattepligtige indkomst skal anvende  

 priser og vilkår for handelsmæssige eller økonomiske  

 transaktioner i overensstemmelse med, hvad der kunne være opnået,  

 hvis transaktionerne var afsluttet mellem uafhængige parter.
Af  

 bestemmelsens stk. 4 fremgår, at såfremt der er foretaget  

 ændringer i ansættelsen af den skattepligtige indkomst i henhold  

 til stk. 1, da kan den skattepligtige undgå yderligere  

 følgevirkninger (sekundære justeringer) ved at forpligte sig til  

 betaling i overensstemmelse med de i stk. 1 anvendte priser og vilkår.
 Bestemmelserne er indsat i ligningsloven ved lov nr. 432 af 26. juni 1998  

 med ikrafttræden den 28. juni 1998. Bestemmelsens stk. 4 har virkning  

 for ændringer af den skattepligtige indkomst, der foretages efter den  

 28. juni 1998, jf. lovens § 4, stk. 4.
Retten finder i denne sag at kunne lægge til grund, at de stedlige  

 skattemyndigheder ved afgørelserne af 27. marts 2000 forhøjede  

 indkomsten for D ApS med 1.131.383 kr. for indkomståret 1996, idet  

 ufakturerede, men afsluttede, arbejder af dette omfang ikke var  

 indtægtsført i selskabet.
Tilsvarende findes der ved  

 værdiansættelsen i forbindelse med virksomhedsoverdragelsen ikke  

 at være taget hensyn til værdien af disse endnu ikke fakturerede  

 arbejder, som er sat til et tilsvarende beløb.
 Retten finder herefter, at myndighederne ved ansættelserne har  

 ændret vilkårene for den økonomiske transaktion mellem de  

 to interesseforbundne selskaber - virksomhedsoverdragelsen - idet det  

 købende selskab er anset at have betalt 1.131.383 kr. for lidt for  

 posten "igangværende arbejder". Forholdet findes således at  

 være omfattet af bestemmelsen i ligningslovens § 2, stk. 4, jf. stk. 1,  

 hvorfor der gives medhold i den nedlagt påstand.
