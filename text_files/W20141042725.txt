 SU - udenlandsk statsborger - beskæftigelse - 5 års ophold.
En udenlandsk statsborger, der ikke var EU-statsborger, havde ikke ret til SU på baggrund af beskæftigelse, da hun ikke havde arbejdet 30 timer om ugen i 2 år umiddelbart op til uddannelsens påbegyndelse.
Det kunne ikke føre til en ændret vurdering, at hun i gennemsnit havde arbejdet mere end 30 timer om ugen, da SU-bekendtgørelsens krav er mindst 30 timer hver uge.
Det kunne heller ikke føre til ret til SU, at hun havde boet i Danmark i mere end 5 år, da den første opholdstilladelse var givet med henblik på uddannelse.
Din klage vedrørende afslag på ret til SU I brev af 9. september 2014 har du klaget over Styrelsen for Videregående Uddannelsers (herefter: styrelsen) afgørelse af 8. september 2014 om, at du ikke har ret til SU.
Ankenævnets afgørelse Nævnet tiltræder styrelsens afgørelse af 8. september 2014 om, at du ikke har ret til SU.
Retsgrundlag SU-loven (dagældende lovbekendtgørelse nr. 661 af 29. juni 2009, nu lovbekendtgørelse nr. 39 af 15. januar 2014) indeholder bl.a. følgende bestemmelser (uddrag):
§ 2 a.
Uddannelsessøgende kan få uddannelsesstøtte, når de er danske statsborgere.
(. . .) Stk. 4. Undervisningsministeren kan fastsætte regler om udenlandske statsborgeres ret til SU til uddannelse i Danmark og udlandet.
 SU-bekendtgørelsen (bekendtgørelse nr. 792 af 25. juni 2014) indeholder bl.a. følgende bestemmelser (uddrag):
§ 9. En uddannelsessøgende, der ikke er dansk statsborger, kan få støtte til en uddannelse i Danmark, når den uddannelsessøgende opfylder de almindelige betingelser, jf.
SU-lovens kapitel 1, samt opfylder en af følgende betingelser:
(. . .) 6) Umiddelbart før påbegyndelsen af den uddannelse, der søges støtte til, har haft sammenhængende registreret ophold i Danmark i mindst 2 år med mindst 30 timers erhvervsarbejde ugentligt.
Med erhvervsarbejde forstås, at den uddannelsessøgende på grundlag af en gyldig arbejdstilladelse enten har haft ordinært arbejde med ordinær aflønning i arbejdsretlig forstand eller arbejde som selvstændig erhvervsdrivende.
Lønnet praktik og andre uddannelsesperioder med løn kan ikke sidestilles med erhvervsarbejde.
Det er en betingelse, at arbejdsgiveren er registreret hos de statslige told- og skattemyndigheder som indeholdelsespligtig efter kildeskatteloven.
Det er en betingelse for at blive betragtet som selvstændig erhvervsdrivende, at den uddannelsessøgende er momsregisteret eller registreret som lønsumsafgiftspligtig.
 7) Umiddelbart før ansøgningstidspunktet har haft sammenhængende registreret ophold i Danmark i mindst 5 år, når de ikke har taget ophold i Danmark med henblik på uddannelse.
Stk. 2. Har erhvervsarbejdet, jf. stk. 1, nr. 6, ikke været sammenhængende eller har det ikke ligget umiddelbart før uddannelsens påbegyndelse, har den uddannelsessøgende dog adgang til uddannelsesstøtte, hvis den eller de mellemliggende perioder har været 1) af sammenlagt højst 3 måneders varighed, 2) perioder med arbejdsløshed registreret hos arbejdsformidlingen, 3) perioder af højst 6 måneders varighed, der er anvendt til arbejdsmarkedsuddannelse, sprogskole og lignende uddannelsesaktiviteter, 4) sygdomsperioder eller 5) aftjening af værnepligt i hjemlandet.
 Stk. 3. Med erhvervsarbejde, jf. stk. 1, nr. 6, sidestilles perioder på sammenlagt 1 år efter de regler, der gælder på arbejdsmarkedet, hvor ansøgeren i forbindelse med fødsel eller adoption har passet eget barn.
Begrundelse Vedr. dit tidligere arbejde, § 9, stk. 1, nr. 6 Om du har ret til SU på baggrund af dit erhvervsarbejde i Danmark vil afhænge af, om du forud for ansøgningstidspunktet den 1. august 2014 havde haft sammenhængende registreret ophold i Danmark i mindst 2 år med mindst 30 timers erhvervsarbejde ugentligt.
Du har haft sammenhængende registreret ophold i mere end 2 år.
Din eventuelle ret til SU skal herefter afgøres ud fra de tilgængelige oplysninger om, hvor mange timers erhvervsarbejde, du har haft i de seneste to år forud for ansøgningstidspunktet den 1. august 2014, med mulighed for forlængelse af to års-perioden med indtil tre måneder.
 Ifølge de tilgængelige oplysninger fra eIndkomst har du i perioden fra 1. maj 2012 og indtil 1. august 2014 ikke haft mindst 30 timer ugentligt i alle uger (120 timer om måneden) i september 2012, i februar 2013, i september 2013 og i hele perioden fra og med maj til og med juli 2014.
 Det kan ikke føre til en ændret vurdering, at du sammenlagt i perioden har haft mere end 30 timers ugentligt arbejde i gennemsnit i perioden, da der er krav om mindst 30 timers ugentligt arbejde hver uge.
 Du har derfor ikke ret til SU efter SU-bekendtgørelsens § 9, stk. 1, nr. 6.
Vedr. ophold i Danmark i 5 år, SU-bekendtgørelsens § 9, stk. 1, nr. 7 Styrelsen oplyser i brev af 15. oktober 2014, at styrelsen har lagt vægt på, at opholdstilladelse til praktikanter gives til personer, som arbejder i kortere perioder i Danmark som led i en uddannelse, og at du har fået opholdstilladelse som praktikant som led i en uddannelse.
Styrelsen vurderer derfor, at du har taget ophold i Danmark med henblik på uddannelse.
Ankenævnet finder, at der ikke er grundlag for at tilsidesætte styrelsens fortolkning af begrebet praktikant, og finder derfor i lighed med styrelsen, at du har taget ophold i Danmark med henblik på uddannelse.
Du kan derfor ikke erhverve ret til SU på baggrund af SU-bekendtgørelsens § 9, stk. 1, nr. 7. Det kan ikke føre til en ændret vurdering, at du senere er blevet meddelt en opholdstilladelse på baggrund af beskæftigelse, og at denne opholdstilladelse er blevet gjort tidsubegrænset.
 Du har derfor ikke ret til SU efter SU-bekendtgørelsens § 9, stk. 1, nr. 7.
Sagsfremstilling Det fremgår blandt andet af Det Centrale Personregister, at du er [ikke EU] statsborger, at du indrejste i Danmark den 20. juni 2006, og at du siden uafbrudt har haft ophold i Danmark.
Det fremgår blandt andet af Integrationsportalen, at din første opholdstilladelse blev meddelt efter udlændingelovens § 9c, stk. 1, som landbrugspraktikant.
Det fremgår endvidere af Integrationsportalen, at du siden er blevet meddelt opholdstilladelse på baggrund af beskæftigelse efter udlændingelovens § 9a, stk. 2, nr. 6, og at du den 12. december 2013 er blevet meddelt tidsubegrænset opholdstilladelse.
 Det fremgår blandt andet af www.nyidanmark.dk, at et praktikophold skal have en faglig og tidsmæssig tilknytning til ens påbegyndte eller erhvervede uddannelse i hjemlandet Praktikopholdet skal således være fagligt relevant for den påbegyndte eller afsluttede uddannelse i hjemlandet.
 Det fremgår blandt andet af oplysninger fra eIndkomstregistret trukket den 3. september 2014, at du i 2014 havde mere end 120 timers beskæftigelse hver måned for månederne januar og februar og igen i perioden 21. marts til 4. april 2014.
 Det fremgår blandt andet af oplysninger fra eIndkomstregistret trukket den 3. september 2014, at du i 2013 havde mindre end 120 timers beskæftigelse i februar (hvor du havde 90 timer) og august (hvor du havde 113 timer). De resterende 10 måneder havde du minimum 120 timers beskæftigelse hver måned.
 Det fremgår blandt anet af oplysninger fra eIndkomstregistret trukket den 3. september 2014, at du fra og med maj måned 2012 havde mindre end 120 timers beskæftigelse i september 2012 (88 timer). De resterende måneder i 2012 fra og med maj måned havde du minimum 120 timers beskæftigelse hver måned.
 Det fremgår af en række indsendte ansættelseskontrakter, at du har været ansat på fuld tid med en gennemsnitlig arbejdstid på 37 timer ugentligt.
 Det fremgår af ansøgning om SU modtaget den 16. juli 2014 på uddannelsesstedet, at du søger SU fra og med august måned 2014 til og med november måned 2014.
 Det fremgår blandt andet af oplysningsskema til udenlandske statsborgere modtaget den 5. august 2014, at du er [ikke EU] statsborger, at du er indrejst i Danmark den 19. juni 2006, at du har arbejdet i Danmark i perioden fra og med juni 2006 til og med august 2008 og igen fra og med juni 2009 til og med april 2014 med en ugentlig arbejdstid på 37 timer, og at du har været under uddannelse på en landbrugsskole i perioden fra og med august 2008 til og med december 2008.
 Styrelsen har ved brev af 8. september 2014 meddelt dig afslag på tildeling af SU.
 Du har i brev af 9. september 2014 klaget til Ankenævnet for Statens Uddannelsesstøtteordninger og bl.a. anført, at du har boet i Danmark i mere end 8 år, at du har tidsubegrænset opholdstilladelse og at du ikke forstår baggrunden for afslaget.
 Ved mail af 30. september 2014 har styrelsen uddybet begrundelsen for afslaget af 8. september 2014. Styrelsen har blandt andet oplyst, at selvom du har boet i Danmark i mere end 5 år, så tog du oprindeligt ophold i Danmark på baggrund af uddannelse.
Styrelsen har endvidere oplyst, at du i 2 år og 3 måneder forud for ansøgningstidspunktet (det vil sige fra den 1. maj 2012) skal have haft mindst 30 timers ugentligt arbejde i 2 år fratrukket 2 gange 6 ugers ferie i løbet af 2 år.
Der må endvidere være 3 måneder, hvor kravet til beskæftigelse ikke er opfyldt.
Det betyder, at du i perioden fra og med den 1. maj 2012 skal have haft mindst 21½ måned med mindst 120 timers beskæftigelse.
Efter styrelsens vurdering opfylder du betingelserne i 19 måneder ud af de 21½ måneder.
Ved mail af 13. oktober 2014 har du fastholdt din klage.
Du anfører til støtte for klagen, at der inden for dit erhverv er meget varierende arbejdstider som følge af sæsonarbejde, at du gennemsnitligt siden 1. maj 2012 har haft langt flere timer end 30 timer ugentligt, og at du siden 4. juni 2009 har haft opholdstilladelse på baggrund af beskæftigelse.
 Styrelsen har i brev af 15. oktober 2014 videresendt sagen sammen med en udtalelse til ankenævnet.
Ankenævnet har ved brev af 20. oktober 2014 fremsendt sagens akter til dig, således at du havde lejlighed til at fremkomme med bemærkninger hertil.
Ankenævnet har ikke modtaget bemærkninger fra dig i den anledning.
