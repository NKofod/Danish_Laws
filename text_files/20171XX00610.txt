Skriftlig fremsættelse (28. februar 2018) Børne- og socialministeren (Mai Mercado):
 Herved tillader jeg mig for Folketinget at fremsætte:
Forslag til lov om ændring af dagtilbudsloven og lov om folkeskolen (Styrket kvalitet i dagtilbud, øget fleksibilitet og frit valg for forældre m.v.) (Lovforslag nr.
L 160) Formålet med lovforslaget er at styrke kvaliteten i dagtilbuddene samt at give forældre med børn i dagtilbud øget fleksibilitet og valgmuligheder.
Som led i at styrke kvaliteten i dagtilbuddene foreslås det blandt andet, at der fastsættes en ny lovgivningsmæssig ramme for den pædagogiske læreplan.
Den nye ramme skal skabe en fælles retning for dagtilbuddenes arbejde, hvor udgangspunktet for arbejdet er trygge og stimulerende pædagogiske læringsmiljøer for alle børn.
Som en del af den nye ramme for den pædagogiske læreplan foreslås det blandt andet, at der fastsættes et fælles pædagogisk grundlag, som skal udgøre det fundament, der stås på i arbejdet med den pædagogiske læreplan og børns trivsel og læring i dagtilbud i Danmark.
Det foreslås endvidere, at evalueringen af den pædagogiske læreplan blandt andet skal forholde sig til sammenhængen mellem det pædagogiske læringsmiljø i dagtilbuddet og børnenes trivsel, læring, udvikling og dannelse, og at lederen af dagtilbuddet har ansvar for at etablere en evalueringskultur i dagtilbuddet, som skal udvikle og kvalificere det pædagogiske læringsmiljø.
 Det foreslås videre, at kommunalbestyrelsen skal sikre, at dagtilbuddene i relation til den pædagogiske opgave alene ledes med udgangspunkt i den pædagogiske læreplan og i overensstemmelse med dennes børnesyn og brede læringsforståelse.
 Herudover foreslås det, at der fastsættes krav om, at der i fritidshjem og SFO skal arbejdes med de pædagogiske læreplanstemaer eller de kompetenceområder, der arbejdes med i børnehaveklassen i den periode, hvor børn slutter i børnehaven, og frem til, at de begynder i skole.
 Endelig foreslås det, at der indføres krav om, at private pasningsordninger skal tilrettelægges, så de fremmer børns læring gennem trygge læringsmiljøer.
Som led i at øge fleksibiliteten for forældre foreslås det blandt andet, at forældre, som afholder fravær efter barselsloven, får mulighed for at få en deltidsplads 30 timer om ugen i et dagtilbud til børn i husstanden.
Det foreslås endvidere, at forældre med skæve arbejdstider får bedre muligheder for at få passet deres børn uden for dagtilbuddenes almindelige åbningstider, idet de gives mulighed for et kombinationstilbud i form af en deltidsplads i et dagtilbud og et tilskud til fleksibel pasning.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
