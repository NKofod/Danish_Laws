Ankestyrelsens principafgørelse O-37-94 om boligindretning - støvsanering - ældre bolig - barn med allergi overfor husstøv og husstøvmider Resume:
 Der kunne ydes støtte til udskiftning af tæppebelægning i et værelse, som blev benyttet som opholds- og soverum af en astmapatient med påvist allergi overfor husstøv og husstøvmider.
 Tæppet var et kunststoftæppe limet på beton, hvori der var påvist husstøvmider.
 Ankestyrelsen fandt, at der kunne opnås en forbedring af symptomerne ved udskiftning af tæppebelægningen, hvorfor pågældende var berettiget til støtte.
 Kassation:
Principafgørelsen har ikke længere vejledningsværdi Kassationsdato:
08-06-2009 Love:
Lov om social bistand - lovbekendtgørelse nr. 829 af 1. oktober 1992 - § 59, stk. 1 Vejledninger:
Socialministeriets cirkulære nr. 152 af 17. december 1986 om hjælp til boligindretning, omsorgsarbejde og befordring efter bistandsloven - Sagsfremstilling:
 Faderen til en dengang 16-årig astmapatient med påvist allergi overfor husstøv og husstøvmider ansøgte kommunen om hjælp til udskiftning af gulvbelægning i datterens værelse.
Ansøger boede i et ældre hus.
Der var fast gulvtæppe af kunststof med underliggende betongulv i datterens værelse og der forekom efter det oplyste mange husstøvmider i boligen, specielt i madras (som senere blev udskiftet) og gulv i datterens værelse.
 Kommunen afslog ansøgningen under henvisning til, at der ikke var nogen dokumentation for, at udskiftningen ville medføre nogen bedring i datterens helbredsmæssige tilstand, idet husstøvmider efter kommunens opfattelse skyldtes fugtighed.
 Ankenævnet ændrede kommunens afgørelse, idet nævnet efter de fore liggende lægelige oplysninger fandt, at udskiftning af gulvbelægning var nødvendig, når hensås til lidelsen, og da udskiftningen efter nævnets opfattelse kunne afhjælpe eller i betydelig grad formindske de helbredsmæssige ulemper ved opholdet i eget hjem.
 Sagen blev behandlet i principielt møde med henblik på stillingtagen til, om der fortsat er grundlag for at yde hjælp til udskiftning af gulvbelægning til personer, som lider af astma, og har husstøv- og husstøvmideallergi.
 Afgørelse:
 Ankestyrelsen fandt, at det på grundlag af den eksisterende viden på området er tvivlsomt om en astmapatient med husstøvmideallergi kan gøres symptomfri ved tilbundsgående støvsanering af boligen, idet den nødvendige effekt også afhænger af andre forhold, særligt fugtighedsforholdene i boligen.
I den konkrete sag var der tale om en astmapatient med påvist allergi overfor husstøv og husstøvmider.
Der var tale om udskiftning af et pålimet kunststoftæppe, hvori der var påvist husstøvmider i stort tal, i et opholdslokale, som også blev benyttet som soveværelse.
 Under disse omstændigheder antog Ankestyrelsen, at der kunne opnås en forbedring af symptomerne, som kunne begrunde gennemførelse af foranstaltningen.
 Ankestyrelsen tiltrådte herefter ankenævnets afgørelse.
