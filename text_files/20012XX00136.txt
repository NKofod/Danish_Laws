Skriftlig fremsættelse (27. februar  

 2002) Justitsministeren Herved tillader jeg mig for Folketinget at  

 fremsætte:
 Forslag til lov om ændring af lov om forbud mod  

 tv-overvågning mv. (Tv-overvågning af pengeautomater,  

 vekselautomater og pengetransportbiler).
(Lovforslag nr.
L 138).
Lovforslaget går ud på at tillade  

 tv-overvågning med videooptagelse mv. af udendørs pengeautomater  

 og valutavekslingsautomater samt af pengetransportbiler på visse  

 betingelser.
Formålet er at forbedre mulighederne for at forebygge og  

 opklare navnlig røverier og anden berigelseskriminalitet.
Efter forslaget må tv-overvågningen kun  

 foretages af (eller efter anmodning fra) den, som har rådighed over  

 pengeautomaten/valutavekslingsautomaten eller pengetransportbilen.
Desuden  

 skal tv-overvågningen være indrettet på en sådan  

 måde, at der kun optages billeder af personer, som benytter penge-  

 eller valutavekslingsautomaten, eller som befinder sig i umiddelbar  

 nærhed af pengetransportbilen.
 Baggrunden for lovforslaget er en henvendelse fra  

 Finansrådet, som over for Justitsministeriet har foreslået, at  

 der åbnes mulighed for, at pengeinstitutter kan tv-overvåge  

 penge- og vekselautomater, pengetransportbiler og gadearealer uden for  

 pengeinstitutternes facader.
Finansrådet har oplyst, at der gennem de seneste 6-7  

 år har været en stigende tendens i antallet af røverier og  

 røveriforsøg rettet mod pengeinstitutter, og at der gennem de  

 senere år også har været et stigende antal forsøg  

 på svindel i forbindelse med ekspeditioner ved penge- og  

 vekselautomater.
Denne udvikling er sket, selv om pengeinstitutsektoren har  

 foretaget betydelige investeringer for at sikre filialer og pengetransporter  

 bedre mod den nævnte kriminalitet.
Loven om forbud mod tv-overvågning indeholder et  

 generelt forbud mod tv-overvågning af gade, vej, plads eller lignende  

 område, som benyttes til almindelig færdsel.
Der gælder  

 visse undtagelser fra forbudet, bl.a. for tv-overvågning, som ikke er  

 forbundet med optagelse af billeder på videobånd mv., når  

 den foretages som led i overvågning af egne indgange og facader.
Loven bygger på en afvejning af hensynet til  

 privatlivets fred over for hensynet til de sikkerhedsmæssige og  

 kriminalpræventive fordele, der kan være forbundet med  

 tv-overvågning.
Den foreslåede begrænsede udvidelse af  

 adgangen til tv-overvågning er udtryk for en sådan afvejning.
For så vidt angår pengetransportbiler  

 lægger Justitsministeriet bl.a. vægt på, at der vil  

 være tale om en meget begrænset undtagelse fra det generelle  

 forbud   dels fordi undtagelsen kun skal omfatte de relativt få  

 særligt indrettede køretøjer, som udelukkende anvendes  

 til pengetransporter, dels fordi der kan stilles krav om, at  

 tv-overvågningen indrettes således, at der kun optages billeder  

 af personer, som befinder sig i umiddelbar nærhed af  

 køretøjet.
Justitsministeriet lægger endvidere vægt  

 på, at tv-overvågning i disse tilfælde må forventes  

 at være et meget effektivt middel med henblik på at bekæmpe  

 røverier mv.
For så vidt angår penge- og vekselautomater  

 lægger Justitsministeriet også vægt på, at der vil  

 være tale om en begrænset undtagelse fra det generelle forbud,  

 idet der kan stilles krav om, at tv-overvågningen indrettes på en  

 sådan måde, at der kun optages billeder af personer, som befinder  

 sig i umiddelbar nærhed af automaten.
Med den gældende lovs  

 generelle krav om skiltning mv. vil det endvidere være sikret, at  

 personer, som af en eller anden grund ikke ønsker at blive  

 fotograferet ved automaten, kan vælge at hæve eller veksle penge  

 et andet sted.
Justitsministeriet lægger desuden vægt på,  

 at tv-overvågning også i disse tilfælde må forventes  

 at ville være et meget effektivt middel med henblik på at  

 bekæmpe svindel med betalingskort mv.
 Justitsministeriet finder derimod, at der ikke bør  

 åbnes mulighed for, at pengeinstitutter kan foretage  

 tv-overvågning med videooptagelse mv. af gadearealer uden for  

 filialerne.
En sådan fotografering kan ikke begrænses  

 på samme måde som ved penge- og vekselautomater samt  

 pengetransportbiler, men vil komme til at omfatte et stort antal  

 tilfældigt forbipasserende personer, som slet ikke har noget  

 ærinde i pengeinstituttet.
Dette må ses i sammenhæng med,  

 at det næppe ville være velbegrundet at begrænse en  

 sådan undtagelse fra overvågningsforbudet til pengeinstitutter,  

 men det måtte i givet fald overvejes at udvide undtagelsen til en  

 række andre erhvervsdrivende, som erfaringsmæssigt også er  

 særligt udsatte for røverier og anden berigelseskriminalitet  

 f.eks. døgnkiosker.
Hertil kommer, at pengeinstitutterne har mulighed  

 for at foretage en række andre forebyggende foranstaltninger inde i  

 filialernes ekspeditionslokaler.
Ifølge Finansrådet anvender  

 enkelte filialer allerede i dag røg- og farvepatroner, som  

 ødelægger udbyttet ved røverier, og nogle  

 pengeinstitutter gør endvidere forsøg med installering af  

 såkaldte tidsforsinkelseslåse, som medfører, at f.eks. et  

 pengeskab først kan åbnes et stykke tid efter, at der er  

 låst op.
Desuden kan politiet efter omstændighederne  

 iværksætte tv-overvågning uden for pengeinstitutter mv.,  

 hvis der er en særlig mistanke om forestående røverier,  

 hærværk mv.
 Idet jeg i øvrigt henviser til lovforslaget og de  

 ledsagende bemærkninger, skal jeg herved anbefale forslaget til Det  

 Høje Tings velvillige behandling.
