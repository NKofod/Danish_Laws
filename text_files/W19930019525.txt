Et byrådsmedlem blev meddelt et bødeforelæg på 6.000 kr. for  

 overtrædelse af skattekontrollovens § 13, stk. 2. Den pågældende havde  

 fratrukket kontingenter til fagforeninger i større omfang, end der var  

 afholdt udgifter hertil.
Efter en konkret vurdering ansås den pågældende for  

 valgbar.
(Fra Valgbarhedsnævnet (j.nr. 471/1993) til et byråd) I skrivelse af 7. oktober 1993 har byrådet i henhold til § 101, stk. 4, i  

 den kommunale valglov indberettet, at byrådsmedlem NN har vedtaget et af  

 Skatteministeriet, Told- og Skattestyrelsen, meddelt bødeforelæg på 6.000 kr.  

 for overtrædelse af skattekontrollovens § 13, stk. 2.
Det fremgår af sagen, at den pågældende har fratrukket kontingenter til  

 fagforeninger på selvangivelserne for indkomstårene 1986-89 i større omfang  

 end der er afholdt udgifter hertil.
Forholdet vedrører både den pågældende og  

 dennes ægtefælle.
Den pågældende har fratrukket 12.534 kr. for meget og for  

 den pågældende ægtefælle er der fratrukket 11.725 kr. for meget.
 I denne anledning skal man meddele, at Valgbarhedsnævnet har fundet, at  

 den begåede handling - uanset de krav, der må stilles til personer, der  

 beklæder hverv som medlem af kommunale råd - ikke i almindeligt omdømme gør  

 den pågældende uværdig til at være medlem af kommunale råd, jf. den kommunale  

 valglovs § 4.
 Den pågældende må derfor anses for valgbar.
