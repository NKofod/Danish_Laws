Skriftlig fremsættelse (6. februar 2019) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov anvendelse af multilateral konvention til gennemførelse af tiltag i dobbeltbeskatningsoverenskomster til forhindring af skatteudhuling og overskudsflytning (Lovforslag nr.
L 160) Regeringen har et politisk ønske om at indgå flere dobbeltbeskatningsoverenskomster og arbejder aktivt for at udbygge og vedligeholde Danmarks net af dobbeltbeskatningsoverenskomster, bl.a. af hensyn til varetagelse af dansk erhvervslivs og danske borgeres globale interesser samt bekæmpelse af skatteundgåelse.
Dobbeltbeskatningsoverenskomster kan således bidrage til økonomisk udvikling og vækst ved at skabe klarhed over virksomheders skattemæssige forhold og ved at sikre rimeligheden i, at dobbeltbeskatning undgås.
På denne måde forbedres samhandlen til gavn for begge parter.
Regeringen lægger således stor vægt på, at danske virksomheder har de bedst mulige forhold i udlandet, og det har høj prioritet for regeringen, at der løbende indgås nye og bedre dobbeltbeskatningsoverenskomster med andre lande.
Der blev derfor i 2016 nedsat en DBO Task Force, hvor erhvervsorganisationerne er repræsenteret og løbende er med til at klarlægge, hvilke lande der kan være behov for at få en ny dobbeltbeskatningsoverenskomster med, og hvilke eksisterende dobbeltbeskatningsoverenskomster der med fordel kunne revideres.
Skatteministeriet har på den baggrund intensiveret arbejdet med at styrke det danske netværk af dobbeltbeskatningsoverenskomster.
Dobbeltbeskatningsoverenskomsterne tjener også et andet vigtigt formål, nemlig bekæmpelse af international skatteundgåelse, bl.a. ved at sikre imod dobbelt ikke-beskatning samt ved at styrke samarbejdet mellem landenes skattemyndigheder.
Danmark skal til stadighed være med i forreste række på dette område, og vi skal udnytte enhver mulighed, der byder sig for dette.
 Jeg er derfor glad for med dette lovforslag at kunne præsentere den multilaterale konvention til gennemførelse af tiltag i dobbeltbeskatningsoverenskomster til forhindring af skatteudhuling og overskudsflytning og at foreslå, at Danmark anvender konventionen på sine dobbeltbeskatningsoverenskomster, når betingelserne for dette er opfyldt.
 Den multilaterale konvention er udarbejdet i OECD/G20-regi som et led i det såkaldte BEPS-projekt (Base Erosion and Profit Shifting). Formålet med konventionen er, at landene på en enkel måde skal kunne tilpasse deres dobbeltbeskatningsoverenskomster inden for konventionens rammer.
Konventionen indeholder en række tiltag til forhindring af skatteudhuling og overskudsflytning.
Konventionen indeholder endvidere bestemmelser om, at tvister kan afgøres ved en voldgiftsprocedure.
Herved sikres det i højere grad end hidtil, at dobbeltbeskatning også i tvivlstilfælde kan undgås, og at tvister kan afgøres, uden at sager måske skal trække ud i mange år i to landes retssystemer uden sikkerhed for, at der faktisk findes en løsning.
Dette har været stærkt efterspurgt af dansk erhvervsliv.
Konventionens forskellige bestemmelser vil være gældende for allerede eksisterende dobbeltbeskatningsoverenskomster i det omfang, at parterne er enige om dette.
Samtidig er konventionens bestemmelser i alt væsentligt indarbejdet i OECDs model for dobbeltbeskatningsoverenskomster, og de kommer hermed i vid udstrækning til at danne grundlag for fremtidige dobbeltbeskatningsoverenskomster.
Regeringen arbejder som nævnt for, at der skal komme flere og bedre dobbeltbeskatningsoverenskomster til gavn for danske virksomheder og borgere.
Den multilaterale konvention falder helt i tråd med regeringens indsats på dette område.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
