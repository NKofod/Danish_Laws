Hensættelse,  

 fratrædelsesgodtgørelse A bank A/S klager for indkomståret 1997 over, at Told- og  

 Skattestyrelsen ikke har godkendt fradrag for hensættelse til  

 fratrædelsesgodtgørelse.
Det fremgår af sagens oplysninger, at banken i indkomståret  

 1997 under ekstraordinære udgifter har foretaget en hensættelse  

 vedrørende senioraftaler på 6.198.400 kr.
Omhandlede  

 senioraftaler blev indgået med ansatte, der indenfor en  

 årrække skulle fratræde stillinger i banken.
På det  

 tidspunkt, hvor den enkelte senioraftale blev indgået med den ansatte  

 blev der opgjort en godtgørelse og et pensionsvedligehold, som det  

 ansatte havde krav på at få udbetalt på  

 fratrædelsestidspunktet.
Den foretagne hensættelse  

 vedrørende senioraftaler på 6.198.400 kr. er opgjort på  

 grundlag af indgåede senioraftaler i 1997, og beløbet kunne  

 på tidspunktet for aftalernes indgåelse opgøres helt  

 nøjagtigt.
 Der er fremlagt en kopi af en repræsentativ senioraftale, hvori det  

 hedder:
"Dato December 1997.
 Senioraftale med xxx cpr. nr. xxx.
 Ikrafttræden:
 1. august 2000.
 Organisatorisk tilhørsforhold:
 Region X.
 Arbejdsopgaver:
 Fortsat arbejdsopgaver som medarbejder i sekretariatet i region X.
 Ophør:
 Pr. 31. juli 2000 ophører dit ansættelsesforhold i A bank A/S  

 uden yderligere varsel.
 Fratrædelsesaftale:
 I forbindelse med din fratræden den 31. juli 2000 betaler banken en  

 fratrædelsesgodtgørelse på 9 måneders løn  

 excl. pensionsbidrag (løntrin 18).  

 Fratrædelsesgodtgørelsen udbetales på  

 fratrædelsestidspunktet.
 Pensionsvedligehold:
 Herudover foretager banken pensionsvedligehold fra  

 fratrædelsestidspunktet og til det fyldte 65. år, svarende til  

 13,5% af løntrin 18. Beløbet indbetales på  

 fratrædelsestidspunktet på en livrente hos  

 forsikringsselskab.
 Personalevilkår:
 Som anført i bankens personale- og seniorpolitik.
 Opsigelse:
Aftalen er uopsigelig fra bankens side i hele perioden under  

 forudsætning af, at ansættelsesforholdet ikke misligholdes af  

 medarbejderen.
Medarbejderen kan opsige sin ansættelse i banken og  

 dermed aftalen, jf. funktionærlovens regler.
 Dødsfald:
 Ved dødsfald eller sygdom, der medfører uarbejdsdygtighed  

 (mistet 2/3 erhvervsevne) inden fratrædelsestidspunktet (31. juli 2000)  

 bortfalder senioraftalen og erstattes af de normale funktionærretlige  

 regler.
 Lovgivning:
 Eventuelle fremtidige lovændringer vil ikke kunne begrunde  

 ændringer i aftalen.
 Accept:
 For en god ordens skyld bedes du venligst bekræfte ovenstående  

 aftale ved underskrift på vedlagte genpart, og returnere den til  

 Personaleafdelingen.
Med venlig hilsen A bank" Told- og Skattestyrelsen har bemærket, at fradragsberettigede  

 udgifter normalt kan fradrages, når der er opstået en retlig  

 forpligtelse til at afholde udgiften, også selvom beløbet endnu  

 ikke er forfaldent, jf. ligningsvejledningen 1998, E.A.3.2. og A.A.2.2.  

 Styrelsen har herefter gjort gældende, at retserhvervelsestidspunktet i  

 nærværende sag ikke er tidspunktet for senioraftalernes  

 indgåelse, men tidspunktet for medarbejderens fratræden.
Der er  

 til støtte herfor henvist til Landsskatterettens kendelse i TfS  

 1991.422, hvor Landsskatteretten fandt, at krav på  

 fratrædelsesgodtgørelse efter funktionærlovens § 2a blev  

 erhvervet ved opsigelsen, men at udbetalingen af godtgørelsen var  

 betinget af, at medarbejderen fratrådte sin stilling.  

 Retserhvervelsestidspunktet blev således udskudt til  

 fratrædelsestidspunktet.
Styrelsen har i forlængelse heraf anført, at udbetalingen i  

 nærværende sag tilsvarende er betinget af, at medarbejderen  

 fratræder som forudsat i aftalen.
Hvis f.eks. medarbejderen  

 misligholder ansættelsesforholdet eller opsiger aftalen og får  

 ansættelse i et andet pengeinstitut eller bliver syg og dermed  

 uarbejdsdygtig, bortfalder aftalen og dermed kravet på  

 godtgørelse.
Det er styrelsens opfattelse, at der foreligger en aftale  

 med suspensive betingelser, hvilket medfører, at der først er  

 fradrag, når betingelserne er opfyldt dvs. når medarbejderen  

 fratræder sin stilling.
For så vidt angår bankens henvisning til praksis om  

 hensættelse vedrørende krav på afspadsering har styrelsen  

 anført, at i TfS 1996.227 skete retserhvervelsen på  

 optjeningstidspunktet, og at  medarbejderens krav på  

 afspadsering (krav på udbetaling ved fratræden, dødsfald  

 eller bortvisning) var ubetinget ved regnskabets afslutning - og kunne ikke  

 efterfølgende bortfalde.
Såfremt afspadseringsforpligtelsen  

 bortfaldt ved fratræden af stilling trådte en  

 betalingsforpligtelse i stedet.
Herved adskiller sagen i TfS 1996.227 sig fra  

 nærværende sag, hvorfor TfS 1996.227 ifølge styrelsen ikke  

 er relevant for nærværende sag.
Der er endelig henvist til ligningsvejledningens afsnit A.A.2.1, hvoraf  

 det fremgår, at der ikke er et enkelt gældende  

 periodiseringsprincip, der kan anvendes på alle områder.
Selvom  

 der indgås f.eks. en lejeaftale eller aftale om underholdsbidrag eller  

 understøttelse i henhold til en forpligtelseserklæring er  

 fradrags- og beskatningstidspunktet efter praksis da også først  

 på betalingstidspunktet.
 Bankens repræsentant har over for Landsskatteretten nedlagt  

 påstand om, at banken har fradrag for hensættelse til  

 fratrædelsesgodtgørelse på 6.198.400 kr. i  

 hensættelsesåret 1997 og ikke i de år, hvor medarbejderne  

 fratræder.
Repræsentanten har gjort gældende, at Told- og  

 Skattestyrelsens nægtelse af fradrag bygger på, at  

 forpligtelsestidspunktet for banken først indtræder på det  

 tidspunkt, hvor medarbejdernes retserhvervelse indtræder.
Dette er  

 ifølge repræsentanten et forkert udgangspunkt, da medarbejdernes  

 retserhvervelse ingen betydning har for tidspunktet for bankens fradragsret.  

 Bankens fradragsret indtræder på det tidspunkt, hvor der  

 opstår en retlig forpligtelse for banken.
Aftalen er endelig for banken  

 på tidspunktet for indgåelsen af fratrædelsesaftalen, idet  

 de indgåede aftaler ikke efterfølgende kan ændres fra  

 bankens side.
For banken foreligger der således ingen suspensiv  

 udskydelse af forpligtelsen, og der er henvist til TfS 1996.227, hvor der  

 kunne opnås fradrag for hensættelse til skyldig afspadsering,  

 også selvom afspadseringsforpligtelsen bortfaldt ved  

 fratræden.
Repræsentanten har uddybende anført, at der er tale om en  

 fradragsberettiget driftsomkostning.
Ifølge ligningsvejledningen 1999,  

 E.A.3.2., opstår der fradragsret, når der er indtrådt en  

 endelig forpligtelse til at afholde udgiften, og beløbet kan  

 opgøres endeligt.
Derimod stilles der ikke krav om, at beløbet  

 er betalt eller forfaldent til betaling.
 Det er repræsentantens opfattelse, at i hvert fald 3  

 landsskatteretskendelser har interesse ved afgørelsen af,  

 hvornår den endelige forpligtelse med hensyn til  

 fratrædelsesgodtgørelse opstår og kan opgøres:
"Kendelse TfS 1996.  227 Kendelsen omhandler den situation, hvor en virksomhed opnår fradrag  

 for skyldig afspadsering, også selv om afspadseringsforpligtelsen er  

 bortfaldet ved fratræden af stilling.
Fratrædelsesgodtgørelse er kun ydet til medarbejdere med lang  

 anciennitet i banken.
Ordningen kan derfor sammenlignes med optjening af  

 afspadsering som beskrevet i ovennævnte kendelse.
Den enkelte kan siges  

 at have optjent en ret til fratrædelsesgodtgørelse, ligesom en  

 ret til afspadsering blev optjent i den refererede kendelse.
Kendelsen underbygger påstanden om, at bankens endelige retlige  

 forpligtelse til at afholde fratrædelsesgodtgørelsen  

 indtræder på det tidspunkt, hvor aftale indgås mellem  

 medarbejderen og banken, selv om medarbejderens ret til  

 fratrædelsesgodtgørelse bortfalder ved misligholdelse af  

 ansættelsesforholdet fra medarbejderens side, eller hvis den ansatte  

 inden fratrædelsestidspunktet dør eller bliver uarbejdsdygtig  

 som følge af sygdom, og aftalen dermed bortfalder og erstattes af  

 normale funktionærretlige regler.
Kendelsen underbygger dermed bankens  

 ret til at fratrække de hensatte fratrædelsesgodtgørelser  

 i det år, hvor aftalerne bliver indgået.
Kendelse TfS 1991.442 Kendelsen omhandler, hvornår en medarbejder anses for at have  

 erhvervet retten og dermed beskatningspligten til  

 fratrædelsesgodtgørelse efter funktionærlovens § 2a.  

 Kendelsen indeholder, at medarbejderens retserhvervelse og dermed beskatning  

 efter dagældende  lov om særlig indkomstskat blev udskudt til det  

 tidspunkt, hvor medarbejderen fratrådte.
Efter bankens opfattelse er  

 praksis afløst af bestemmelsen i ligningslovens § 7 O (nu § 7 U) og  

 kildeskattelovens § 46, stk. 2, hvorefter der nu skal ske tilbageholdelse af  

 kildeskat senest 6 måneder efter indkomstmodtagerens  

 retserhvervelse.
I styrelsens sagsfremstilling af 29. marts 2000 sammenblandes  

 medarbejderens retserhvervelsestidspunkt med det tidspunkt, hvor banken  

 forpligtes til at udbetale fratrædelsesgodtgørelse og dermed kan  

 fratrække udgiften til fratrædelsesgodtgørelserne som en  

 udgift.
Man anvender blandt andet følgende argumentation "at  

 retserhvervelsestidspunktet ikke er tidspunktet for aftalens indgåelse,  

 men tidspunktet for medarbejderens fratræden". Efter bankens opfattelse  

 forsøger man at fastslå medarbejderens retserhvervelse.
 Efter bankens opfattelse kan denne afgørelse ikke  

 understøtte, at banken ikke kan fradrage hensatte  

 fratrædelsesgodtgørelser i aftaleåret, da kendelsen  

 omfatter medarbejderens retserhvervelse men ikke virksomhedens.
Kendelse 1989.558 I denne sag fandt Landsskatteretten ikke, at der var grundlag for at  

 godkende et revisionsfirmas hensættelser vedrørende afspadsering  

 og overarbejde, idet forpligtelsens omfang ikke kunne fastsættes med  

 tilstrækkelig sikkerhed.
Landsskatteretten bemærkede, at i henhold til statsskattelovens § 6,  

 stk. 1, litra a, var der fradrag for udgifter, som i årets løb  

 var anvendt til at erhverve, sikre og vedligeholde indkomsten.
Det  

 bemærkedes herved, at det ikke var en betingelse for fradrag, at  

 beløbet faktisk var betalt eller var forfaldent til betaling.
Det  

 afgørende var, hvorvidt der var opstået en endelig og retlig  

 forpligtelse til at betale det pågældende beløb, samt at  

 beløbet kunne opgøres endeligt.
Kendelsen understøtter derfor bankens ret til at fradrage de  

 hensatte beløb til fratrædelsesgodtgørelse i  

 aftaleåret, da der ikke, for banken, foreligger nogen suspensiv  

 udskydelse af forpligtelsen.
Fra tidspunktet for indgåelsen af  

 fratrædelsesaftalerne foreligger der efter bankens opfattelse endelige  

 aftaler, der kan opgøres nøjagtigt.
Banken har derfor  

 fradragsret i aftaleåret." Landsskatteretten bemærker, at en arbejdsgivers udgifter til  

 fratrædelsesgodtgørelse kan fradrages efter statsskattelovens §  

 6 a, på det tidspunkt hvor der er opstået en endelig retlig  

 forpligtelse til at afholde udgiften.
Etablering af en endelig retlig  

 forpligtelse forudsætter, at der er indgået en klar aftale om  

 fratrædelsesgodtgørelsen, og at aftalen ikke er betinget af  

 opfyldelse af nærmere angivne forhold.
I nærværende sag har  

 A bank A/S indgået omhandlede senioraftaler om  

 fratrædelsesgodtgørelser i indkomståret 1997. Imidlertid  

 er udbetaling af fratrædelsesgodtgørelse i henhold til  

 senioraftalen betinget af, at medarbejderen fratræder sin  

 stilling på den i senioraftalen angivne dato, at medarbejderen  

 ikke misligholder ansættelsesforholdet, at medarbejderen ikke  

 dør inden fratrædelsestidspunktet, og at medarbejderen  

 ikke opsiger sin stilling efter funktionærlovens regler.
Det er  

 på denne baggrund rettens opfattelse, at banken i indkomståret  

 1997 alene havde indgået betingede aftaler om  

 fratrædelsesgodtgørelser med de pågældende  

 medarbejdere.
Landsskatteretten finder herefter, at A bank A/S ikke i indkomståret  

 1997 har påtaget sig en endelig retlig forpligtelse til at afholde  

 udgiften på 6.198.400 kr.
Retten er enig med Told- og Skattestyrelsen  

 i, at banken først påtager sig en endelig retlig forpligtelse  

 til at afholde udgiften til fratrædelsesgodtgørelse på  

 tidspunktet for den enkelte medarbejders fratræden af stillingen.
A  

 bank A/S' udgifter til fratrædelsesgodtgørelse vil herefter  

 være at fratrække efterhånden som de pågældende  

 medarbejdere fratræder.
