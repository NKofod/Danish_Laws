 I § 7, stk 2, i en overenskomst var det bestemt, at den ugentlige  

 arbejdstids længde kunne variere, hvis virksomhed og arbejdere var enige  

 herom, blot den gennemsnitlige ugentlige arbejdstid var 37 timer.  

 Forudsætningen herfor var dog, at det var tilkendegivet ved opslag eller  

 anden form for meddelelse, hvorledes arbejdstiden var fordelt over  

 kalenderået.
Et fagforbund påstod under et fællesmøde, at en virksomhed havde  

 begået overenskomstbrud ved at lade arbejderne arbejde 1/2 time mere end 37  

 timer ugentligt.
Arbejdsgiverforeningen ville ikke erkende, at overenskomsten  

 var overtrådt.
Under et forberedende retsmøde i Arbejdsretten opfordrede  

 fagforbundet arbejdsgiverforeningen til at pålægge virksomheden at anvende 37  

 timers arbejdsuge, med mindre det på forhånd var fastlagt og tilkendegivet  

 over for arbejderne, hvorledes arbejdstiden var fordelt over kalenderåret.  

 Arbejdsgiverforeningen ville ikke meddele virksomheden et pålæg som begæret  

 af fagforbundet, men erklærede at ville pålægge virksomheden at overholde  

 overenskomstens § 7, stk. 2.
 Arbejdsretten fandt, at der forelå overenskomstbrud, og at  

 arbejdsgiverforeningen på fællesmødet burde have vidst dette.
Arbejdsgiverforeningen fandtes ved ikke på fællesmødet at have givet  

 virksomheden pålæg om at overholde overenskomsten og ved under det  

 forberedende møde i Arbejdsretten at have nægtet at give virksomheden det  

 pålæg, som klagerne ønskede, og som fulgte reglerne i overenskomsten, at have  

 gjort sig delagtig i det af virksomheden begåede overenskomstbrud.
Boden  

 herfor fastsattes til 100.000 kr.
 Sagens problem er, om en arbejdsgiverorganisation har pådraget sig  

 organisationsansvar ved ikke at erkende overenskomstbrud og give pålæg til  

 sit medlem.
 PARTERNES PÅSTANDE:
Klagerne, Landsorganisationen i Danmark for Dansk El- Forbund, har  

 indklaget Dansk Arbejdsgiverforening for Elektroinstallatørernes  

 Landsforening ELFO for Arbejdsretten med endelig påstand om, at Elektroinstallatørernes Landsforening ELFO har brudt gældende  

 overenskomst ved på fællesmødet den 1. juli 1992 og på det forberedende møde  

 i Arbejdsretten den 9. juli 1992 at have undladt at pålægge Vestbjerg  

 Installationsforretning at anvende 37 timers arbejdsuge, og at Elektroinstallatørernes Landsforening ELFO til Dansk El- Forbund  

 betaler en efter Arbejdsrettens skøn fastsat bod.
 De indklagede har påstået frifindelse.
 SAGSFREMSTILLING:
Ifølge parternes landsoverenskomst § 7, stk. 1, er den normale ugentlige  

 arbejdstid fra 1. september 1990 37 timer.
I stk. 2 bestemmes:
»Hvor elektroinstallatør og elektrikere enes om det, kan arbejdstiden  

 iværksættes med varierende ugentlig arbejdstid, blot den gennemsnitlige  

 ugentlige arbejdstid er...... 37 timer.
Arbejdstiden i den enkelte uge må  

 ikke overstige 45 timer.
Forudsætningen for anvendelse af varierende  

 ugentlige arbejdstider er, at de forud fastlægges, og at det tydeligt er  

 tilkendegivet ved opslag eller anden form for meddelelse, hvorledes  

 arbejdstiden er fordelt over kalenderåret.« Da Dansk El-Forbund i anden forbindelse fik en opgørelse over løn- og  

 arbejdsforhold fra 7. oktober 1991 til 1. maj 1992 for en af elektrikerne i  

 Vestbjerg Installationsforretning Jesper Ingeman Nielsen, blev man opmærksom  

 på, at den ansatte i hele perioden bortset fra ferie og søgne-helligdage  

 havde arbejdet 37 1/2 time om ugen uden afspadsering og uden  

 overarbejdsbetaling.
 I den anledning blev ELFO den 27. maj 1992 indkaldt til fællesmøde med  

 Landsorganisationen i Danmark, og ELFO bad den 2. juni 1992 virksomheden om  

 snarest muligt skriftligt at komme med bemærkninger til sagen.
Fællesmødet blev holdt den 1. juli 1992. Virksomheden var varslet herom,  

 men mødte ikke.
Der blev fremlagt timeopgørelser, herunder for Jesper Ingeman  

 Nielsen.
Arbejdsgiversiden repræsenteret af bl.a.
Hanne Biehl fra ELFO  

 fremlagde følgende meddelelse til medarbejderne i Vestbjerg  

 Installationsforretning:
 »Følgende aftale mellem medarbejdere og Vestbjerg-  

 Installationsforretning er pr. 27.08.1990 indgået.
 Den 1/2 times ugentlige arbejdstidsnedsættelse pr. 27.08.1990 afvikles i  

 firmaet individuelt.
Medarbejderne kan selv vælge hvornår de vil afvikle tiden, 1 dag eller  

 flere dage samlet.
Afviklingen sker i henhold til pgf. 7 afsnit 2  

 elektrikeroverenskomsten.
Vestbjerg den 27.08.90 Indehaver Tillidsmand Sv.
Oluf Jensen Ejgil Nielsen« Arbejdsgiversiden bestred på det foreliggende grundlag, at virksomheden  

 begik brud på overenskomstens § 7, som man var enig i skulle overholdes.
Man  

 foreslog behandling af sagen ved faglig voldgift.
Arbejdstagersiden fastholdt  

 under henvisning til timeopgørelserne, at der var overenskomstbrud, og tog  

 forbehold bl.a. for at gøre organisationsansvar gældende.
Det blev oplyst, at  

 Ejgil Nielsen ikke var eller havde været valgt som tillidsmand.
Der var  

 enighed om ved et snarligt møde at drøfte temaet for en eventuel faglig  

 voldgift.
 ELFO foreslog den 2. juli 1992 organisationsmødet holdt tre uger senere,  

 mens Dansk El-Forbund den 6. juli 1992 på telefax svarede, at man ønskede det  

 holdt indenfor den kommende uge og ville indbringe sagen for Arbejdsretten,  

 hvis man ikke den 7. juli 1992 havde fået aftale herom.
ELFO reagerede ikke herpå, og den 9. juli 1992 blev sagen behandlet som  

 hastesag i Arbejdsretten.
Her opfordrede klagerne ELFO til at pålægge  

 virksomheden at anvende 37 timers arbejdsuge, medmindre det på forhånd er  

 fastlagt og tilkendegivet over for elektrikerne, hvorledes arbejdstiden er  

 fordelt over kalenderåret.
 Indklagede ønskede ikke at meddele virksomheden et pålæg som begæret af  

 klagerne, men ville pålægge virksomheden at overholde den gældende  

 overenskomsts § 7, stk. 2, idet man samtidig opfordrede klagerne til at  

 deltage i et møde som aftalt under fællesmødet den 1. juli 1992.
 Den 15. juli 1992 blev det på et møde mellem virksomheden og Dansk  

 El-Forbunds kredskontor tilkendegivet, at virksomheden straks ville nedsætte  

 den ugentlige arbejdstid til 37 timer og ville efterbetale overtidstillæg med  

 virkning fra 27. august 1990. Kredssekretæren ville derfor opfordre Dansk El-  

 Forbund til at frafalde bodskravet mod virksomheden - men ikke mod ELFO.
 På parternes møde den 7. august 1992 erkendte ELFO, ud fra de nu  

 foreliggende oplysninger, at den i virksomheden praktiserede tilrettelæggelse  

 af arbejdstiden var i strid med overenskomsten §§ 7 og 13, men bestred, at  

 det på fællesmødet den 1. juli 1992 havde været muligt at fastslå  

 overenskomstbruddet.
 VIDNEFORKLARINGER:
Niels Johan Nielsen har bl.a. forklaret, at han er underdirektør i ELFO.  

 Efter brevet af 2. juni 1992 sendte virksomheden kopi af meddelelsen af 27.  

 august 1990 til ELFO.
Trods opfordring fra ELFO sendte virksomheden ikke  

 yderligere materiale.
Han var klar over, at aftalen ikke kunne stå alene.  

 ELFO havde dog ikke konkret bedt virksomheden om at få det opslag eller den  

 meddelelse, som burde være en følge af aftalen.
Han troede dog, at  

 betingelserne for varierende ugentlig arbejdstid var opfyldt, og at sagen  

 derfor ville blive trukket tilbage på fællesmødet.
Umiddelbart efter  

 fællesmødet kontaktede ELFO virksomheden og varslede et besøg der.
I  

 begyndelsen af august fik ELFO telefonisk besked fra virksomheden om, at man  

 lokalt var nået til enighed.
Hanne Biehl har bl.a. forklaret, at hun ved fællesmødet den 1. juli 1992  

 ikke kunne se, om der var anden dokumentation fra modparten end Jesper  

 Ingeman Nielsens time- og lønopgørelse.
Hun kan ikke huske, om hun direkte  

 spurgte efter yderligere dokumentation, og hun tog ikke under fællesmødet  

 telefonisk kontakt til virksomheden.
 Efter fællesmødet ringede hun til installatøren, orienterede om  

 fællesmødet og sagde, at det var nødvendigt med et møde på virksomheden.
Hun skrev den 27. juni 1992 til Dansk El-Forbund og foreslog et møde, når  

 hun kom hjem fra tre ugers ferie, der begyndte 6. juli 1992. Det var ganske  

 normalt, at der skete en sådan udsættelse, og hun fandt ikke sagen specielt  

 presserende.
Telefaxen af 6. juli 1992 kom i hendes ferie.
Arne Hansen har forklaret, at han deltog i fællesmødet den 1. juli 1992  

 for Dansk El-Forbund.
LO-forhandleren havde mere end den ene løn- og  

 timeopgørelse med til forhandlingen.
 PARTERNES ARGUMENTER:
 Til støtte for deres påstande har klagerne gjort gældende, at virksomheden  

 ubestrideligt havde begået overenskomstbrud.
Beskrivelsen af bruddet i fællesmødebegæringen var klar, og ELFO havde  

 mere end en måned til at undersøge sagen før fællesmødet.
ELFO var klar over,  

 at aftalen af 27. august 1990 ikke overholdt reglerne for fravigelse af  

 arbejdstiden, og man havde derfor pligt til på fællesmødet at erkende  

 overenskomstbrud og pålægge medlemmet at bringe de ulovlige forhold til  

 ophør.
På det forberedende møde i Arbejdsretten burde ELFO havde vejledt  

 virksomheden ved at give pålæg af den ordlyd, klagerne forlangte.
Det pålæg,  

 der faktisk blev givet, er uden egentligt indhold.
 Der bør pålægges bod af anseelig størrelse for organisationsansvar i  

 forbindelse med et så klart brud på regler om så væsentlige spørgsmål som  

 arbejdstid.
De indklagede har heroverfor anført, at det hverken på fællesmødet eller  

 mødet i Arbejdsretten var klart, at overenskomsten var brudt.
ELFO havde  

 taget alle nødvendige skridt til at afklare forholdene og kunne med  

 rimelighed regne med, at der den 27. august 1990 var indgået en lokalaftale i  

 overensstemmelse med overenskomstens § 7, stk. 2. Klagerne har således ikke  

 godtgjort, at ELFO den 1. juli 1992 eller den 9. juli 1992 burde have erkendt  

 overenskomstbrud eller have givet pålæg om andet end at overholde  

 overenskomsten, således som det skete den 9. juli 1992.
 ARBEJDSRETTENS PRÆMISSER OG KONKLUSION:
 Den eventuelle uklarhed om de faktiske forhold i virksomheden kunne være  

 afklaret ved ELFO's kontakt med sit medlem forud for eller under fællesmødet.
 Det må derfor lægges til grund, at indklagede ELFO den 1. juli 1992 burde  

 have vidst, at overenskomstens bestemmelser om arbejdstid gennem nogen tid  

 ikke havde været overholdt i virksomheden.
De indklagede bestred overenskomstbruddet på fællesmødet den 1. juli 1992  

 og gav ikke virksomheden pålæg om at overholde overenskomsten.
Ved mødet i  

 Arbejdsretten den 9. juli 1992 nægtede de indklagede at give virksomheden det  

 pålæg, som klagerne havde ønsket, og som fulgte reglerne i overenskomsten.
 Ved disse undladelser findes indklagede ELFO at have gjort sig delagtig i  

 det overenskomstbrud, virksomheden begik, og det pålægges derfor denne  

 indklagede at betale en bod på 100.000 kr.
 T h i k e n d e s f o r r e t :
 Indklagede, Elektroinstallatørernes Landsforening ELFO, skal til klagerne,  

 Dansk El-Forbund, betale en bod på 100.000 kr.
 I sagsomkostninger skal de indklagede betale 2.000 kr. til Arbejdsretten.
 (* 1) Henvisninger: Per Jacobsen, s.517 ff., K. 88.063 (A 1988, s.122), K.  

 10.409 (A 1986, s. 16).
