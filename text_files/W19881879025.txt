 I overensstemmelse med en bindende forhåndsbesked blev et hotel ikke  

 anset for berettiget til at anvende investeringsfondsmidler til dækning af  

 markedsføringsudgifter ved reklamefremstød i udlandet.
 Hotel A klagede over den af Ligningsrådet som bindende forhåndsbesked  

 trufne afgørelse, hvorefter investeringsfondsmidler ikke kunne anvendes til  

 dækning af fradragsberettigede markedsføringsudgifter, som skulle afholdes i  

 forbindelse med reklamefremstød i udlandet.
Selskabets revisor anførte, at markedsføringsudgifterne skulle anvendes i  

 udlandet med det formål at afsætte et produkt til det pågældende land.
Han  

 mente, at produktet i denne sammenhæng måtte sidestilles med eksport, uanset  

 at produktet skulle forbruges af udlændinge i Danmark.
 Det fremgår af lov om investeringsfond § 3, stk. 9, at investeringsfond  

 bl.a. kan anvendes til »fradragsberettigede udgifter til markedsføring,  

 der er afholdt i forbindelse med eksport til udlandet«.
 To retsmedlemmer fandt ikke, at udlejning af hotelværelser i Danmark kunne  

 sidestilles med eksport, og de fandt derfor ikke, at der var hjemmel til at  

 anvende investeringsfondsmidler til det omhandlede formål.
Et retsmedlem, retsformanden, fandt, at salg af hotelværelser til  

 udenlandske turister i økonomisk henseende måtte betragtes som eksport til  

 udlandet.
Bestemmelsen i investeringsfondslovens § 3, stk. 9, 2. pkt., som er  

 en del af den af Folketinget i 1987 vedtagne »eksportpakke«,  

 omhandler fradragsberettigede udgifter til markedsføring, der er afholdt i  

 forbindelse med eksport til udlandet.
Da det fandtes i overensstemmelse med  

 motiverne bag lovbestemmelsen at anlægge en økonomisk forståelse af ordene  

 »eksport til udlandet«, måtte der gives det klagende selskab  

 medhold.
 Der blev truffet afgørelse efter stemmeflertallet, og  

 investeringsfondsmidler kunne herefter ikke anvendes til dækning af  

 markedsføringsudgifter i forbindelse med reklamefremstød i udlandet.
 LV 1987, L 5.7.5.
