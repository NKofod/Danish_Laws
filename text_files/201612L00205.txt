Fremsat den 26. april 2017 af beskæftigelsesministeren (Troels Lund Poulsen) Forslag til Lov om ændring af lov om arbejdsløshedsforsikring m.v.
(Midlertidig forhøjelse af timebegrænsning for frivilligt, ulønnet arbejde) § 1 I lov om arbejdsløshedsforsikring m.v., jf. lovbekendtgørelse nr. 128 af 31. januar 2017, som ændret ved § 2 i lov nr. 173 af 20. februar 2017, foretages følgende ændring:
 1. I § 100 e, stk. 1, 1. pkt., ændres »23. marts 2015 til den 20. marts 2017« til: »5. juni til den 31. december 2017«.
§ 2 Loven træder i kraft den 5. juni 2017.
§ 3 Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Indledning Det fremgår af regeringsgrundlaget, at regeringen (Venstre, Liberal Alliance og Det Konservative Folkeparti) har taget initiativ til at styrke muligheden for at kunne levere en frivillig indsats i Danmark og også fremadrettet vil arbejde for, at der er de bedst mulige rammer for, at private organisationer og frivillige kan tage et medsansvar.
 Regeringen har i foråret 2017 igangsat en gennemgang af reglerne om fradrag i arbejdsløshedsdagpenge og efterløn mv. i forbindelse med frivilligt, ulønnet arbejde med henblik på at fastsætte nye regler på området.
I perioden fra den 23. marts 2015 til den 20. marts 2017 har det være muligt for modtagere af arbejdsløshedsdagpenge, efterløn og fleksydelse at udføre frivilligt, ulønnet arbejde, som ikke vedrørte primær drift og vedligeholdelse, i op til 15 timer om ugen, uden at det medførte fradrag i deres respektive ydelser.
Der var tale om et forsøg, som var en del af et udspil fra den daværende regering (Socialdemokratiet og Det Radikale Venstre) "Lettere at være frivillig" fra den 8. oktober 2014. Regeringen ønsker at genoprette denne mulighed frem til en permanent ordning vedrørende nye regler om fradrag for frivilligt, ulønnet arbejde kan træde i kraft.
2. Lovforslagets indhold 2.1. Fradrag for frivilligt, ulønnet arbejde 2.1.1. Gældende ret Det er udgangspunktet efter de gældende regler om fradrag i arbejdsløshedsdagpenge, at arbejde og indtægter skal fradrages i ydelsen, jf. § 59 i lov om arbejdsløshedsforsikring m.v.
 Efter de gældende regler i § 58, stk. 1, nr. 3, litra a, i lov om arbejdsløshedsforsikring m.v., kan beskæftigelsesministeren efter aftale med Beskæftigelsesrådet fastsætte regler om, hvilken betydning arbejde og indtægt skal have for størrelsen af dagpenge, der udbetales til et medlem.
 Med hjemmel i bemyndigelsen er der fastsat nærmere regler om fradrag for arbejde og indtægt i bekendtgørelse nr. 1344 af 11. december 2009 om fradrag i arbejdsløshedsdagpenge mv., herunder fradrag for aktiviteter og frivilligt, ulønnet arbejde, jf. bekendtgørelsens § 4. Fradraget foretages som udgangspunkt som et timefradrag, hvilket betyder, at en times arbejde medfører en times fradrag i dagpengeudbetalingen.
Aktiviteter medfører ikke fradrag i arbejdsløshedsdagpengene.
Ved aktiviteter forstås aktiviteter, som et medlem udfører frivilligt og ulønnet for frivillige organisationer, foreninger eller lignende, og som ikke kan udbydes som almindeligt lønarbejde.
Eksempler på sådanne aktiviteter er besøgsven, indsamling til nødhjælpsorganisationer, ekspedition i genbrugsbutikker under fx Dansk Røde Kors eller idrætsaktiviteter, herunder træner i foreninger, hvor det ikke er sædvanligt at ansætte lønnede trænere.
Ved frivilligt, ulønnet arbejde forstås arbejde, som et medlem udfører for en frivillig organisation, forening eller lignende, og som kan udbydes som almindeligt lønarbejde.
Eksempler på frivilligt, ulønnet arbejde er jurist i retshjælpen, socialrådgiver på et krisecenter og rådgivning, herunder telefonrådgivning, der kræver eller forudsætter en særlig uddannelse.
Vedrører arbejdet primær drift eller vedligeholdelse medfører arbejdet dog som udgangspunkt fradrag fra første time.
Primær drift og vedligeholdelse vedrører centrale organisatoriske og ledelsesmæssige funktioner som fx personaleadministration, herunder ansættelse og afskedigelse, økonomi- og organisationsstyring m.v. og funktioner, der er med til at sikre, at de fysiske rammer er i orden.
 Frivilligt, ulønnet arbejde, der vedrører den frivillige forenings primære drift, medfører dog ikke fradrag i tilfælde af, at arbejdet altid har været udført af ulønnet arbejdskraft i den konkrete forening og i andre lignende foreninger.
Frivilligt, ulønnet arbejde, der vedrører den frivillige forenings vedligeholdelse af lokaler m.v., medfører ikke fradrag, hvis nogle nærmere betingelser er opfyldt, herunder at arbejdet altid har været udført af ulønnet arbejdskraft, og arbejdet udføres lejlighedsvis og uden særlig autorisation.
Det er en forudsætning, at aktiviteten eller det frivillige, ulønnede arbejde udføres i Danmark, og uden at medlemmet er underlagt sædvanlige ansættelsesretlige pligter.
Medlemmet skal skriftligt oplyse arbejdsløshedskassen om arbejdets art og varighed, samt hvilken organisation, forening eller lignende, arbejdet er udført for.
I praksis oplyser medlemmet om frivilligt arbejde på dagpengekortet, som medlemmet skal udfylde for at kunne få udbetalt arbejdsløshedsdagpenge.
Med hjemmel i den gældende bemyndigelse i § 58, stk. 1, nr. 3, litra a, er der således fastsat nærmere regler om, hvornår frivilligt, ulønnet arbejde har et så begrænset omfang, tidsmæssigt eller efter sin art, at det ikke skal medføre fradrag i ydelsen.
Det er således, at frivilligt, ulønnet arbejde, der kan udbydes som almindeligt lønarbejde, som udgangspunkt kan udføres uden fradrag i op til 4 timer om ugen.
De 4 timer regnes som et gennemsnit over en udbetalingsperiode.
Arbejde herudover medfører fradrag.
I forhold til efterløn er udgangspunktet, at en efterlønsmodtager kan have lønarbejde uden begrænsning mod fradrag i efterlønnen, jf. § 74 e i lov om arbejdsløshedsforsikring m.v.
Med hjemmel i § 74 i i lov om arbejdsløshedsforsikring m.v., er der fastsat nærmere regler om, hvilken betydning blandt andet arbejde skal have for efterlønnens størrelse.
Det følger af § 27 i bekendtgørelse nr. 1576 af 17. december 2013 om fleksibel efterløn, at frivilligt, ulønnet arbejde medfører fradrag i efterlønnen efter reglerne i bekendtgørelse om fradrag i arbejdsløshedsdagpenge mv.
Det betyder, at der gælder de samme regler for fradrag for frivilligt, ulønnet arbejde i efterlønnen, som der gælder for fradrag i arbejdsløshedsdagpengene, jf. også § 74 e, stk. 2, i lov om arbejdsløshedsforsikring m.v.
Dog kan aktiviteter og frivilligt ulønnet arbejde udføres i et andet EØS-land eller Schweiz.
På samme måde som ved efterløn er det i forhold til fleksydelse udgangspunktet, at en fleksydelsesmodtager kan have lønarbejde uden begrænsning mod fradrag i fleksydelsen, jf. § 20 i lov om fleksydelse.
Med hjemmel i § 21 i lov om fleksydelse, er der fastsat nærmere regler i § 35 i bekendtgørelse nr. 559 af 29. april 2015 om fleksydelse om, at fleksydelsesmodtagere har ret til at udføre aktiviteter og frivilligt, ulønnet arbejde efter principperne i reglerne i bekendtgørelse om fradrag i arbejdsløshedsdagpenge mv.
Det betyder, at der gælder de samme regler for fradrag for frivilligt, ulønnet arbejde i fleksydelsen, som der gælder for fradrag i arbejdsløshedsdagpengene.
Dog kan aktiviteter og frivilligt, ulønnet arbejde udføres i et andet EØS-land eller Schweiz.
2.1.2. Ministeriets overvejelser og den foreslåede ordning Den gældende bemyndigelsesbestemmelse i § 58, stk. 1, nr. 3, i lov om arbejdsløshedsforsikring m.v., hvorefter beskæftigelsesministeren efter aftale med Beskæftigelsesrådet kan fastsætte regler om, hvilken betydning arbejde og indtægt skal have for størrelsen af dagpenge, vurderes ikke at give hjemmel til at fastsætte nærmere regler om, at frivilligt, ulønnet arbejde ikke skal medføre fradrag i arbejdsløshedsdagpengene, når arbejdsindsatsen kan sidestilles med et egentligt arbejde, idet udgangspunktet i loven er, at arbejde og indtægt skal medføre fradrag i dagpenge.
I lov om arbejdsløshedsforsikring m.v. er der ikke fastsat en timegrænse for, hvornår en arbejdsindsats får et sådant omfang, at det sidestilles med et arbejde.
Det følger dog af funktionærloven, at en arbejdsindsats svarer til et (funktionær)arbejde, når det overoverstiger 8 timer om ugen.
I funktionærloven er det en betingelse for lovens anvendelse, at den pågældende beskæftiges af vedkommende arbejdsgiver gennemsnitlig mere end 8 timer ugentligt, og at pågældende indtager en tjenestestilling, således at han er undergivet arbejdsgiverens instruktioner.
Ved lov nr. 225 af 3. marts 2015 om ændring af lov om arbejdsløshedsforsikring m.v. blev indsat en bestemmelse i loven, hvorefter et medlem i perioden fra den 23. marts 2015 til den 20. marts 2017, kunne udføre frivilligt, ulønnet arbejde, som ikke vedrørte primær drift og vedligeholdelse, i op til 15 timer om ugen, uden at det medførte fradrag i arbejdsløshedsdagpengene.
Der var tale om et forsøg, som var en del af et udspil fra den daværende regering (Socialdemokratiet og Det Radikale Venstre) "Lettere at være frivillig" fra den 8. oktober 2014.
 Regeringen (Venstre, Liberal Alliance og Det Konservative Folkeparti) har i foråret 2017 igangsat en gennemgang af reglerne om fradrag i forbindelse med frivilligt, ulønnet arbejde med henblik på at fastsætte nye regler på området.
Regeringen ønsker at genoprette muligheden for, at modtagere af arbejdsløshedsdagpenge, efterløn og fleksydelse kan udføre frivilligt, ulønnet arbejde i 15 timer om ugen uden fradrag.
Der er ligeledes enighed om, at genopretningen af denne mulighed skal afløses af en permanent ordning vedrørende frivilligt, ulønnet arbejde.
Permanentgørelsen skal tage udgangspunkt i, at frivilligt arbejde er vigtigt for sammenhængskraften i vores samfund.
Derfor skal reglerne om frivilligt, ulønnet arbejde understøtte og ikke modarbejde det frivillige arbejde.
Regeringen forventer i foråret 2017 at præsentere et udspil til nye regler på området.
Der forventes fremsat lovforslag herom i første halvdel af oktober 2017 med ikrafttræden den 1. januar 2018.
Det foreslås derfor, at et medlem - i perioden fra 5. juni 2017 til den 31. december 2017  kan udføre frivilligt, ulønnet arbejde i op til 15 timer om ugen uden fradrag i arbejdsløshedsdagpengene.
De 15 timer regnes som et gennemsnit over en udbetalingsperiode.
Ved frivilligt, ulønnet arbejde forstås arbejde, som et medlem udfører for frivillige organisationer, foreninger el.lign., som kan udbydes som almindeligt lønarbejde, og som ikke vedrører primær drift og vedligeholdelse.
 Det foreslås derudover, at modtagere af efterløn og fleksydelse også er omfattet af forslaget.
 De øvrige regler i § 4 i bekendtgørelse nr. 1344 af 11. december 2009 om fradrag i arbejdsløshedsforsikring mv. om fradrag for aktiviteter og frivilligt, ulønnet arbejde, finder fortsat anvendelse.
2.2. Forholdet til lov om frikommuner Som led i forsøgsordningen for frikommuner er der i § 7 c i lov om frikommuner fastsat rammerne for forsøg med reglerne om frivilligt, ulønnet arbejde for dagpengemodtagere.
Forsøget indebærer, at medlemmer af en arbejdsløshedskasse, som har bopæl i en frikommune, som udgangspunkt kan udføre frivilligt, ulønnet arbejde for offentlige, kommunale virksomheder og for frivillige foreninger, organisationer og lign. uden fradrag i deres arbejdsløshedsdagpenge og efterløn, medmindre der fx er tale om frivilligt, ulønnet arbejde, der kan udbydes som almindeligt lønarbejde og sædvanligvis udbydes som lønnet arbejde i den offentlige, kommunale virksomhed eller i foreningen, organisationen eller lign.
Det samme gælder, hvis arbejdet normalt udbydes som lønnet arbejde i den offentlige, kommunale virksomhed eller i foreninger, organisationer el.lign. af tilsvarende art og størrelse.
 Den foreslåede ændring påvirker ikke det igangværende frikommuneforsøg.
3. Økonomiske og administrative konsekvenser for det offentlige I perioden fra den 23. marts 2015 til den 20. marts 2017, har det være muligt  som en del af et forsøg - for modtagere af dagpenge, efterløn og fleksydelse at udføre frivilligt, ulønnet arbejde, som ikke vedrørte primær drift og vedligeholdelse, i op til 15 timer om ugen, uden at det medførte fradrag.
Dette forsøg blev evalueret af Deloitte i november 2016.
Den gennemførte evaluering af forsøgsordningen peger på, at dagpengemodtagere, der udfører frivilligt, ulønnet arbejde vil være ledige i længere tid end dagpengemodtagere, der ikke udfører frivilligt arbejde.
Resultaterne fra evalueringen er usikre.
Det vurderes dog, at muligheden for frivilligt arbejde kan indebære, at en del af den tid, der kunne anvendes til jobsøgning, i stedet anvendes på frivilligt arbejde.
Det er derfor muligt, at frivilligt arbejde kan have negative fastholdelseseffekter.
Forslaget skønnes med betydelig usikkerhed at medføre merudgifter for det offentlige på ca. 5,0 mio. kr. efter skat og tilbageløb i 2017, herunder i form af mindre indtægter fra skat og tilbageløb som følge af mindre beskæftigelse.
Merudgifterne til arbejdsløshedsdagpenge (§ 17.32.01) skønnes at udgøre ca. 3,9 mio. kr. før skat og tilbageløb.
De statslige merudgifter skønnes at udgøre ca. 1,4 mio. kr. og de kommunale merudgifter 2,5 mio. kr.
De kommunale merudgifter er omfattet af beskæftigelsestilskuddet.
 Der forventes ikke økonomiske konsekvenser i forbindelse med, at modtagere af efterløn og fleksydelse udfører frivilligt, ulønnet arbejde.
 Det foreslås, at merudgifterne vedrørende 2017 finansieres ved en reduktion på 5,0 mio. kr. af den særlige jobrotationspulje på § 17.46.75.10. Jobrotation til særlige grupper med videregående uddannelse (Reservationsbrev). Den samlede bevilling til særlig jobrotation udgør p.t. knap 215 mio. kr.  Afløbet fra puljen er faldet markant i umiddelbar forlængelse af den målretning, der blev gennemført med beskæftigelsesreformen, hvorfor det vurderes, at den fremadrettede efterspørgsel på puljen fortsat vil kunne imødekommes, selv om bevillingen reduceres med 5,0 mio. kr. i 2017.
 De økonomiske konsekvenser for kommunerne af lovforslaget skal forhandles med de kommunale parter.
 Merudgifterne til arbejdsløshedsdagpenge, herunder den kommunale medfinansiering, og reduktionen af den særlige jobrotationspulje optages på lov om tillægsbevilling for 2017.
 Forslaget medfører i øvrigt ikke økonomiske konsekvenser for regionerne.
 4. Økonomiske og administrative konsekvenser for erhvervslivet m.v.
 Forslaget vurderes ikke at have økonomiske og administrative konsekvenser for erhvervslivet m.v.
5. Administrative konsekvenser for borgerne Forslaget har ingen administrative konsekvenser for borgerne.
6. Miljømæssige konsekvenser Forslaget har ingen miljømæssige konsekvenser.
7. Forholdet til EU-retten Forholdet indeholder ikke EU-retlige aspekter.
8. Hørte myndigheder og organisationer Lovforslaget blev sendt i høring den 18. april med frist for bemærkninger den 2. maj 2017, da regeringen mener, at det er vigtigt, at lovforslaget fremsættes for Folketinget med henblik på vedtagelse og ikrafttrædelse så hurtigt som muligt.
 Lovforslaget er sendt i høring hos følgende myndigheder og organisationer mv.:
 Ankestyrelsen, ATP, Arbejdsløshedskassen for Selvstændige Erhvervsdrivende (ASE), Beskæftigelsesrådet, Business Danmark, Center for Frivilligt Socialt Arbejde, Danmarks Frie Fagforening, Dansk Socialrådgiverforening, Danske Advokater, Danske A-kasser, Danske Regioner, Datatilsynet, Det Centrale Handicapråd, DGI, Danmarks Idrætsforbund, Det faglige hus, Finanssektorens Arbejdsgiverforening, Foreningen af kommunale social-, sundheds- og arbejdsmarkedschefer i Danmark, Fredensborg Kommune, Fredericia Kommune, Frie Funktionærer, FriSe, Frivilligrådet, Frivilligt Forum, Gartneri-, Land- og Skovbrugets Arbejdsgivere, Gentofte Kommune, Gladsaxe Kommune, Kommunale Tjenestemænd og Overenskomstansatte, Kooperationen, Kristelig Arbejdsgiverforening, Kristelig Fagbevægelse, Landsforeningen af Fleks- og skånejobbere, Odense Kommune, Odsherred Kommune, Rigsrevisionen, Røde Kors, Udbetaling Danmark, Vejle Kommune, Vesthimmerland Kommune og Viborg Kommune.
Bemærkninger til lovforslagets enkelte bestemmelser Til § 1 Til nr. 1 Efter de gældende regler i § 58, stk. 1, nr. 3, litra a, i lov om arbejdsløshedsforsikring m.v. kan beskæftigelsesministeren efter aftale med Beskæftigelsesrådet fastsætte nærmere regler om, hvilken betydning arbejde og indtægt skal have for størrelsen af dagpenge.
Det indebærer, at arbejde og indtægter som udgangspunkt fradrages i dagpengene, jf. bekendtgørelse nr. 1344 af 11. december 2009 om fradrag i arbejdsløshedsdagpenge mv. med senere ændringer.
I § 4 i bekendtgørelsen er der bl.a. fastsat nærmere regler om, at frivilligt, ulønnet arbejde, der enten ikke kan udbydes som lønnet arbejde eller som har så beskedent et omfang, at det ikke kan sidestilles med et egentligt arbejde, under nogle fastsatte betingelser, kan udføres uden fradrag i dagpengene.
I perioden fra den 23. marts 2015 til den 20. marts 2017, var det muligt for et medlem at udføre frivilligt, ulønnet arbejde, som ikke vedrørte primær drift og vedligeholdelse, i op til 15 timer om ugen, uden at det medførte fradrag i arbejdsløshedsdagpengene.
Det var fastsat i medfør af lovens § 100 e.
 Der var tale om et forsøg, som var en del af et udspil fra den daværende regering (Socialdemokratiet og Det Radikale Venstre) "Lettere at være frivillig" fra den 8. oktober 2014. Regeringen (Venstre, Liberal Alliance og Det Konservative Folkeparti) har i foråret 2017 igangsat en gennemgang af reglerne om fradrag i forbindelse med frivilligt, ulønnet arbejde med henblik på at fastsætte nye regler på området.
Regeringen og forligspartierne (Dansk Folkeparti og Socialdemokratiet) bag dagpengereformen er enige om at genoprette muligheden for, at modtagere af arbejdsløshedsdagpenge, efterløn og fleksydelse kan udføre frivilligt, ulønnet arbejde i 15 timer om ugen uden fradrag.
Der er ligeledes enighed om, at genopretningen af denne mulighed skal afløses af en permanent ordning vedrørende frivilligt, ulønnet arbejde.
Denne forventes at træde i kraft 1. januar 2018, og der forventes fremsat lovforslag herom i første halvdel af oktober 2017.
Det foreslås derfor, at et medlem kan udføre frivilligt, ulønnet arbejde i op til 15 timer om ugen i perioden fra 5. juni 2017 til den 31. december 2017 uden fradrag i arbejdsløshedsdagpengene.
De 15 timer regnes som et gennemsnit over en udbetalingsperiode.
Ved frivilligt, ulønnet arbejde forstås arbejde, som et medlem udfører for frivillige organisationer, foreninger el.lign., som kan udbydes som almindeligt lønarbejde, og som ikke vedrører primær drift og vedligeholdelse.
 Det foreslås derudover, at modtagere af efterløn og fleksydelse også er omfattet af forslaget.
 De øvrige regler i § 4 i bekendtgørelsen om fradrag i arbejdsløshedsforsikring mv. om fradrag for aktiviteter og frivilligt, ulønnet arbejde, finder fortsat anvendelse.
Det betyder bl.a., at frivillige, ulønnede aktiviteter, det vil sige arbejdsindsatser, som ikke kan udbydes som lønnede arbejdsopgaver, fortsat vil kunne udføres uden begrænsning.
Det betyder bl.a. også, at frivillige, ulønnede arbejdsopgaver fortsat kun vil kunne udføres for frivillige foreninger, organisationer mv., og at arbejdsopgaver, der vedrører primær drift (fx administrationsopgaver) og vedligeholdelse (fx rengøring), med visse undtagelser medfører fradrag i arbejdsløshedsdagpengene fra første time.
Til § 2 Det foreslås, at loven træder i kraft 5. juni 2017.
Til § 3 Det foreslås, at loven ikke gælder for Færøerne og Grønland, idet det bemærkes, at lov om arbejdsløshedsforsikring m.v. i øvrigt ikke finder anvendelse for disse landsdele jf. § 105 i lov om arbejdsløshedsforsikring m.v.
