Etablering af et DNA-profilregister med  

 henblik på behandling af straffesager Justitsministeriet anmodede om Registertilsynets  

 eventuelle bemærkninger til den af en arbejdsgruppe nedsat af  

 Justitsministeriet udarbejdede rapport "Etablering af et DNA-profilregister -  

 med henblik på behandling af straffesager" og de heri indeholdte  

 anbefalinger og forslag.
 DNA-profilregisterets formål skulle være at  

 tjene som internt arbejdsregister for politiet i forbindelse med  

 identifikation af personer.
 Registeret ville være opdelt i en persondel  

 indeholdende de DNA-profiler, som vedrørte identificerede personer, og  

 en spordel indeholdende de DNA-profiler, der (endnu) ikke var  

 personidentificerede.
 DNA-profilerne skulle indlæses i et edb-register i  

 form af oplysning om talkombinationer, der ikke i sig selv indeholdt  

 oplysninger om den pågældende, f.eks. oplysninger om eventuelle  

 sygdomme, race eller lignende.
Af praktiske årsager foreslog arbejdsgruppen, at der  

 blev oprettet et manuelt register parallelt med det edb-baserede  

 DNA-profilregister.
Det blev i den forbindelse anbefalet, at der i  

 medfør af lov om offentlige myndigheders registre § 3, stk. 1,  

 blev truffet bestemmelse om at lade det manuelle register være omfattet  

 af loven.
Arbejdsgruppen havde drøftet de tanker, som havde  

 været fremme i den offentlige debat, om en mulig registrering af hele  

 den danske befolkning.
Arbejdsgruppen fandt imidlertid ikke grundlag for at  

 foreslå oprettelse af et så omfattende register.
 Arbejdsgruppen foreslog, at mulighederne for optagelse i  

 registerets persondel skulle være knyttet til nærmere  

 afgrænsede forbrydelsestyper.
For så vidt angik afgrænsningen af  

 personkredsen, var det arbejdsgruppens opfattelse, at personer, som var  

 dømt for overtrædelse af en af de pågældende  

 forbrydelser eller forsøg herpå, skulle kunne optages i  

 registeret.
Personer, som blev fundet skyldige i en af de omhandlede  

 lovovertrædelser, men som blev frifundet i medfør af  

 straffelovens § 16, skulle ligeledes kunne optages i registeret.
Herudover  

 skulle der kunne optages oplysninger om personer, som var sigtet for en af  

 forbrydelsestyperne, og denne registrering skulle kunne opretholdes, selv om  

 sigtelsen ikke førte til domfældelse.
 For at undgå tredjepersoners indirekte mulighed for  

 at opnå kendskab til registrerede oplysninger, foreslog arbejdsgruppen,  

 at der ikke skulle være adgang til registerindsigt.
Sletning af de registrerede oplysninger skulle som  

 udgangspunkt ske, når den registrerede var fyldt 80 år.
Endvidere  

 skulle der ske sletning senest 2 år efter den registreredes død.  

 Herudover var der fastsat regler om sletning, når oplysningerne var  

 tilvejebragt ved en legemsundersøgelse, som blev fundet uhjemlet,  

 eller som retten nægtede at godkende.
Endelig skulle der ske sletning,  

 når der forelå ganske særlige omstændigheder.
 Registertilsynet, der havde behandlet sagen på et  

 møde i Registerrådet, lagde til grund, at der i spordelen, som  

 indeholdt ikke-personidentificerede DNA-profiler, i det omfang det var eller  

 blev muligt skulle optages oplysninger, som ville gøre det muligt at  

 opstille et signalement af den formodede gerningsmand, men at disse  

 oplysninger ikke skulle indføres i registeret (persondelen),  

 efterhånden som oplysningerne kunne henføres til bestemte  

 personer.
 Registertilsynet lagde endvidere til grund, at de eneste  

 oplysninger fra en udført DNA-analyse, som blev registreret i  

 DNA-profilregisterets persondel, var rene identifikationsoplysninger i form  

 af en talprofil.
 Registertilsynet var enig med arbejdsgruppen i, at et  

 DNA-profilregister ikke burde indeholde oplysninger om hele (eller den voksne  

 del af) befolkningen.
Registertilsynet lagde herved vægt på, at  

 registrering af en meget stor del af befolkningen ikke ville stå i et  

 rimeligt forhold til den forholdsvis begrænsede persongruppe, som  

 måtte antages at være relevant for politiets efterforskning.
I  

 det omfang, at politimæssige hensyn gjorde det påkrævet at  

 kontrollere afgrænsede persongrupper, ville dette kunne ske på  

 frivillig basis med de pågældendes samtykke.
Registertilsynet  

 fandt derfor, at en registrering af hele (eller den voksne del af)  

 befolkningen måtte anses for stridende mod lov om offentlige  

 myndigheders registre § 9, stk. 2, idet oplysningerne ikke kunne anses som  

 nødvendige for at varetage registerets formål.
 Derimod ville oprettelsen af et DNA-register i  

 efterforskningsmæssigt øjemed, omfattende personer som ud fra en  

 politimæssig vurdering måtte anses som særligt relevante,  

 efter Registertilsynets opfattelse kunne ske inden for rammerne af lov om  

 offentlige myndigheders registre § 9, stk. 2. Registertilsynet lagde herved  

 vægt på, at et sådant register måtte anses for at  

 være et effektivt og nødvendigt hjælpemiddel for politiet  

 i dets arbejde med at fastslå eller udelukke, hvem der var eller kunne  

 være gerningsmand til en given strafbar handling.
 Registertilsynet havde ingen indvendinger imod den  

 afgrænsning af forbrydelsestyper, som blev foreslået i  

 rapporten.
For så vidt angik optagelsen af sigtede, men ikke  

 domfældte personer, udtalte Registertilsynet, at det kunne give  

 anledning til en vis tvivl, om nødvendighedsbetingelsen i lov om  

 offentlige myndigheders registre § 9, stk. 2, var opfyldt.
Afgørelsen  

 af, om en sådan registrering burde accepteres som faldende inden for  

 rammerne af lov om offentlige myndigheders registre, skulle navnlig  

 træffes ud fra en afvejning af de registreredes interesse i ikke at  

 indgå i registeret, over for de samfundsmæssige hensyn, som talte  

 for registrering.
Registertilsynet fandt, at det ubehag, som de registrerede  

 personer måtte føle ved at indgå i registeret, blev  

 opvejet af de efterforskningsmæssige fordele, som måtte formodes  

 at knytte sig til registeret.
Tilsynet fandt derfor ikke, at registreringen  

 af oplysninger om de sigtede, men ikke domfældte personer, kunne  

 antages at være i strid med lov om offentlige myndigheders registre §  

 9, stk. 2.
 Registertilsynet lagde herved vægt på, at det  

 fremgik af det statistiske materiale i rapporten, at risikoen for senere  

 kriminalitet blandt de sigtede, men ikke domfældte personer, var  

 væsentlig større end hos den del af befolkningen, som ikke havde  

 været sigtet for én eller flere af de pågældende  

 forbrydelser.
 Registertilsynet lagde endvidere vægt på, at  

 der alene var tale om registrering af identifikationsoplysninger, at  

 oplysningerne kun i meget begrænset omfang ville kunne videregives, og  

 at der ville blive etableret en høj grad af sikkerhed omkring  

 registeret.
 Hertil kom, at DNA-profilregisteret - som anført af  

 arbejdsgruppen - ville muliggøre en hurtig og sikker afkræftelse  

 af en eventuel uberettiget mistanke.
 For så vidt angik arbejdsgruppens forslag om at  

 afskære adgangen til registerindsigt, som var begrundet i hensynet til  

 at beskytte den registrerede mod at blive tvunget til at fremlægge en  

 skriftligt meddelt registerindsigt til andre, kombineret med visse praktiske  

 indvendinger, måtte det efter Registertilsynets opfattelse anses for  

 tvivlsomt, om de af arbejdsgruppen anførte hensyn kunne begrunde en  

 fuldstændig ophævelse af retten til registerindsigt.  

 Registertilsynet bemærkede i den forbindelse, at det var  

 efterforskningsmæssige hensyn, som i sin tid var tilsynets begrundelse  

 for at acceptere den manglende adgang til registerindsigt i  

 fingeraftryksregisteret.
 Registertilsynet henstillede derfor, at  

 spørgsmålet om registerindsigt blev overvejet på ny,  

 eventuelt således at der blev givet adgang til i det mindste at kunne  

 få be- eller afkræftet, om man var registreret i  

 DNA-profilregisteret.
 For så vidt angik den foreslåede frist for  

 sletning af registrerede oplysninger - som udgangspunkt ved personens fyldte  

 80. år - bemærkede Registertilsynet, at en sådan  

 registreringsperiode syntes at være meget lang.
 Idet Registertilsynet formodede, at recidivrisikoen ville  

 aftage væsentligt med alderen, henstillede tilsynet, at  

 fastsættelsen af kortere slettefrister blev overvejet.
