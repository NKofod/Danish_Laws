 Ved toldvæsenets kontrol i virksomheder inden for visse brancher, der  

 handler med brugte varer, er det konstateret, at de afregningsbilag, som  

 køberen udsteder til sælgeren, i en del tilfælde ikke opfylder momslovens  

 betingelser for at kunne bruges som dokumentation for købsmomsen.
De udstedte afregningsbilag mangler således i nogle tilfælde oplysning om  

 sælgerens navn og adresse.
I andre tilfælde er afregningsbilag udstedt til  

 sælgere, der ikke kan identificeres eller slet ikke eksisterer.
 På denne baggrund har direktoratet fundet det rigtigst at orientere om  

 reglerne for den momsmæssige behandling af afregningsbilag.
I momsloven er det fastsat, at en momsregistreret sælger ved enhver  

 momspligtig leverance skal udstede en faktura til modtageren (§ 17, stk. 1).  

 Det gælder dog ikke ved salg til private brugere (§ 17, stk. 8).
 I stedet for, at den momsregistrerede sælger udsteder faktura, kan køberen  

 udfærdige afregningsbilag, som skal indeholde de samme oplysninger som en  

 faktura (§ 17, stk. 3). Køberen må kun udstede afregningsbilag med moms, hvis  

 sælgeren er momsregistreret.
 For at en momsregistreret køber kan få fradrag for købsmomsen på grundlag  

 af et afregningsbilag, skal afregningsbilaget indeholde nogle nærmere anførte  

 oplysninger (§ 18, stk. 4). Disse oplysninger er:
- dato for udstedelsen - sælgerens navn og adresse - køberens navn og adresse - varens eller ydelsens art, mængde (omfang) og pris - momsbeløbets størrelse.
 Afregningsbilaget skal udstedes i 2 eksemplarer og være fortløbende  

 nummereret.
 Det fremgår endvidere af momsloven (§ 15, stk. 3), at købsmomsen er momsen  

 på virksomhedens indkøb mv. af varer og momspligtige ydelser til brug for  

 virksomheden.
 Fradrag er således betinget af, at sælgeren er en momsregistreret  

 virksomhed, og at der er deklareret moms i fakturaen/afregningsbilaget.
 Kun afregningsbilag, der indeholder de oplysninger, der kræves i momsloven  

 kan godkendes som dokumentation for købsmomsen.
 Ved udbetaling af moms bør den momsregistrerede køber så vidt muligt sikre  

 sig, at sælgeren er momsregistreret og afkræve den pågældende kvittering for  

 beløbets modtagelse.
Hvis køber ikke kender sælger og ikke har kendskab til, om vedkommende er  

 momsregistreret, har køberen pligt til at få forholdene nærmere undersøgt,  

 inden afregningsbilag med moms udstedes (§ 17, stk. 3, jf. stk. 1) Såfremt køber ikke undersøger forholdene om sælgerens identitet og  

 momsregistreringsforhold og ukritisk udsteder afregningsbilag med moms, vil  

 fradrag for fremtiden efter en konkret vurdering i hvert enkelt tilfælde  

 blive nægtet, hvis sælger ikke kan identificeres (§ 17, stk. 1 og 3 samt §  

 15, stk. 3).
 Fradrag vil ligeledes blive nægtet, hvis de udstedte afregningsbilag ikke  

 indeholder de oplysninger, der kræves i momsloven.
