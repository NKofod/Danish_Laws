På grund af manglende lønudbetaling ophørte bygningsarbejdere med at  

 arbejde på en arbejdsplads den 8/2- 93. Dagen efter blev arbejderne  

 afskediget og tilmeldt arbejdsformidlingen.
Der blev indgivet anmeldelse om  

 betalingsstandsning for arbejdsgiveren den 10/2, og den 11/2 meddelte den  

 tilsynsførende de pågældende bygningsarbejderes forbund, at dets medlemmer  

 ville kunne få udbetalt løn hos Lønmodtagernes Garantifond.
Arbejdsgiveren  

 blev erklæret konkurs den 24/2. Den 9/3 indgik bygherren aftale med en anden  

 arbejdsgiver om dennes overtagelse af byggearbejdet, og den 17/3 etablerede  

 medlemmerne af forbundet blokade mod arbejdspladsen under henvisning til, at  

 deres løntilgodehavende hos den tidligere nu konkursramte arbejdsgiver ikke  

 var betalt.
Iværksættelse af blokade på dette grundlag fulgte efter det oplyste en  

 kutyme, der havde været gældende fra århundredets begyndelse.
Anmeldelse til  

 Lønmodtagernes Garantifond blev først indgivet den 20/4, og efter at fonden  

 havde udbetalt løntilgodehavenderne, ophævedes blokaden den 10/5. Forbundet  

 blev indklaget for Arbejdsretten med påstand om, at det skulle anerkende, at  

 den nævnte kutyme kunne opsiges med passende varsel.
 Endvidere påstodes forbundet pålagt organisationsansvar for ikke  

 straks at have foretaget anmeldelse af medlemmernes lønkrav til  

 Lønmodtagernes Garantifond.
Arbejdsretten fandt ikke, at kutymen var ophørt ved indførelsen af  

 Lønmodtagernes Garantifond.
Kutymen måtte derimod anses for at være et led i  

 overenskomsterne i branchen og skulle derfor i henseende til opsigelse  

 behandles på samme måde som disse.
Kutymen kunne således ikke opsiges  

 særskilt.
Det var endvidere ikke påvist, at forbundet over for klagerne  

 skulle have nogen forpligtelse til at foranledige, at lønkravene blev anmeldt  

 til Lønmodtagernes Garantifond, hvorfor der ikke var grundlag for at pålægge  

 forbundet organisationsansvar.
Arbejdsretten bemærkede dog, at det havde  

 været ønskeligt, om forbundet på et tidligere tidspunkt end sket havde  

 foranlediget, at lønkravene var blevet anmeldt til garantifonden.
PARTERNES PÅSTANDE Klagerne, Dansk Arbejdsgiverforening for Byggeriets Arbejdsgivere for  

 Lasse Larsen Byggefirma, Aabyhøj, har efter deres endelige påstand påstået de  

 indklagede, Landsorganisationen i Danmark for Snedker- og Tømrerforbundet i  

 Danmark for et antal medlemmer af dette forbund, tilpligtet at anerkende, at  

 en kutyme, hvorefter medlemmerne af forbundet som følge af manglende  

 lønudbetaling fra en tidligere arbejdsgiver har ret til at etablere blokade  

 mod en arbejdsplads, indtil tilgodehavende løn er betalt, kan opsiges med  

 passende varsel.
 Klagerne har endvidere nedlagt påstand om, at det indklagede forbund har  

 pådraget sig organisationsansvar og skal betale bod til klagerne, fordi det  

 ikke straks foretog anmeldelse af medlemmernes lønkrav til Lønmodtagernes  

 Garantifond efter at de pågældende medlemmers ansættelsesforhold var ophørt,  

 og der var indgivet anmeldelse om betalingsstandsning for den tidligere  

 arbejdsgiver.
SAGSFREMSTILLING Ved entreprisekontrakt af 28. september 1992 blev der mellem  

 Andelsboligforeningen Udsigten som bygherre og Frydkjær Totalentreprise Øst  

 A/S som hovedentreprenør indgået aftale om opførelse af 13 andelsboliger i  

 Lisberg ved Århus.
På grund af manglende lønudbetaling ophørte medlemmer af  

 det indklagede forbund med at arbejde den 8. februar 1993, og den 9. februar  

 1993 blev de pågældende medlemmer afskediget og tilmeldt arbejdsformidlingen.  

 Den 10. februar blev der indgivet anmeldelse om betalingsstandsning for  

 selskabet, og efter indgivelse af konkursbegæring den 15. februar blev  

 selskabet erklæret konkurs den 24. februar 1993. Forinden havde den  

 tilsynsførende den 11. februar 1993 meddelt Snedker- og Tømrerforbundet i  

 Danmark, at dets medlemmer ville kunne få udbetalt løn hos Lønmodtagernes  

 Garantifond.
Den 9. marts 1993 indgik bygherren aftale med Lasse Larsen Byggefirma om  

 dettes overtagelse af hovedentreprisen, og den 17. marts 1993 etablerede  

 medlemmerne af det indklagede forbund blokade mod arbejdspladsen under  

 henvisning til, at deres løntilgodehavende hos Frydkjær Totalentreprise Øst  

 A/S ikke var blevet betalt.
Den 18. marts 1993 afholdtes fællesmøde, og ved  

 klageskrift af 24. marts 1993 indbragte klagerne sagen for Arbejdsretten med  

 påstand blandt andet om, at arbejdstagerne skulle tilpligtes straks at  

 genoptage arbejdet.
Efter møder i retten den 25. marts og 1. april 1993 blev  

 det oplyst, at lønkravene endnu ikke var anmeldt til Lønmodtagernes  

 Garantifond.
Anmeldelse blev indgivet den 20. april 1993, og efter at fonden  

 havde udbetalt lønningerne, ophævedes blokaden den 10. maj 1993.
 Ved sagens indbringelse for Arbejdsretten påstod klagerne, at de  

 indklagede arbejdstagere skulle betale bod for deltagelse i blokaden, men  

 denne påstand er blevet frafaldet, idet klagerne anerkender, at den kutyme,  

 der fremgår af den endelige påstand, består.
FORKLARINGER Lasse Larsen har forklaret, at der er ca. 40 ansatte i hans firma, der fik  

 entreprisearbejdet efter Frydkjær Totalentreprise Øst A/S' konkurs.
Det var  

 tømrer- og snedkerarbejdet på 5 af andelsboligerne, der blev blokeret fra den  

 10. marts 1993. Han havde lovet beboerne, at de kunne flytte ind den 1. maj  

 1993, men på grund af blokaden kunne indflytningen først ske den 1. juli  

 1993. Hverken han selv eller bygherren havde midler til at betale de  

 tidligere ansattes lønninger for at få blokaden ophævet, og hans firma led et  

 betydeligt tab på grund af blokaden.
Søren Hoffmann Jensen, der er kontorchef i Byggeriets  

 Arbejdsgiverforening, har forklaret, at de ansattes løntilgodehavende i  

 tilfælde af et byggefirmas konkurs normalt bliver betalt ved hjælp af det  

 beløb, som firmaet har tilgode hos bygherren.
I denne sag var der dog ikke  

 noget tilgodehavende, men han erindrer ikke, at der i et sådant tilfælde er  

 blevet etableret blokade mod den nye entreprenør.
Bent Munch Johansen, der er gruppeformand i det indklagede forbund, har  

 forklaret, at bygherren normalt kun udbetaler penge til entreprenøren for det  

 arbejde, der er udført, og at bygherren selv har mulighed for at være  

 opmærksom på, at en situation som i denne sag ikke opstår.
En blokade bliver  

 efter forbundets praksis kun ophævet, når den fulde akkordsum er blevet  

 betalt, eller der er stillet fornøden garanti.
Det må erkendes, at der i  

 denne sag gik for lang tid, før lønkravene blev anmeldt til Lønmodtagernes  

 Garantifond.
 Bendt Jensen, der er forbundsformand for murerne, har forklaret, at det  

 inden for hans område er fast praksis straks at etablere blokade mod en ny  

 entreprenør, der har overtaget arbejdet, hvis ikke arbejdstagernes forfaldne  

 løntilgodehavender betales.
PARTERNES ARGUMENTER Klagerne har anført, at arbejdstagernes ret til at etablere blokade på  

 grund af løntilgodehavende følger af en kutyme og ikke er udslag af en  

 arbejdsretlig grundsætning.
Kutymen går mange år tilbage, men efter  

 indførelsen af Lønmodtagernes Garantifond, der sikrer lønmodtagernes lønkrav  

 i en situation som den foreliggende, er forudsætningerne og behovet for dens  

 opretholdelse bortfaldet.
 Kutymen fraviger Hovedaftalens §2 om fredspligten, og i modsætning til en  

 kutyme, der udfylder en overenskomst, kan den derfor opsiges separat og med  

 et passende varsel, det vil sige 1-3 måneder.
For så vidt angår påstanden om organisationsansvar har klagerne anført, at  

 der straks efter anmeldelsen af betalingsstandsningen kunne og burde være  

 sket anmeldelse af lønkravene til Lønmodtagernes Garantifond.
Først 4 uger  

 senere blev arbejdet overtaget af den nye entreprenør, og i stedet for at  

 sørge for anmeldelse til fonden valgte forbundet at etablere blokaden, der  

 trods klagernes protest og sagens indbringelse for Arbejdsretten fortsatte i  

 2 måneder, selv om arbejdstagerne meget hurtigt kunne have fået deres løn hos  

 fonden.
Under disse omstændigheder har forbundet udvist en sådan passivitet  

 med hensyn til anmeldelsen, at det har pådraget sig et ansvar, der må føre  

 til en bod af en betragtelig størrelse.
De indklagede har anført, at baggrunden for kutymen i denne sag er, at de  

 medarbejdere, der er med til at starte et akkordarbejde, skal sikres deres  

 tilgodehavende i tilfælde af, at deres arbejdsgivers arbejde overtages af en  

 anden virksomhed.
Der er ikke tale om en kutyme, der knytter sig til nogen  

 bestemt overenskomst, men om en arbejdsretlig grundregel inden for hele  

 entreprenørbranchen.
Denne ca. 100-årige praksis er fortsat uændret og  

 ubestridt også efter gennemførelse af loven om Lønmodtagernes Garantifond og  

 loven om lønmodtageres retsstilling ved virksomhedsoverdragelse.
Det skyldes,  

 at Lønmodtagernes Garantifond ikke dækker lønkrav, hvis der er tale om  

 virksomhedsoverdragelse, og at fonden ikke dækker krav af enhver art, hvortil  

 kommer, at der er en maximumsgrænse for dækningen.
Heller ikke efter at et forslag til en lov om forbud mod blokade strandede  

 i 1976, er der gjort forsøg på at ændre den gældende retstilstand.
Kutymen  

 fraviger ikke, men supplerer overenskomsten på området og kan derfor ikke  

 blot opsiges med »passende varsel«.
 For så vidt angår bodspåstanden har de indklagede anført, at der - med  

 konstateringen af, at den beskrevne kutyme består - ikke er sket nogen  

 overtrædelse, der berettiger til en bod, jf. arbejdsretslovens §12, og da  

 forbundet ikke havde nogen selvstændig pligt til at anmelde lønkravene til  

 Lønmodtagernes Garantifond, kan der ikke blive tale om noget  

 organisationsansvar.
ARBEJDSRETTENS BEMÆRKNINGER Inden for såvel snedker- og tømrerområdet som andre områder i  

 byggebranchen har det siden århundredets begyndelse været kutyme, at en  

 overtagen arbejdsplads kan blokeres, indtil de ansattes løntilgodehavender er  

 betalt.
Denne kutyme, der ikke blev opsagt eller på anden måde kan anses for  

 ophørt ved indførelsen af Lønmodtagernes Garantifond, supplerer og må anses  

 for at være et led i overenskomsterne i branchen og må derfor i henseende til  

 opsigelse behandles på samme måde som disse.
Kutymen kan således ikke opsiges  

 særskilt, og de indklagedes påstand om frifindelse på dette punkt tages  

 derfor til følge.
 For så vidt angår bodsspørgsmålet bemærkes, at det havde været ønskeligt,  

 om forbundet på et tidligere tidspunkt end sket havde foranlediget, at  

 lønkravene blev anmeldt til Lønmodtagernes Garantifond, men da det ikke er  

 påvist, at forbundet overfor klagerne skulle have nogen forpligtelse i så  

 henseende, må der gives de indklagede medhold i, at der ikke i et tilfælde  

 som det foreliggende er grundlag for at pålægge forbundet et  

 organisationsansvar.
 Herefter tages de indklagedes frifindelsespåstand i det hele til følge.
T h i k e n d e s f o r r e t De indklagede, Landsorganisationen i Danmark for Snedker- og  

 Tømrerforbundet i Danmark for et antal medlemmer af dette forbund, frifindes.
 I sagsomkostninger skal klagerne, Dansk Arbejdsgiverforening for  

 Byggeriets Arbejdsgivere for Lasse Larsen Byggefirma, Aabyhøj, betale 2000  

 kr. til Arbejdsretten.
 (* 1) Henvisninger: Per Jacobsen s. 62 ff, kommentar s. 71 f.
