 Ansøgning om patent på en »forstævn til et deplacementskib med en  

 fremspringende stævnbulb« afslået af Patentankenævnet, idet der ikke ved  

 fremlæggelsesskriftet sås at være givet anvisning på en veldefineret bulb med  

 en sådan særlig teknisk virkning, der væsentligt adskilte sig fra kendt  

 teknik.
År 1986, den 17. februar afsagde patentankenævnet (Beyer,  

 Grønning-Nielsen, Arne Holm, Niordson, Terndrup Pedersen) følgende k e n d e l s e i sagen j.nr.
P. 18/82: Klage fra Odense Stålskibsværft A/S, Odense, v/patentbureau Hofman-Bang & Boutard over patentdirektoratets afgørelse af 19. april 1982 af patentansøgning nr.  

 1510/67 fra Maierform Trust Reg., Liechtenstein, v/Internationalt Patent-Bureau.
 Den 25. februar 1980 fremlagdes under nr. 141.322 en den 22. marts 1967  

 indleveret ansøgning om patent på en »forstævn til et deplacementskib  

 med en fremspringende stævnbulb«.
 De fremlagte krav lød således:
 »1. Forstævn til et deplacementskib med en foran den forreste  

 perpendikulær (12) fremspringende stævnbulb, hvis forreste punkt (20) og hvis  

 breddemaksimum (22) ligger over lastevandlinien under ballastkondition og i  

 den øverste halvdel af dybgangen (T), og som under breddemaksimumet (22) er  

 udført med V-spanteform, k e n d e t e g n e t ved, at højden (h) af  

 stævnbulbens forreste punkt (20) over lastevandlinien under ballastkondition  

 (19) er mellem halvdelen og to tredjedele af bovbølgens (25) højde ved  

 stævnlinien.
 2. Stævn ifølge krav 1, k e n d e t e g n e t ved, at middelværdien (r)  

 for stævnens krumningsradius ved dens forreste punkt (20) ligger mellem en  

 tredjedel og halvdelen af bovbølgens højde ved stævnlinien.
3. Stævn ifølge krav 1 eller 2, k e n d e t e g n e t ved, at summen af  

 det forreste punkts (20) højde (h) over lastevandlinien under  

 ballastkondition (19) og krumningsradien (r) i stævnens forreste punkt i  

 hovedsagen er lig med bovbølgens højde ved stævnlinien.« Klageren i denne sag nedlagde ved skrivelse af 27. maj 1980 indsigelse  

 imod udstedelse af patent, idet den pågældende anførte, at opfindelsen ikke  

 gik ud over, hvad der kan betegnes som almindelig fagmæssig viden erhvervet  

 ad empirisk vej på basis af modelforsøg.
 Ved skrivelse af 13. august 1980 uddybede klageren sin  

 indsigelsesbegrundelse, idet den pågældende bl.a. anførte:
»Den kendetegnende del i dansk fremlæggelsesskrift nr. 141.322  

 vedrører alene en højdeangivelse for stævnbulbens forreste punkt i forhold  

 til ballast-vandlinien.
Ballast-vandlinien er imidlertid ikke fastlagt  

 entydigt ud fra et skibsskrogs mål, men er en linie, som konstruktøren  

 fastlægger efter at have fået nærmere retningslinier for de krav, som stilles  

 til skibets stabilitet og styreevne.
Såfremt en fagmand ville udøve den i det nævnte krav 1's kendetegnende del  

 angivne teknik, skulle han først arbitrært vælge en ballast-vandlinie og  

 derefter vælge en højde (h) et eller andet sted mellem halvdelen og to  

 trediedele af bovbølgens højde ved stævnlinien.
Med støtte i beskrivelsen til  

 dansk fremlæggelsesskrift nr. 141.322 (se side 6, linie 9-17) skulle han  

 herefter vælge en eller anden vinkel mellem 20 grader og 40 grader i forhold  

 til en vertikal for undervandsstævnen under det forreste punkt og vælge en  

 vinkel på mellem 15 grader og 30 grader i forhold til en horisontal for  

 stævnbulbens overside.
Der er således angivet vide og tildels arbitrære  

 grænser for i hvert fald fire parametre.
Såfremt fagmanden vælger et sæt af de nævnte parametre, vil han komme frem  

 til en bulbstævn, hvis egenskaber kan efterprøves ved tankforsøg.
Det  

 forekommer imidlertid indlysende, at der ved fortsatte tankforsøg i  

 forbindelse med ændringer i parametrene vil kunne frembringes en bulbstævn,  

 som opfylder formålsangivelsen i det nævnte fremlæggelsesskrift i højere grad  

 end den bulbstævn, som kunne frembringes alene ved at følge de i krav 1's  

 kendetegnende del og i beskrivelsen angivne forskrifter.
Såfremt der skal konstrueres en under nærmere angivne forhold optimal  

 bulbstævn, er det således under alle omstændigheder nødvendigt at foretage  

 tankforsøg, og der ses ikke at være noget opfinderisk i det derved fremkomne  

 resultat.
Af dansk fremlæggelsesskrift nr. 141.322 fremgår det ganske vist,  

 at en vigtig af parametrene vedrører bulbstævnens placering i højden, men  

 dette er ikke noget patenterbart træk, idet der inden indleveringsdatoen den  

 22. marts 1967 kendes bulbstævne, som er justerbare i højden.
Det sidstnævnte  

 træk er for eksempel angivet i dansk fremlæggelsesskrift nr. 118.590, se side  

 2, linie 5-7.« I skrivelse af 9. december 1980 anførte ansøgeren hertil:
 »Af sidste afsnit i den supplerende indsigelsesbegrundelse af 13.  

 august 1980 fremgår, at indsigerne motiverer deres anmodning om ansøgningens  

 afvisning med en påstand om, at fremlæggelsesskriftet ikke meddeler en  

 fagmand »en forskrift til frembringelse af en optimal bulbstævn«.  

 Påstanden formodes at skulle underbygges af det i de forudgående afsnit  

 anførte, (1) at ballastvandlinien ikke er entydigt fastlagt ud fra et  

 skibsskrogs mål, (2) at fagmanden skal vælge forskellige parametre inden for  

 »vide og tildels arbitrære grænser« efter først  

 »arbitrært« at have valgt en ballastvandlinie, og (3) at valget af  

 et sæt af de nævnte parametre må følges op af tankforsøg, hvis der skal  

 »konstrueres en under nærmere angivne forhold optimal bulbstævn«.
Hertil skal først påpeges, at der i gældende dansk praksis ikke indgår  

 nogen fordring om, at et patentkrav skal indeholde en fuldstændig anvisning  

 til konstruktion af enhver konkret udførelsesform for en patenteret  

 opfindelse.
Ifølge Patentlovens § 39 tjener patentkravet (eller kravene) til  

 at bestemme patentbeskyttelsens omfang, medens lovens § 8, stk. 2  

 foreskriver, at beskrivelsen »skal være så tydelig, at en fagmand på  

 grundlag deraf kan udøve opfindelsen«.
Henvisningen til fagmanden  

 indebærer klart, at forskriften i § 8, stk. 2 er opfyldt, selv om det i en  

 konkret situation er nødvendigt at supplere den information, der indeholdes i  

 patentbeskrivelsen som helhed, med almindelig faglig viden på det område, som  

 opfindelsen vedrører.
Det må endvidere kunne anses som fastslået praksis, at der i den  

 almindelige faglige viden også indgår sådan viden, som i en konkret situation  

 erhverves ved forsøg, i al fald dersom sådanne forsøge er sædvanlig praksis  

 indenfor det tekniske område.
At dette er tilfældet her bekræftes af det af  

 indsigerne nævnte fremlæggelsesskrift 118.590 (nu patent 118.590), hvor det  

 side 1, linie 3 f.n. til side 2, linie 2 påpeges, at »man ved  

 projektering af et fartøj (er) nødt til gennem modelforsøg at udforme og  

 dimensionere bulben på basis af visse valgte værdier for de variable  

 størrelser, dybgående og fart, sædvanlig fuld last og normal eller  

 kontraktmæssig fart«, og hvor det endnu tydeligere siges i sidste  

 sætning af næstsidste afsnit på side 3 (med henvisning til den forudgående  

 forklaring af den patenterede opfindelse og beskrivelsen af en  

 udførelsesform), at »de optimale data (kan) findes ad empirisk vej, dvs.  

 ved modelforsøg ved hvert enkelt projekt«.
Det er åbenbart, at Patentdirektoratet - med rette - ikke har anset det  

 som en hindring for patenterbarheden af det i dansk patent 118.590 omhandlede  

 fartøj, at optimering af et projekteret fartøj ikke kan foretages alene på  

 basis af patentskriftets beskrivelse og krav, men vil kræve modelforsøg  

 (tankforsøg). At det samme gælder for den fuldstændige detailkonstruktion af  

 en bulbstævn ifølge nærværende opfindelse kan derfor ikke i sig selv anfægte  

 opfindelsens patenterbarhed.
Det afgørende kriterium er, at der med  

 opfindelsen er givet fagmanden en ny og ikke-nærliggende anvisning på  

 opnåelse af et teknisk fremskridt.
Det tekniske fremskridt, som opnås ved fastlæggelse af den lodrette  

 afstand mellem stævnbulbens forreste punkt og ballastvandlinien inden for det  

 i ansøgningens krav 1 foreskrevne interval, består som påpeget i  

 beskrivelsesindledningen i, at bulbens modstandsformindskende effekt gør sig  

 gældende både i fuldlast- og i ballastsejlads, og ikke blot ved  

 servicefarten, men også ved lavere hastigheder, således at der under alle  

 sejlforhold opnås en mærkbar hastighedsgevinst.
Dette er ifølge opfindelsen  

 opnået ved,at bulbens forreste punkt ligger et betydeligt stykke over  

 ballastvandlinien, i modsætning til alle før ansøgningens indleveringsdag  

 kendte bulbe, der var udformet ud fra den almindeligt accepterede  

 læresætning, at bulben måtte være neddykket for at have nogen virkning på  

 sejlmodstanden.
Andet afsnit af den supplerende indsigelsesbegrundelse synes noget uklart  

 og tildels selvmodsigende, idet ballastvandlinien for et bestemt skibsskrog  

 dog er en entydigt fastlagt linie, når konstruktøren først har valgt den ud  

 fra de af indsigerne selv nævnte retningslinier for kravene til skibets  

 stabilitet og styreevne.
Det samme gælder i øvrigt konstruktionsvandlinien,  

 som konstruktøren også må fastlægge.
Vi kan her yderligere henvise til side  

 5, sidste afsnit og side 6, afsnit 1 og 2 i indsigelsesafgørelsen af 12.  

 februar 1979 fra den tilsvarende tyske ansøgning.
Her er redegjort for de i  

 krav 1 omhandlede begreber »ballastvandlinie« og  

 »bovbølgehøjde« med påvisning af, at disse begreber er velegnede  

 til karakterisering af opfindelsen.
Den tyske afgørelse var vedlagt vort  

 indlæg af 24. april 1979 i nærværende ansøgning.
Første fulde afsnit på side 2 i den supplerende indsigelsesbegrundelse af  

 13. august 1980 synes at antyde, at der alene ved tankforsøg, uden benyttelse  

 af nærværende opfindelses tekniske lære, skulle kunne frembringes en  

 bulbstævn, som var nærmere ved det optimale.
Denne rent spekulativt og ikke  

 nærmere begrundede påstand savner realitet, og det forholder sig tværtimod  

 således, at fagmanden uden opfindelsens tekniske lære ville stå over for så  

 mange variable parametre, at et acceptabelt resultat ikke ville kunne opnås  

 med et rimeligt antal tankforsøg.
Først med de i ansøgningen givne  

 anvisninger på bulbens udformning og placering i forhold til  

 ballast-vandlinien er der fastlagt sådanne rammer for detailprojekteringen af  

 bulben og de dermed - efter sædvanlig konstruktionspraksis - forbundne  

 tankforsøg, at fagmanden i praksis vil kunne komme frem til en optimal  

 udformning af et givet skibsprojekt.
De linier af dansk fremlæggelsesskrift 118.590, hvortil der henvises i  

 næstsidste afsnit af den supplerende indsigelsesbegrundelse, siger kun, at  

 højdeindstillelige stævnbulbe tilhører den kendte teknik.
De angiver ingen  

 som helst retningslinier for fastlæggelse af en fast indbygget bulbs højde i  

 forhold til skrogets vandlinier.
I øvrigt er den i fremlæggelsesskrift  

 118-590 omhandlede og beskrevne bulb vist med den klassiske  

 cirkulærcylindriske form og flugtende med basislinien forneden.
Placeringen  

 af dens forreste punkt i forhold til ballastvandlinien er ikke omtalt, og der  

 er ingen antydning af, at bulbens længdeindstillelighed skulle ændre ved det  

 forhold, at en bulb med symmetrisk over- og undersside kun er virksom, når  

 den ligger praktisk taget helt neddykket.
Fremlæggelsesskriftet kan derfor  

 ikke på nogen måde foregribe nærværende opfindelse, som giver anvisning på,  

 hvorledes man med en uforskydelig - og dermed konstruktiv enklere og  

 driftssikrere - bulb kan opnå optimal virkning af bulben ved meget varierende  

 dybgange.' Indsigeren udtalte hertil i skrivelse af 15. juli 1981:
 »Under henvisning til vort brev af 13. august 1980 skal vi hermed  

 tillade os at fremkomme med nogle yderligere kommentarer, som specielt har  

 relation til det næstsidste afsnit på side 2 i det nævnte brev.
 Det er allerede påvist, at der fra dansk fremlæggelsesskrift nr. 118.590  

 kendes en i højden justerbar bulbstævn, og vi har derfor hidtil været af den  

 opfattelse, at det ikke burde være patenterbart at placere bulbstævnens  

 forreste punkt inden for det relativt store interval, som er angivet i dansk  

 fremlæggelsesskrift nr. 141.322, nemlig at højden af bulbens forreste punkt  

 over lastevandlinien under ballast-kondition skal være halvdelen til  

 to-tredjedelen af bovbølgens højde ved stævnlinien.
 Da det imidlertid erkendes, at det sidstnævnte højdeinterval er noget  

 højere beliggende, end det er tilfældet ved den teknik, som hidtil har været  

 fremdraget skal vi hermed henlede opmærksomheden på det i kopi vedlagte  

 norske patent nr. 127.699. Tilsvarende patenter er udstedt i en række lande,  

 f.eks. hollandsk patent nr. 148.841, hvor den tilsvarende ansøgning blev  

 offentlig tilgængelig den 10. oktober 1966, dvs. inden indleveringsdatoen for  

 dansk patentansøgning nr. 1510/67.
I det nævnte norske patent er bulben også karakteriseret ved placeringen  

 af det forreste øverste punkt (C), der er givet som en funktion af dybgangen.  

 Det er herfra kendt, at det nævnte punkt skal være placeret mindst 10% af  

 fuldlast-dybgangen over ballastdybgangen.
Dette er angivet under den  

 forudsætning, at ballastdybgangen udgør 30 til 50% af fuldlast-dybgangen.
 For at underbygge vor påstand om, at den nu fremførte kendte teknik  

 foregriber dansk patentansøgning nr. 1510/67, skal vi henvise til det  

 nedenstående eksempel:
 1) Ifølge den midt på side 5 i dansk fremlæggelsesskrift nr. 141.322  

 angivne formel kan bovbølgehøjden således bestemmes til hpsi = 3765 mm, og  

 det forreste punkt (20) skal i henhold til krav 1 derfor ligge i højden  

 0,5-0,67 gange 3765 mm + 5400 mm = 7283 mm - 7911 mm over køl.
2) Ifølge det norske patentskrift nr. 127.699 skal det forreste punkt (C)  

 ligge mindst 10% af fuldlastdybgangen over ballastdybgangen, dvs. (C) mindst  

 6720 mm over køl.
I første afsnit på side 9 i dette patentskrift er det  

 angivet, at de nævnte 10% af fuldlastdybgangen er bestemt ud fra, at  

 ballastdybgangen udgør 30 til 50% af fuldlastdybgangen.
Det vil for skibet i  

 nærværende eksempel sige, at ballastdybgangen er 3960 mm - 6600 mm, således  

 at højden af punkt (C) bliver lig med sidstnævnte interval + 10% af  

 fuldlastdybgangen, dvs. 5280 mm - 7920 mm over køl.
Det fremgår herefter klart, at det højdeinterval, som fremgår af det  

 norske patentskrift helt overlapper højdeintervallet ifølge dansk  

 patentansøgning nr. 1510/67, og vi skal herefter anmode om, at den danske  

 patentansøgning nr. 1510/67 afvises i medfør af patentlovens § 2.« Ansøgeren anførte hertil i skrivelse af 24. februar 1982:
»Af tredje afsnit i replikken af 15. juli 1981 udledes, at  

 indsigernes tidligere henvisning til dansk patent nr. 118.590 som  

 patenthindrende modhold er frafaldet.
I det følgende skal vi derfor begrænse  

 os til en analyse af det nu modholdte norske patentskrift nr. 127.699 og af  

 de konklusioner vedrørende nærværende opfindelses patenterbarhed, som  

 indsigerne mener at kunne uddrage af dette modhold.
I første fulde afsnit på side 2 i replikken henviser indsigerne til den i  

 det norske patent karakteriserede placering af den der viste bulbs  

 »forreste øverste punkt C«.
Med dette udgangspunkt konstruerer  

 indsigerne derpå et sammenligningseksempel og konkluderer heraf, at der af  

 modholdet »fremgår« et højdeinterval, som »helt  

 overlapper« højdeintervallet ifølge den fremlagte ansøgning, som derfor  

 bør afvises (afslås?).
 Hertil skal først påpeges, at det norske patentskrift viser en skibsstævn,  

 som falder langt uden for det i indledningen til fremlæggelsesskriftets krav  

 1 definerede overbegreb, ifølge hvilket stævnen skal have en fremspringende  

 stævnbulb, som (1) har såvel et forreste punkt som et breddemaksimum, og som  

 (2) under sit breddemaksimum er udført med V-spanteform.
Den i modholdet viste stævn (der i faglitteraturen betegnes som  

 Mitsubishi-bulben) slutter fortil i en kant CD, der i fig. 1 er vist som en  

 ret linie vinkelret på konstruktionsvandlinien 4 og med en lille hældning i  

 forhold til ballastvandlinien 5 (svarende til et trim agterover). I  

 førstnævnte sejltilstand ligger alle punkter på linien CD således lige langt  

 fremme, og i sidstnævnte tilstand er stævnliniens nederste punkt D dens  

 forreste punkt.
Sidste afsnit side 9 i modholdet antyder, at linien CD også  

 kunne være »en jævn kurve med stor radius«.
Da kurven vel må krumme  

 fremefter, ligger det forreste punkt et eller andet - ikke nærmere defineret  

 - sted mellem punkterne C og D.
Det kan herefter fastslås, at det norske patentskrift ikke berettiger til  

 at sidestille linien CD's øverste punkt C med det forreste punkt af  

 stævnbulben ifølge ansøgningen.
Dermed er i realiteten hele grundlaget for  

 resten af replikken, inklusive det talmæssige sammenligningseksempel, som  

 bygger på modholdets angivelse af punktet C's lodrette placering, bortfaldet.
 For fuldstændigheds skyld skal det dog yderligere påpeges, at der i det  

 norske patent heller ikke ses at være beskrevet eller vist noget  

 breddemaksimum af den fremspringende bulb, og der er heller ingen antydning  

 af, at bulbens nederste afsnit (ifølge ansøgningens krav 1 afsnittet under  

 det breddemaksimum, som ikke findes i modholdet) skulle have V-spanteform.  

 Hermed er det eftervist, at den fra modholdet kendte forstævn er af en  

 væsentlig anden art end den patentansøgte, jvf. tredje afsnit ovenfor af  

 nærværende indlæg.
 Hvad angår indsigernes taleksempel, som skulle vise at det for opfindelsen  

 karakteristiske træk - uanset modholdets totalt manglende overensstemmelse  

 med krav 1's indledning - er foregrebet af modholdet, skal det påpeges,at de  

 benyttede talværdier forekommer helt arbitrært valgte, for ikke at sige  

 vildledende, og savner dækning i fremlæggelsesskriftet.
 Indsigerne sætter således vandliniens indløbsvinkel til 23,5 grader, hvor  

 fremlæggelsesskriftets fig. 4 og 4a viser en vinkel psi på ca. 30 grader.  

 Endvidere sætter de stævnvinklen Ø til 0 grader, hvilket måske kan passe på  

 stævnlinien CD ifølge modholdet (jvf. ovenfor), men i hvert fald ikke på den  

 i ansøgningen viste stævnlinie 23, som på grund af undervandsstævnens  

 udformning som et V-spanteskib danner en positiv vinkel med lodret (jvf. også  

 fremlæggelsesskriftet side 6, linie 9-12).
Ud over at indsigernes taleksempel - som lige påpeget - er baseret på  

 urealistiske parameterværdier er det først og fremmest uanvendeligt til  

 bedømmelse af den foreliggende opfindelses patenterbarhed, fordi der i  

 henholdsvis fremlæggelsesskriftet og modholdet er tale om to helt forskellige  

 stævntyper, hvor de af stævnformerne betingede hydrodynamiske forhold er  

 tilsvarende helt forskellige.
Mitsubishi-bulben (M-bulben) afviger i sin  

 geometri og sin ide principielt fra den patentansøgte (SV-bulben) ved, at den  

 i stedet for et forreste punkt har en forreste - i hovedsagen vertikal -  

 kant, som skæres af ballastvandlinien ca. midt mellem sine endepunkter.
Ideen  

 hermed er, at M-bulben i ballast skal virke ikke som en bulb, men som et  

 bulbløst klassisk U-spanteskib.
Den geometriske forskel mellem de to  

 stævnformer afspejler sig i de hydrodynamiske forhold, hvor der ved SV-bulben  

 opstår et stagnationspunkt (Staupunkt) ved eller i umiddelbar nærhed af  

 bulbens forreste punkt, medens der ved M-bulben ikke forekommer noget  

 tilsvarende stagnationspunkt i nærheden af det punkt (punktet C), som ifølge  

 indsigerne skulle kunne sidestilles med punktet 20 i fremlæggelsesskriftets  

 udførelseseksempel.
Som det i og for sig fremgår af det norske patentskrifts indledning og  

 krav 1, er M-bulben en speciel bulb, hvis anvendelse er begrænset til  

 relativt langsomme skibe (Froude-tal under 0,2) med høj blokkoefficient (over  

 0,7), dvs. i praksis tankere, massegodsskibe og visse mindre kystfartøjer.
I  

 modsætning hertil har SV-bulben i praksis vist sig at medføre fordelagtige  

 virkninger ved deplacementskibe af vidt forskellig type, uafhængigt af deres  

 Froude-tal og blokkoefficienter.
Med henvisning til ovenfor og i svarskriftet af 9. december 1980 anførte,  

 gentager vi vor henstilling om, at indsigelsen tilbagevises, og at patentet  

 bevilges med den fremlagte beskrivelse og krav.' Ved skrivelse af 19. april 1982 besluttede direktoratet at udstede patent,  

 idet indsigelsen afvistes med følgende begrundelse:
»I Deres indsigelsesbegrundelse den 13. august 1980 henvises til  

 dansk fremlæggelsesskrift nr. 118.590, hvoraf det fremgår, at en bulbstævn  

 kan være forskydeligt justerbar såvel i skibets længde- som i dets  

 højderetning.
Den tekniske lære i nærværende ansøgning, der omhandler en  

 forstævn med en bulb der er fast anbragt, ses derfor ikke at kunne udledes  

 fra denne kendte konstruktion.
Bulbstævnen ifølge det norske patentskrift nr. 127.699, der er fremdraget  

 i forbindelse med Deres indlæg af den 15. juli 1981, svarer i alt væsentligt  

 til den bulbstævn, der kendes fra dansk patentansøgning nr. 3914/64, som er  

 fremdraget under behandlingen af nærværende ansøgning, som eksempel på kendt  

 teknik, overfor hvilken kravene i nærværende ansøgnings fremlæggelsesskrift  

 er præciserede.« Denne afgørelse har klageren ved skrivelse af 17. juni 1982 indbragt for  

 patentankenævnet.
 Klageren har nedlagt påstand om, at ansøgningen afslås.
 Ansøgeren har nedlagt påstand om stadfæstelse principalt på grundlag af de  

 fremlagte krav, subsidiært på grundlag af følgende krav:
 »1. Forstævn til et deplacementskib med en foran den forreste  

 perpendikulær (12) fremspringende stævnbulb, hvis forreste punkt (20) og hvis  

 breddemaksimum (22) ligger over lastevandlinien under ballastkondition og i  

 den øverste halvdel af dybgangen (T), og som under breddemaksimumet (22) er  

 udført med V-spanteform, k e n d e t e g n e t ved, at højden (h) af  

 stævnbulbens forreste punkt (20) over lastevandlinien under ballastkondition  

 (19) er mellem halvdelen og to tredjedele af bovbølgens (25) højde ved  

 stævnlinien, og at undervandsstævnen (16) under bulbens forreste punkt (20)  

 har en helt eller tilnærmet retliniet del (23), hvis vinkel (Ø) med en  

 vertikal ligger i intervallet i 20 grader-40 grader.
 2. Stævn ifølge krav 1, k e n d e t e g n e t ved, at middelværdien (r)  

 for stævnens krumningsradius ved dens forreste punkt (20) ligger mellem en  

 tredjedel og halvdelen af bovbølgens højde ved stævnlinien.
3. Stævn ifølge krav 1 eller 2, k e n d e t e g n e t ved, at summen af  

 det forreste punkts (20) højde (h) over lastevandlinien under  

 ballastkondition (19) og krumningsradien (r) i stævnens forreste punkt i  

 hovedsagen er lig med bovbølgens højde ved stævnlinien.« Parterne har i skriftlige indlæg udtalt sig i alt væsentligt i  

 overensstemmelse med deres indlæg til patentdirektoratet under  

 indsigelsesproceduren.
 Sagen har været behandlet i nævnets møde den 30. september 1985.
 Ingen af parterne har givet møde for nævnet.
 Nævnet skal udtale:
 Formen af en bulb til et lasteskib er bestemt af adskillige parametre, og  

 fremlæggelsesskriftet giver anvisning på valget af een af disse -  

 højdeplaceringen af bulbens forreste punkt -.
 Fra dansk patent nr. 118.595 er det kendt, at denne parameter er  

 væsentlig, selvom dette patentskrift ikke giver anvisning på den samme  

 højdeplacering som i fremlæggelsesskriftet.
Norsk patent nr. 127.699, som omhandler en såkaldt Mitsubishi-bulb, giver  

 anvisning på en udførelsesform, som falder indenfor de ved  

 fremlæggelsesskriftet anviste ret vide parameterintervaller, idet der ikke er  

 noget til hinder for, at pkt.
C i det norske patentskrifts fig.1 er bulbens  

 forreste punkt.
 Det kan kun ved tankforsøg endeligt afgøres, hvilken form der er optimal  

 for bulben, og der ses ikke ved fremlæggelsesskriftet at være givet anvisning  

 på en veldefineret bulb med en sådan særlig teknisk virkning, der væsentligt  

 adskiller den fra kendt teknik.
 Idet de for nævnet fremlagte subsidiære krav ikke kan føre til andet  

 resultat, tages klagerens påstand til følge.
Herefter bestemmes:
 Ans. nr. 1510/67 afslås.
