Nr BSF 13 Forslag til folketingsbeslutning om harmonisering af reglerne for  

 bestyrelsesmedlemmers og direktørers med fleres ansvar, pligter og  

 rettigheder i finansielle virksomheder Fremsat af Kirsten Jacobsen (FP) Kim Behnke (FP) Annette Just (FP) den 11. oktober 1995 Folketinget opfordrer regeringen til at fremsætte lovforslag, der sikrer, at pligter, rettigheder og ansvar samt forbud og straffebestemmelser er ens for bestyrelsesmedlemmer og direktører med flere i alle finansielle virksomheder.
Bemærkninger til forslaget Efter at Folketinget imod blandt andet Fremskridtspartiets stemmer har  

 indført de »finansielle supermarkeder«, således at alle aktører i  

 den finansielle sektor stort set kan handle med samme »vare«, er  

 det både naturligt og nødvendigt, at Folketinget også sikrer, at det sker på  

 samme betingelser og uden åbenbare forskelle mellem, hvilke forbud der gælder  

 for f.eks. bestyrelsesmedlemmer og direktører med flere i  

 forsikringsvirksomheder og bestyrelsesmedlemmer og direktører med flere i  

 pengeinstitutter og realkreditinstitutter.
Det må også sikres, at ansvar og  

 straffebestemmelser for eventuelle overtrædelser er ens, ligesom  

 fortolkningen af reglerne skal være ens, uanset hvilken finansiel virksomhed  

 der er tale om.
Det vil være konkurrenceforvridende, såfremt der ikke gælder  

 fuldstændig samme vilkår for alle aktører i den finansielle sektor og en  

 aktør kan foretage sig noget, som er forbudt for andre, ligesom det vil være  

 urimeligt, at samme overtrædelse af reglerne straffes forskelligt.
