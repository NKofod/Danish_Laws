Landsskatteretskendelse Moms - rådgivningsvirksomhed - social forsorg og bistand Klagen vedrører spørgsmålet, om de af  

 A v/B leverede ydelser er momsfritaget i henhold til momslovens § 13, stk. 1,  

 nr. 2, om social forsorg og bistand.
Det fremgår af den af A (klageren) fremlagte  

 virksomhedsbeskrivelse, at A er en enkeltmandsvirksomhed som drives af B.
Det  

 fremgår videre, at klageren yder rådgivning efter lov om social  

 service § 40, stk. 2, pkt. 6 og 7, og at klageren udfører  

 rådgivningsopgaver for bl.a.
C kommune.
Rådgivningen retter sig  

 primært mod unge og familier med særlige behov, og hvor den  

 stedlige kommune har bevilget støtte i henhold til lov om social  

 service.
Det fremgår, at klageren foranlediger formidling til  

 rådgivere med relevant og flerfaglig baggrund, og at rådgiverne  

 alle har sideløbende beskæftigelse, eksempelvis som  

 pædagog, skolelærer, socialrådgiver/sagsbehandler,  

 politiassistent, håndværksmæssig uddannelse eller anden  

 erfaring/kompetence fra arbejde med unge, voksne og familier med  

 særlige behov.
Det fremgår videre, at rådgivningen skal ske  

 i tæt kontakt med den unge, og fungere som forvaltningens  

 forlængede arm.
Om B fremgår, at han med baggrund i over 21  

 års arbejde i såvel den sociale sektor som i pædagogisk  

 fagbevægelse har oparbejdet et naturligt fagligt netværk og en  

 bred administrativ baggrund om viden om det sociale område.
B har oplyst, at rådgivningen foretages af ham,  

 eventuelt i samarbejde med andre rådgivere afhængig af opgavens  

 karakter og mål for rådgivningsindsatsen.
Han har understreget,  

 at klageren ikke modtager betaling for at finde en rådgiver, men alene  

 for udførelsen af rådgivningen.
Det er oplyst, at klageren modtager betaling for de  

 kommunale forvaltninger med 205 kr. pr. rådgivningstime.
Som eksempel  

 er fremlagt en faktura udstedt fra klageren til C  kommune.
Det fremgår  

 heraf, at klageren i henhold til en samarbejdsaftale for en bestemt navngiven  

 ung er beskikket fast kontakt person i henhold til lov om social service §  

 40, stk. 2, nr. 7, og at klageren skal modtage betaling for rådgivning  

 for 21,66 timer á 205 kr., i alt 4.440,33 kr. alt inkl.
Told- og skatteregionen har truffet afgørelse om,  

 at klagerens aktiviteter ikke er fritaget for moms i henhold til momslovens §  

 13, stk. 1, nr. 2. Regionen har henvist til 6. momsdirektivs artikel 13,  

 afsnit A, stk. 1, litra g og h, samt anført, at der ved vurderingen af  

 om ydelsen kan henføres til den sociale sektor, således bl.a.  

 skal ses på, om ydelsen præsteres af et offentligt organ eller af  

 andre organer, der er anerkendt som foretagender af almennyttig karakter.  

 Regionen har endvidere henvist til EF-domstolens afgørelser C-453/93  

 af 7. maj 1998 og C-216/97 af 7. september 1999. Regionen har herved  

 anført, at klageren ikke leverer en ydelse til den enkelte unge, men  

 leverer en ydelse til kommunen, hvor den indgår i kommunens grundlag  

 for at træffe afgørelse efter lov om social service.
Regionen  

 har anført, at der her er tale om en formidlingsydelse og ikke en  

 omsorgsopgave, og at der allerede af den grund ikke er hjemmel til at fritage  

 virksomheden for moms.
 Klageren har over for Landsskatteretten nedlagt  

 påstand om, at klagerens aktiviteter er momsfritaget i henhold til  

 momslovens § 13, stk. 1, nr. 2, om social forsorg og bistand.
 Til støtte for påstanden er anført, at  

 klageren udelukkende har til opgave at yde social forsorg og bistand til  

 børn og unge med særlige behov, og som er omfattet af lov om  

 social service § 40. Videre er anført, at der er tale er tale om  

 beslutninger om sociale foranstaltninger, som skal udmøntes i form af  

 rådgivning til samfundets utilpassede unge, og i forhold til en  

 nærmere konkretiseret opgave, og at der er tale om sociale opgaver,  

 hvor klageren agerer som kommunens forlængede arm, som henholdsvis fast  

 kontaktperson eller personlig rådgiver, jf. lov om social service § 40,  

 stk. 2, nr. 6 og 7.
 Videre har klageren anført, at en af opgaverne som  

 fast kontakt person/personlig rådgiver er at tilrettelægge en  

 indsats/rådgivning, der forhindrer den unge i fortsat kriminalitet, og  

 at man derved målrettet arbejder på, at nå de formaliserede  

 vilkår, der er stillet fra eksempelvis domstolenes side i en  

 ungdomskontrakt, hvilket ofte er sidste chance før  

 domsfældelse.
Klageren har anført, at det er uomtvisteligt, at  

 der i vores tid er brug for nytænktning og nye metoder i socialt  

 arbejde for at dæmme op mod den kedelige og nedbrydende  

 samfundsudvikling, som finder sted med eksempelvis utilpassede og kriminelle  

 unge.
Det er anført, at det med klagerens arbejde udelukkende er  

 hensigten at skabe kontakt til og dialog med disse unge, netop med henblik  

 på at forbedre deres muligheder for at blive tilpasset samfundets  

 almindelige normer.
 Landsskatteretten skal udtale:
 I henhold til momslovens § 13, stk. 1, nr. 2, er  

 følgende varer og ydelser fritaget for afgift:
"Social forsorg og bistand, herunder sådan, som  

 præsteres af børne- og ungdomsinstitutioner og institutioner  

 inden for ældreområdet, samt levering af varer og ydelser med  

 nær tilknytning hertil." Af forarbejderne til bestemmelsen i momslovens § 13  

 fremgår, at de heri indeholdte fritagelser er fastsat i  

 overensstemmelse med 6. momsdirektiv.
I direktivets artikel 13 er i punkt A  

 indeholdt en række fritagelser til fordel for visse former for  

 virksomhed af almen karakter.
Af bestemmelsens litra g fremgår  

 nærmere:
"g) tjenesteydelser og levering af goder med nær  

 tilknytning til social bistand og social sikring, herunder sådanne, som  

 præsteres af alderdomshjem, af offentligretlige organer eller af andre,  

 der er anerkendt af den pågældende medlemsstat som foretagender  

 af almennyttig karakter;..
h) tjenesteydelser og levering af goder med nær  

 tilknytning til beskyttelse af børn og unge, som præsteres af  

 offentligretlige organer, der er anerkendt af den pågældende  

 medlemsstat som foretagender af almennyttig karakter." Det fremgår af lov om social service § 40:
"Stk. 1. Kommunen kan træffe afgørelse om  

 foranstaltninger efter stk. 2, når det må anses for at være  

 af væsentlig betydning af hensyn til et barns eller en ungs  

 særlige behov for støtte.
Det bør tilstræbes, at  

 barnet eller den unge kan blive i hjemmet.
Afgørelsen træffes  

 med samtykke fra forældremyndighedens indehaver, jf. dog § 41....." Stk. 2. Kommunen kan beslutte .....
6) at udpege en personlig rådgiver for barnet eller  

 den unge, 7) at udpege en fast kontaktperson for barnet eller den  

 unge,..." Retten finder, at i det omfang A er udpeget og betalt af  

 kommunen til at levere ydelser i form af rådgivning/kontakt i henhold  

 til lov om social service § 40, stk. 2, nr. 6 og 7, må disse ydelser  

 anses for omfattet af bestemmelsen i momslovens § 13, stk. 1, nr. 2, om  

 social forsorg og bistand.
Det er således kommunen, der har besluttet,  

 at A skal varetage og modtage betaling for en opgave, der må  

 karakteriseres som social forsorg og bistand.
 Den påklagede afgørelse ændres i  

 overensstemmelse hermed.
