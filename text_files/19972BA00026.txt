Nr BSF 26 Forslag til folketingsbeslutning om dansk nej til EU-indgreb i strejke- og  

 konfliktretten Fremsat af Keld Albrechtsen (EL) Jette Gottlieb (EL) den 3. april 1998 Idet Folketinget er af den opfattelse, at EU ikke har kompetence på  

 områder, som griber ind i strejke- og konfliktretten, pålægger Folketinget  

 regeringen at stemme nej i EU's Ministerråd til forslag til Rådets forordning  

 om indførelse af en interventionsmekanisme for Kommissionen med henblik på at  

 bringe bestemte handelshindringer til ophør samt at sikre, at EF-Domstolens  

 dom i sag C-265/95 mod Frankrig ikke får virkning for Danmark.
Bemærkninger til forslaget Beslutningsforslaget er en ændret genfremsættelse af B 99, folketingsåret  

 1997-98 (1. samling, Folketingets forhandlinger tillæg A, side 3251 og 3252).
 Visse strejker, blokader og lignende arbejdskonflikter anses af  

 EF-Domstolen som hindringer for varernes frie bevægelighed, hvilket blev  

 principielt fastslået, da Frankrig den 9. december 1997 blev dømt for at  

 tilsidesætte sine forpligtelser over for reglerne i det indre marked om  

 varernes frie bevægelighed i forbindelse med franske landmænds blokader af  

 veje og motorveje nogle år tidligere.
Europa-Kommissionens forordningsforslag KOM(97)619 griber direkte ind i  

 strejke- og konfliktretten - et område, der er undtaget fra EU's kompetence  

 og regulering i såvel Maastricht- som Amsterdamtraktaten.
En vedtagelse vil  

 derfor stride mod den danske forfatning.
Europa-Kommissionen har da også som  

 eneste hjemmel henvist til artikel 235. Vedtagelse efter artikel 235 kræver  

 enstemmighed.
En vedtagelse af nærværende beslutningsforslag vil indebære en  

 forpligtelse til et dansk veto imod forordningsforslaget.
Ifølge Information den 13. februar 1998 har Rådets juridiske tjeneste i en  

 udtalelse vurderet, at »Kommissionens forslag ganske enkelt er i strid  

 med EU-traktaterne«.
Det burde derfor tages af bordet med det samme, og  

 ellers må den danske regering nedlægge veto mod forslaget.
Det er efter forslagsstillernes opfattelse ikke nok, at regeringen  

 nedlægger veto imod Kommissionens forslag til interventionsmekanisme.
Med  

 EF-Domstolens afgørelse den 9. december 1997 er der skabt præcedens for, at  

 det indre markeds regelsæt står over andre regler og rettigheder.
I selve  

 dommen erkender EF-Domstolen, at medlemsstaterne har enekompetence »for  

 så vidt angår opretholdelsen af den offentlige orden og den indre  

 sikkerhed«.
Domstolen erkender, at »Fællesskabets institutioner kan  

 følgelig ikke træde i medlemsstaternes sted og foreskrive, hvilke  

 foranstaltninger disse skal træffe bestemmelser om og bringe i anvendelse for  

 at sikre de frie varebevægelser på deres område«.
Men så kommer de vurderinger, som gør, at EF-Domstolen tilsidesætter  

 medlemslandenes nationale kompetence.
Der »består en forpligtelse til  

 effektivt at håndhæve princippet om de frie varebevægelser og således fjerne  

 enhver restriktion for den frie samhandel med landbrugsprodukter fra andre  

 medlemsstater«.
I forbindelse med besvarelsen af spørgsmål nr.
S 752 den 17. december 1997  

 (Folketingets forhandlinger 1997-98 (1. samling) side 2455) stillet af Keld  

 Albrechtsen (EL) til statsministeren, om den danske regering ville acceptere,  

 at EF-Domstolen på den måde gik ind på områder, som den ikke havde kompetence  

 på, sagde statsministeren, at »jeg har forstået det sådan, at der er  

 tale om en meget konkret dom.
Et medlemsland bliver dømt for ikke at have  

 gjort det fornødne for at forhindre konkrete ulovligheder.
Jeg har svært ved  

 at se, hvordan en sådan dom skulle få virkning for andre, herunder Danmark.  

 Hvis man forestillede sig lignende aktioner her i landet, ville det være  

 lovovertrædelser efter dansk ret, som danske myndigheder ville være  

 forpligtede til at gribe ind over for«.
På spørgsmål, om dommen ikke ville have en generel virkning i forhold til  

 alle hindringer af den frie import og transport af varer, f.eks. som vi så  

 det med den lastbilkonflikt, som vi havde for et par år siden, ville  

 statsministeren ikke komme med yderligere kommentarer ud over at gentage, at  

 »den konkrete dom berører Frankrig, den berører ikke Danmark, og man kan  

 efter min bedste opfattelse ikke udlede andet af den dom, end at EU og  

 Domstolen selvfølgelig blandt sine arbejdsopgaver også har at se til, at det,  

 man er enedes om i EU som fælles regelsæt, efterlever hvert enkelt land også.  

 Længere er den historie sådan set ikke, hr.
Keld Albrechtsen«.
Forslagsstillerne tror bare ikke, man kan nøjes med denne holdning.
Vi har  

 erfaring for, at når der afsiges domme ved EF-Domstolen, så vil disse også få  

 virkning, præcedens, ved andre lignende situationer.
Det er f.eks. også den  

 opfattelse, som direktøren for Danske Vognmænd, Michael Svane, giver udtryk  

 for i Berlingske Tidende den 14. januar 1998 i en kommentar til EF-dommen:
»Dommen er interessant, fordi den fastslår, at et medlemsland har  

 ansvaret for at sikre den frie bevægelighed på sine vejstrækninger - også i  

 tilfælde af private aktioner.
Men også fordi der skal meget til, før et land  

 kan undskylde sig med, at man ikke er herre over situationen.
Man skal  

 nærmest være ramt af borgerkrigslignende uroligheder for at unddrage sig  

 ansvaret«.
Derfor er det vigtigt at få fastslået, at Folketinget ikke accepterer, at  

 Europa-Kommissionen og EF-Domstolen kan blande sig i, hvornår og hvordan den  

 danske stat skulle forholde sig til strejker og blokader.
Vi har før set, at  

 forskellige regeringer har grebet ind i faglige konflikter herhjemme og  

 lovgivet på dette område, men der er stor forskel på dette og på, at  

 EF-Domstolen tiltager sig denne kompetence.
Dette vil være i strid med den  

 danske grundlov, og Folketinget må klart afvise, at Unionen skal blande sig i  

 disse områder.
Skriftlig fremsættelse Keld Albrechtsen (EL):
 Som ordfører for forslagsstillerne tillader jeg mig hermed at fremsætte:
 Forslag til folketingsbeslutning om dansk nej til EU-indgreb i  

 strejke- og konfliktretten.
(Beslutningsforslag nr.
B 26).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
