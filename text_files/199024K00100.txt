Nr BTL 100 Betænkning over Forslag til lov om medlemskab af folkekirken, kirkelig  

 betjening og sognebåndsløsning   

 Nr L 100 1990-91, 2. samling Afgivet af Kirkeudvalget Afgivet: 19910503 Udvalget har behandlet lovforslaget i en række møder og har herunder stillet spørgsmål til kirkeministeren, som denne har besvaret skriftligt.
Endvidere har udvalget modtaget skriftlige henvendelser fra biskoppen over  

 Aalborg Stift og Landsforeningen af Menighedsrådsmedlemmer.
Sidstnævnte har  

 tillige haft foretræde for udvalget.
 Der er af kirkeministeren stillet ændringsforslag, hvorom henvises til de  

 ledsagende bemærkninger.
 Nogle af udvalgets spørgsmål til kirkeministeren og dennes besvarelse  

 heraf er optrykt som bilag til betænkningen.
 Herefter indstiller udvalget lovforslaget til vedtagelse med  

 det stillede ændringsforslag.
 Udvalget ønsker endvidere at udtale følgende:
I forhold til udviklingen i det internationale arbejde er det meget  

 tilfredsstillende, at medlemmer af folkekirken, der flytter til udlandet,  

 under ferier og midlertidige ophold her i landet med denne lov fremover får  

 ret til kirkelig betjening.
Det er ligeledes en naturlig udvikling og  

 imødekommelse af ønsker fra medlemmerne.
Sognebåndsløsning drejer sig fortsat om at imødekomme medlemmers ønske om  

 at vælge en bestemt præst og vælge kirkelig betjening af denne præst.
At  

 præsten fremover skal begrunde et afslag til ansøgeren, er en nutidig og  

 rimelig fornyelse.
Udvalget havde gerne set, at overvejelserne om sognebåndsløsernes valgret  

 og valgbarhed havde været fuldt afklaret med dette lovforslag, da udvalget  

 mener, at spørgsmålet nøje hører sammen med de øvrige spørgsmål om medlemskab  

 af folkekirken.
Udvalget imødeser derfor fremsættelsen af forslag til lov om  

 ændring af lov om valg til menighedsråd i oktober måned 1991, som  

 kirkeministeren har oplyst i sit svar på udvalgets spørgsmål 9.
Ændringsforslag Til § 1 Af kirkeministeren, tiltrådt af udvalget:
 1) I stk. 4 ændres ordene »Personer, der er døbt med  

 en anden kristen dåb« til: »Andre personer, der er døbt med den  

 kristne dåb«.
Bemærkninger Til nr. 1 Biskopperne er - uanset at de ikke havde haft indvendinger imod  

 formuleringen af lovforslagets § 1, stk. 4, i deres høringssvar over udkast  

 til lovforslaget - nu på et møde den 1. maj 1991 blevet enige om at foreslå  

 formuleringen ændret som anført i den foreslåede ændring.
Den nye formulering  

 skal understrege, at der - teologisk set - kun findes een kristen dåb.
 Da den foreslåede ændring ikke medfører realitetsændringer i lovforslagets  

 indhold, er det fundet rigtigt at imødekomme biskoppernes ønske.
Hanne Andersen (S) Anna-Marie Hansen (S) Arne Jensen (S) Tove Lindbo  

 Larsen (S) nfmd.
Henning Nielsen (S) Peder Sass (S) Jan Petersen (S)  

 Hanne Thanning Jacobsen (SF) Jette Pors (CD) Eva Møller (KF) Agnete Laustsen  

 (KF) Birthe Rønn Hornbech (V) fmd.
Mejdahl (V) Bodil Thrane (V) Poul  

 Nødgaard (FP) Marianne Jelved (RV) Inger Stilling Pedersen (KRF) Bilag Nogle af udvalgets spørgsmål til kirkeministeren og dennes besvarelse  

 heraf Spørgsmål 1:
»Hvem har ikke anset det for nødvendigt, at de nærmere regler om  

 optagelse i og udtræden af folkekirken gives i form af en kgl.  

 anordning?» Svar:
Det er forudsat i nutidig lovgivningspraksis, at regler af administrativ  

 karakter, der udfærdiges med hjemmel i en lov, gives ved bekendtgørelse, se  

 f.eks.
Justitsministeriets vejledning om udarbejdelse af administrative  

 forskrifter af 22. september 1987, kapitel 1, nr. 3 og 4.
 Spørgsmål 2:
»Hvilke overvejelser ligger der bag formuleringen i § 1, stk. 4, om  

 en anden kristen dåb?» Svar:
Bestemmelsen vedrører personer, som er døbt med en kristen dåb i et ikke  

 evangelisk-luthersk trossamfund.
Efter forslaget skal optagelse i folkekirken  

 af sådanne personer ske i henhold til en egentlig optagelsesbegæring.
Det vil  

 sige, at vedkommende må henvende sig til sognets præst eller en anden præst i  

 folkekirken og under en samtale med denne lægge et sådant kendskab til  

 folkekirken for dagen, at ønsket om optagelse kan betragtes som alvorligt  

 ment.
 Fornyet dåb hverken kan eller skal finde sted.
 Også den nugældende bestemmelse i menighedsrådslovens § 5, stk. 1, nr. 3,  

 forudsætter en positiv meningstilkendegivelse fra den, der ønsker optagelse,  

 men jeg har ment det ønskeligt, at lovteksten tydeliggøres på dette punkt.
Mindreårige optages i folkekirken efter anmodning fra forældremyndighedens  

 indehaver.
Mindreårige kan tillige blive medlem af folkekirken ved at  

 opdrages i folkekirkens tro.
Denne særregel, som jeg har foreslået  

 videreført, forudsætter - som bestemmelsen i sin helhed - at den mindreårige  

 er døbt med en kristen dåb i et trossamfund, der ikke er evangelisk-luthersk.
 Spørgsmål 3:
»Hvilke andre eksempler end »ved tilslutning til et andet  

 trossamfund« tænkes der på med formuleringen i § 2, stk. 2 (jf. ordet  

 f.eks.)?» Svar:
Efter lovforslaget ophører medlemskab af folkekirken, såfremt medlemmet  

 slutter sig til et andet trossamfund eller på anden måde, f.eks. ved at lade  

 sig gendøbe, stiller sig uden for folkekirken.
Bestemmelsen viderefører den  

 nugældende regel i menighedsrådslovens § 5, stk. 3, nr. 2. Denne bestemmelse  

 har - i hvert fald i nyere tid - kun været anvendt i tilfælde, hvor der  

 forelå tilslutning til andet trossamfund eller gendåb - altså de i loven  

 udtrykkeligt nævnte eksempler på at stille sig uden for folkekirken.
Der kan  

 derfor ikke anføres eksempler fra praksis på andre tilfælde, hvor et medlem  

 har stillet sig uden for folkekirken, og det vil næppe på dette område være  

 rigtigt at opstille hypotetiske eksempler og dermed foregribe konkrete  

 afgørelser.
Så meget kan dog fastslås, at der må stilles krav om meget klare  

 og ekstraordinære forhold.
Almindelig polemik mod eller nedsættende  

 udtalelser om folkekirken er ikke tilstrækkeligt.
 Om mine overvejelser med hensyn til bestemmelsens affattelse skal jeg i  

 øvrigt henvise til lovforslagets bemærkninger til § 2.
 Spørgsmål 4:
»Hvad er begrundelsen for den i § 3 og § 12 fastsatte  

 15-års-grænse?» Svar:
 Aldersgrænsen på 15 år er såvel i lovforslaget som i gældende lov anvendt  

 som målestok for den modenhed og ansvarlighed, der bør forudsættes for at  

 have medindflydelse på eget medlemskab af folkekirken og sognebåndsløsning.  

 Tilsvarende aldersgrænse gælder efter lov om begravelse og ligbrænding med  

 hensyn til afgørelser om kirkelig medvirken ved begravelser m.v. (§ 8), jf.  

 også myndighedsloven, der på forskellige områder (§ 35 og § 39) giver  

 personer, der er fyldt 15 år, en særstilling i forhold til mindreårige i  

 øvrigt.
 Spørgsmål 5:
»Hvad dækker udtrykket »kirkelig betjening« i § 6, stk.  

 2?» Svar:
 Udtrykket »kirkelig betjening« i § 6, stk. 2, har samme indhold  

 som i § 6, stk. 1, og omfatter alle kirkelige handlinger (dåb, konfirmation,  

 herunder konfirmationsforberedelse, vielse og begravelse) samt sjælesorg.
I og med, at præsten forpligtes til at varetage den kirkelige betjening,  

 følger, at vedkommende medlem af folkekirken har ret til brug af sognekirken  

 og til kirkebetjening uden særskilt betaling.
Denne ret omfatter også adgang  

 til at erhverve gravplads på kirkegården som indensognsboende.
