En tv-reklame for rugboller, der fremhævede rugbollernes fordele i  

 forhold til »store, tørre rugbrød«, blev af nævnet anset for at  

 være i strid med god markedsføringsskik, med henvisning til at anvendelsen af  

 det nævnte udtryk indebar en unødvendig og åbenbart negativ omtale af det  

 traditionelle rugbrødsprodukt.
Et af nævnets medlemmer dissentierede fra  

 afgørelsen, idet vedkommende ikke fandt indslaget i strid med  

 markedsføringslovens regler.
 Ved skrivelse af 3. december 1991 har Bageri-industriens Brancheforening  

 klaget til Radio- og TV-Reklamenævnet over indholdet af et reklameindslag for  

 »Hatting Rugfler«, udsendt i TV 2.
Klageren anfører, at reklameindslaget fremhæver det nye produkt  

 »Rugfler« rugboller på bekostning af rugbrød ved anvendelse af en  

 generelt nedvurderende omtale.
Klageren finder derfor reklameindslaget i  

 strid med markedsføringslovens generalklausul om god markedsføringsskik  

 (lovens § 1), jf.
Kodeks for Reklamepraksis, art. 5 og art. 7, samt  

 markedsføringslovens § 2, stk. 2, der indeholder et forbud mod utilbørligt  

 nedsættende omtale af konkurrenter eller konkurrenters produkter.
Endvidere  

 finder klageren anvendelsen af udtrykket »rugbrød« om  

 »Rugfler« bollerne vildledende, jf. markedsføringslovens § 2, stk.  

 1.
 Klageren henviser bl.a. til følgende citat fra nævnets årsberetning for  

 1990:
»Nævnet har desuden behandlet en klage fra en konkurrent over en  

 reklame, der indeholdt generelt nedsættende omtale af konkurrenter og  

 konkurrenters produkter.
Nævnet fandt i den forbindelse anledning til at  

 fremhæve, at der i tv-reklamer generelt bør udvises stor tilbageholdenhed med  

 anvendelsen af bemærkninger, der på nogen måde kan opfattes som nedsættende  

 omtale af konkurrenters varer eller produkter, idet tv-mediets særlige  

 karakter medfører, at eventuelle konkurrenter ikke har mulighed for at tage  

 til genmæle inden for det tidsrum, hvor reklamen er aktuel«.
Vedrørende reklameindslagets konkrete indhold indgår der i dette følgende  

 ordveksling om »Rugfler« bollerne: »12 rugbrød?? Jamen, de kan  

 jo ikke holde sig friske.
Eller du har måske forestillet dig, at vi sku«  

 leve af øllebrød resten af måneden?.' / »Nej.
Takket være Hatting skal  

 vi ha« frisk brød, hver dag.' / »Nu er det slut med store, tørre  

 rugbrød.
Nu hedder rugbrød Rugfler og kommer friske fra fryseren«.
 Ved skrivelse af 5. december 1991 er TV2 Reklame A/S blevet anmodet om en  

 udtalelse om reklamens lovlighed.
 TV2 Reklame A/S anfører i svarskrivelse af 20. december 1991, at formålet  

 med reklameindslaget efter TV2 Reklames opfattelse er at demonstrere  

 produktet Rugfler som en frostvare med den fordel, at den kan holde sig frisk  

 længere end en vare, der ikke er frosset.
Dette illustreres i reklameindslaget ved, at Rugfler sammenlignes med tørt  

 rugbrød.
TV2 Reklame har i den forbindelse bemærket sig, at sammenligningen  

 ikke går på produktet rugbrød som sådan.
TV2 Reklame har derfor ikke opfattet  

 reklamens lyd-side som nedsættende over for rugbrødsprodukter i al  

 almindelighed.
TV2 Reklame erkender dog, at udsagnet »nu hedder rugbrød  

 Rugfler«, som indgår i reklamens tekst-side, kan være problematisk.
Da  

 reklamens sammenligninger i øvrigt efter TV2 Reklames opfattelse vedrører  

 frostvarer kontra ikke-frostvarer, har man imidlertid ikke fundet dette  

 tilstrækkeligt til at afvise reklameindslaget.
TV2 Reklame finder den  

 foretagne sammenligning i overensstemmelse med artikel 5 i Kodeks for  

 Reklamepraksis.
I en supplerende udtalelse af 13. december 1991 afviser annoncøren,  

 virksomheden Hatting Bageri, at der foreligger nedvurderende omtale af  

 konkurrerende produkter.
Man henviser i den forbindelse bl.a. til det  

 tidligere udsendte reklameindslag for shampoo-produktet »Wash and  

 Go«, der reklamerer for et nyt produkt, der indeholder shampoo og balsam  

 i et, idet man anfører, at dette reklameindslag må genere alle dem, der  

 fremstiller traditionel shampoo, uden at der derved uden videre foreligger  

 nedvurderende konkurrent-omtale.
Det er Hatting Bageris opfattelse, at det  

 påklagede reklameindslag indeholder en parallel markedsføring af et nyt  

 produkt inden for et allerede eksisterende marked.
 Radio- og TV-Reklamenævnet har behandlet det pågældende reklameindslag og  

 har truffet følgende afgørelse:
 Nævnet finder den påklagede reklame i strid med § 1 i bekendtgørelse om  

 indholdet af reklameindslag, der bringes i TV 2, jf. § 1 i  

 markedsføringsloven og art. 7 i Kodeks for Reklamepraksis, idet navnlig  

 anvendelsen af udtrykket »store, tørre rugbrød« er en unødvendig og  

 åbenbart negativ omtale af det traditionelle rugbrødsprodukt.
Vedrørende den af klageren fremførte påstand om, at anvendelsen af  

 udtrykket »rugbrød« om de omhandlede »Rugfler« boller i  

 sig selv må anses for vildledende, finder nævnet ikke, at det er tilfældet.
I  

 reklameindslaget indgår tydelige nærbilleder af bollerne, hvorved det  

 illustreres, at der ikke er tale om et traditionelt rugbrødsprodukt.
 Et af nævnets medlemmer, Hagen Jørgensen, finder ikke reklameindslaget i  

 strid med de gældende regler, idet det påklagede udsagn ikke kan anses for at  

 overskride grænserne for det tilladelige, når konkurrencen skal være  

 effektiv.
