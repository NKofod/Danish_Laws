KODA har med virkning fra den 1. juli 1990 opsagt den hidtil gældende  

 aftale fra 1956 om betaling for koncertarrangementer ved skoler, seminarier  

 m.fl., og en ny aftale vil ikke blive indgået.
For fremtiden må den enkelte  

 skole selv af egne midler betale direkte til KODA for sådanne  

 koncertarrangementer.
 Såfremt der offentligt fremføres beskyttet musik (dvs. musik af  

 komponister og/eller tekstforfattere, der enten lever endnu eller er døde for  

 mindre end 50 år siden) ved koncerter, skal der som hovedregel betales  

 KODA-afgift.
 Herfra gælder dog en række undtagelser, jfr. § 20 i Kulturministeriets  

 bekendtgørelse nr. 453 af 23. juni 1989 af lov om ophavsretten til litterære  

 og kunstneriske værker, der er sålydende:
 »§ 20.  Et udgivet værk, som ikke er et sceneværk  

 eller filmværk, kan fremføres offentligt i følgende tilfælde:
a. ved gudstjeneste; b. ved undervisning; c. ved lejligheder, hvor tilhørere eller tilskuere har adgang uden  

 betaling, for så vidt fremførelsen af værket som de her omhandlede ikke er  

 det væsentlige ved den pågældende foranstaltning, og denne ikke finder sted i  

 erhvervsøjemed; d. ved lejligheder, hvor den, der udfører værket, eller - ved udførelse af  

 flere - alle de medvirkende gør det vederlagsfrit og fremførelsen sker i  

 velgørende, folkeoplysende eller andet almennyttigt øjemed.
ad pkt. b.
Omfatter musikundervisning som foregår i organiseret form på  

 skoler m.v., hvor elever og lærere er sammen klassevis.
Der skal være tale om  

 en egentlig undervisningssituation - ikke arrangementer af hovedsagelig  

 underholdende karakter.
Drejer det sig om en præsentation af elevers  

 musikkunnen over for forældre, pårørende, m.fl., kan fremførelsen aldrig  

 betragtes som en undervisningssituation, men som en offentlig  

 musikfremførelse, som er vederlagspligtig til rettighedshaverne (KODA), se  

 dog pkt. c.
ad pkt. c.
Omfatter f.eks. translokationer, hvor musikfremførelsen kun er  

 en mindre del af arrangementet.
Endvidere forudsættes, at dette ikke er  

 forbundet med noget erhvervsøjemed (privat eller offentligt).
ad pkt. d.
Det bemærkes, at »velgørende« forudsætter, at det  

 indkomne beløb kommer en kreds uden for skolen til gavn - ikke direkte eller  

 indirekte skolens egne elever eller lærere.
 Begrebet »folkeoplysende« forudsætter på samme måde et ideelt  

 formål, som ligger ud over skolens almindelige oplysningsvirksomhed.
 Det gælder for alle undtagelser under pkt. d, at de efter retspraksis skal  

 fortolkes snævert.
 Det tilføjes, at KODA ved sådanne arrangementer normalt udbeder sig  

 regnskaber til kontrol af 1) at de medvirkende har optrådt vederlagsfrit og  

 2) at et evt. overskud faktisk er afregnet til et formål, som er dækket af  

 bestemmelsen.
Sluttelig bemærkes, at f.eks., skoleballer eller andre arrangementer med  

 levende musik med ude fra kommende orkestre er afgiftspligtige til KODA.
Det  

 samme gælder diskoteksarrangementer.
 Til orientering vedlægges KODAs nugældende takster (pr. 1. januar 1990)  

 samt skatteministeriets bekendtgørelse nr. 456 af 19. juni 1990.
I tvivlstilfælde kan skoler m.fl., forespørge KODA (Maltegårdsvej 24, 2820  

 Gentofte, tfl. 31 68 38 00, telefax 31 68 38 13.) P.d.v.
