Bekendtgørelse om henlæggelse af visse opgaver og beføjelser til Erhvervsstyrelsen efter lov om planlægning, lov om sommerhuse og campering m.v. samt lov om kolonihaver I medfør af § 52, stk. 3 og 4, i lov om planlægning, jf. lovbekendtgørelse nr. 587 af 27. maj 2013, § 10 d i lov om sommerhuse og campering m.v., jf. lovbekendtgørelse nr. 949 af 3. juli 2013, og § 13 a i lov om kolonihaver, jf. lovbekendtgørelse nr. 790 af 21. juni 2007, fastsættes:
Erhvervsstyrelsens opgaver § 1. Erhvervsstyrelsen varetager administrationen af lov om planlægning, lov om sommerhuse og campering m.v., samt lov om kolonihaver.
Lov om planlægning (planloven) § 2. Følgende opgaver og beføjelser, som er tillagt erhvervs- og vækstministeren efter lov om planlægning, udøves af Erhvervsstyrelsen:
 1) Yde økonomisk støtte til forsøg, der tilsigter at fremme lovens formål, jf. lovens § 4, stk. 1.
 2) Stille oplysninger om udviklingen i hovedstadsområdet til rådighed for den kommunale planlægning, jf. lovens § 5 i, stk. 2.
 3) I særlige tilfælde at tillade mindre fravigelser fra lovens § 15 a, stk. 1, for visse lokalplaner efter indhentet udtalelse fra Forsvarsministeriet, jf. lovens § 15 a, stk. 3.
 4) Give samtykke til dispensation fra visse lokalplaner, jf. lovens § 19, stk. 3.
 5) Afgive udtalelse ved væsentlige ændringer af planforslag, jf. lovens § 27, stk. 2.
 6) Træffe afgørelse i sager om uenighed mellem parter ved indsigelser efter lovens § 29, stk. 3, og §§ 29 a og 29 c, jf. dog stk. 4, jf. lovens § 28, stk. 2.
 7) Fremsætte indsigelser efter lovens § 28 over for planforslag, jf. lovens § 29, stk. 1 og 2.
 8) Træffe afgørelse i sager om uenighed mellem parter ved indsigelser efter lovens § 29 b, stk. 1 og 2, jf. lovens § 29 b, stk. 3.
 9) Tiltræde mindelig overenskomst om størrelsen af erstatning, jf. lovens § 46, stk. 4.
 10) Meddele pålæg til regionsråd og kommunalbestyrelser om at tilvejebringe oplysninger til brug for landsplanarbejdet og oplysninger, som er nødvendige for at sikre det samlede overblik over hovedstadsområdets udvikling, jf. lovens § 57 a, stk. 1.
 11) Anmode myndigheder, koncessionerede og tilsvarende virksomheder om at give de oplysninger, der er nødvendige for landsplanlægningen, jf. lovens § 57 a, stk. 2.
 12) Klage til Natur- og Miljøklagenævnet efter lovens § 58, jf. lovens § 59, stk. 1.
 Stk. 2. Indsendelse og underretning efter lovens § 29 a, stk. 2, § 33, stk. 4, § 33 a, stk. 4, § 45, stk. 4, § 46, stk. 3, § 51, stk. 3, og § 57 a, stk. 3, skal ske til Erhvervsstyrelsen.
 Stk. 3. Stk. 1, nr. 6, finder ikke anvendelse ved Erhvervsstyrelsens indsigelser efter lovens § 29, stk. 3.
Lov om sommerhuse og campering m.v. (sommerhusloven) § 3. Følgende opgaver og beføjelser, som er tillagt erhvervs- og vækstministeren efter lov om sommerhuse og campering m.v., udøves af Erhvervsstyrelsen:
 1) Meddele tilladelse til udlejning, udlån m.v., jf. lovens § 1, jf. § 2, stk. 1.
 2) Meddele tilladelse til selskabers og foreningers mv. erhvervelse af fast ejendom, jf. lovens § 8, stk. 1.
 3) Begære tinglysning og aflysning af et lovliggørelsespåbud, jf. lovens § 10, stk. 2, jf. § 10 a, stk. 1.
 4) Adgang til at foretage det fornødne på ejerens bekostning til berigtigelse af et ulovligt forhold, jf. lovens § 10, stk. 4, jf. § 10 a, stk. 1.
 5) Påse, at loven og regler udstedt efter loven overholdes, jf. lovens § 10 a, stk. 1.
 6) Påse, at påbud og forbud efterkommes, og at vilkår fastsat i tilladelser overholdes, jf. lovens § 10 a, stk. 3, jf. stk. 1.
 7) Meddele påbud om lovliggørelse af et ulovligt forhold, jf. lovens § 10 a, stk. 4, jf. stk. 1.
 Stk. 2. Indberetning efter lovens § 11 skal ske til Erhvervsstyrelsen.
 Stk. 3. Meddelelser i henhold til §§ 3 og 4 i bekendtgørelse nr. 182 af 29. marts 1973 om dokumentation og indberetningspligt ved tinglysning af dokumenter vedrørende fast ejendom for selskaber m.fl. skal ske til Erhvervsstyrelsen.
Lov om kolonihaver (kolonihaveloven) § 4. Følgende opgaver og beføjelser, som er tillagt erhvervs- og vækstministeren efter lov om kolonihaver, udøves af Erhvervsstyrelsen:
 1) Modtage meddelelse fra ejeren om, at området skal være et varigt kolonihaveområde, jf. lovens § 3, stk. 1, nr. 1.
 2) Forlange at meddelelser om, at et kolonihaveområde skal være varigt, afgives i en bestemt form, jf. lovens § 3, stk. 4.
 3) Modtage underretning fra DSB om henholdsvis tilbud til lejerne og tilbud til miljøministeren om at overtage ejendommen, jf. lovens § 6 og § 7, stk. 3.
 4) Klage til Natur- og Miljøklagenævnet over kommunalbestyrelsens afgørelser, jf. lovens § 10, stk. 1.
 Klage, ikrafttræden m.v.
 § 5. Afgørelser truffet af Erhvervsstyrelsen efter bekendtgørelsens §§ 2-4, kan ikke påklages til ministeren.
 § 6. Bekendtgørelsen træder i kraft den 2. oktober 2015.
 Stk. 2. Følgende regler ophæves:
 1) §§ 18, 19, 33 og 34 i bekendtgørelse nr. 973 af 29. august 2014 om henlæggelse af opgaver og beføjelser til Naturstyrelsen.
 2) Bekendtgørelse nr. 261 af 21. marts 2012 om henlæggelse af kompetencen i planlovens § 3, stk. 5, til Naturstyrelsen.
