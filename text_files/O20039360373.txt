Opfølgning nr. 3 til Inspektion af Arresthuset i Aalborg den 26. februar 2003 Den 28. september 2004 afgav jeg en opfølgningsrapport nr. 2 vedrørende min inspektion den 26. februar 2003 af Arresthuset i Aalborg.
I rapporten meddelte jeg at jeg afventede underretning vedrørende enkelte forhold.
 Jeg modtog i den anledning udtalelser af 15. november, 23. december og 29. december 2004 med bilag fra Direktoratet for Kriminalforsorgen, herunder udtalelser af 12. oktober 15. december 2004 fra arresthuset.
 Jeg skal herefter meddele følgende:
Ad punkt 3.3. Fællesskab Jeg tilkendegav at jeg fortsat afventede underretning om resultatet af direktoratets henvendelse til fredningsmyndighederne med henblik på en afklaring af hvilke muligheder der var for at ændre på strålegårdene.
Jeg bad desuden om oplysning om resultatet af sikkerhedskonsulentens besøg i arresthuset.
Arresthuset har oplyst at arresthuset den 1. juli 2004 kontaktede Kulturarvsstyrelsen vedrørende ændring af strålegårdene.
Henvendelsen drejede sig om muligheden for at fjerne hver anden mur for derved at gøre gårdene større.
Kulturarvsstyrelsen svarede den 21. juli 2004 at styrelsen ingen bemærkninger havde hertil, forudsat at der udlægges brosten der markerer hvor der oprindeligt har stået skillevægge.
Det er endvidere anført at der skal søges byggetilladelse hos kommunen.
 Arresthuset har videre oplyst at arresthuset snarest vil indhente tilbud på nævnte ændring og rejse byggesagen over for direktoratet med henblik på en særbevilling til projektet.
Med hensyn til besøg af sikkerhedskonsulenten har arresthuset oplyst at det endnu ikke har fundet sted, men at arresthuset i anden forbindelse har talt med den tekniske chef i Statsfængslet i Nyborg vedrørende ekstra overdækning af strålegårdene.
Den tekniske chef har foreslået at der på ca. halvdelen af gårdtursarealet udlægges et net med mindre masker således at det ikke er muligt at kaste genstande over muren og ned på gårdtursarealet.
 Direktoratet har i udtalelsen af 15. november 2004 anført følgende:
 Direktoratet skal indledningsvis præcisere, at man i sikkerhedsmæssige spørgsmål af teknisk og byggemæssig karakter benytter den tekniske chef i Statsfængslet i Nyborg som sikkerhedskonsulent og at besøget i arresthuset således er afviklet.
Direktoratet har ikke bemærkninger til sikkerhedskonsulentens forslag om overdækning af strålegårdene.
Direktoratet kan supplerende oplyse, at et sikkerhedsprojekt blev afsluttet i arresthuset i oktober måned 2004. Dette omfatter sikring af arresthuset uden for ringmuren med nedgravede alarmzoner, opsætning af kameraer med infrarød belysning, forbedret belysning visse steder mv.
 For så vidt angår Kulturarvsstyrelsens ønske om at anvende brosten til at markere, hvor murene oprindeligt har været placeret, forudsætter direktoratet, at brostenene vil kunne fastgøres således, at de ikke umiddelbart vil kunne benyttes som kasteskyts.
 Vedrørende spørgsmålet om mulighederne for at etablere nødvendige sikkerhedsmæssige foranstaltninger, således at græsplænen på sigt vil kunne anvendes i forbindelse med afvikling af gårdtur, skal direktoratet endelig bemærke, at direktoratets sikkerhedskonsulent har vurderet, at det  under forudsætning af, at der er personale til stede i forbindelse med anvendelse af arealet  vil være muligt at sikre arealet tilstrækkeligt.
Direktoratet vil anmode arresthuset om at medtage sikring af græsplænearealet i sin ansøgning om særbevilling og vil lade ansøgningen indgå i den samlede prioritering af kriminalforsorgens økonomiske midler på anlægsområdet.  Jeg har noteret mig det oplyste og beder direktoratet om at underrette mig når direktoratet til sin tid har taget stilling til arresthusets ansøgning om særbevilling til ombygning af gårdtursarealet, herunder sikring af græsplænearealet.
Ad punkt 6.4. Vaskemaskiner og køleskabe Jeg noterede mig at arresthuset den 19. februar 2004 havde sendt en ansøgning til direktoratet om særbevilling til etablering af et vaskeri, og at direktoratet den 5. marts 2004 havde meddelt arresthuset at ansøgningen var sat på venteliste for 2004. Jeg bad direktoratet om at underrette mig når det var afklaret om ansøgningen ville blive imødekommet i 2004.
 Direktoratet har i brevet af 29. december 2004 oplyst at direktoratet forventer at kunne tildele arresthuset en særbevilling til etablering af et vaskeri i 2005. Direktoratet vil orientere mig når der er truffet endelig beslutning herom og vil vende tilbage til sagen senest den 1. marts 2005.
 Jeg har noteret mig det oplyste og afventer underretning fra direktoratet.
Ad punkt 6.5. Besøg og telefonsamtaler Jeg noterede mig at arresthuset snarest ville fremsende et eksemplar af husordenen hvor telefonregler for både afsonere og varetægtsarrestanter er beskrevet, og tilkendegav at jeg afventede denne fremsendelse.
Arresthuset har med udtalelsen af 12. oktober 2004 vedlagt et eksemplar af en revideret husorden.
Foranlediget af bemærkninger hertil fra direktoratet har arresthuset med brevet af 15. december 2004 fremsendt en ny revideret husorden som direktoratet har henholdt sig til i brevet af 23. december 2004. For så vidt angår varetægtsarrestanter er det anført at der gælder de samme regler som for afsonere, dog med den undtagelse at samtalerne afvikles i overensstemmelse med reglerne i varetægtsbekendtgørelsen (bekendtgørelse nr. 897 af 6. november 2003). Der er nu i husordenen udtrykkeligt henvist til reglerne i bekendtgørelsens §§ 75, 76 og 78 hvis indhold er gengivet.
 Jeg har noteret mig at husordenen nu indeholder en nærmere beskrivelse af telefonreglerne for både afsonere og varetægtsarrestanter.
Af den reviderede husorden fremgår det at afsonere og varetægtsarrestanter som ikke i medfør af varetægtsbekendtgørelsens § 75, stk. 2, og 3, har forbud mod at telefonere, har ret til op til 2 telefonsamtaler om ugen.
Det fremgår desuden at samtalerne kan have en varighed af normalt 5 minutter som dog kan forlænges efter omstændighederne.
Det er endvidere indføjet at de personer som den indsatte vil ringe til, skal godkendes efter samme regler som ved besøgstilladelse.
I forlængelse heraf er anført følgende:
Såfremt en indsat ønsker at telefonere til en som ikke har besøgstilladelse, skal den indsatte fremsende en anmodning herom til den pgl.
Den skal herefter snarest returneres til arresthuset med henblik på at udstede besøgs- og telefontilladelse.
 Bortset fra de bemærkninger som gav anledning til justering af husordenen (som drejede sig om manglende henvisning til varetægtsbekendtgørelsen og erstatning af sondringen mellem varetægtsarrestanter henholdsvis med og uden besøgs- og brevkontrol til varetægtsarrestanter henholdsvis med og uden forbud mod at telefonere), er direktoratet ikke fremkommet med bemærkninger til indholdet af arresthusets husorden for så vidt angår arresthusets telefonordning.
 Jeg har noteret mig at det nu af husordenen fremgår at afsonere og varetægtsarrestanter uden forbud mod at telefonere har ret til (op til) to samtaler om ugen (i stedet for tidligere kun en samtale om ugen), og at det er indføjet at varigheden på normalt fem minutter efter omstændighederne kan forlænges.
Det er som nævnt nu i husordenen indføjet at de personer som den indsatte vil ringe til, skal godkendes efter samme regler som ved besøgstilladelse.
Det er ligeledes indføjet at der skal udstedes en besøgs- og telefontilladelse hvis den person som den indsatte ønsker at ringe til, ikke har en besøgstilladelse.
 Som nævnt i opfølgningsrapporten af 26. april 2004 oplyste arresthuset i sin udtalelse af 23. december 2003 at der ikke er regler om at der skal foreligge en besøgstilladelse til en person før der gives tilladelse til at foretage opringning til pågældende.
 Jeg anmoder på denne baggrund arresthuset om at oplyse hvorfor der er indsat et krav i husordenen om at indsatte kun kan få tilladelse til at ringe til personer der ikke har en besøgstilladelse hvis der udstedes en besøgs- og telefontilladelse.
 Jeg beder endvidere om direktoratets bemærkninger til dette krav.
Ad punkt 8.1.3. Betingelser Jeg noterede mig at det ikke havde været muligt at gennemføre revisionen af sikringscelleblanketten endnu, men at direktoratet ville underrette mig så snart det var afklaret hvornår ændringen (stempling af hjemmelsbestemmelse på udskriften) kunne gennemføres.
Jeg tilkendegav at jeg afventede denne underretning til sin tid.
 Direktoratet har oplyst at det nu er planlagt at ændringen kommer med i næste version af klientsystemet som vil blive iværksat i marts 2005.
 Jeg har noteret mig det oplyste.
Ad punkt 8.1.12. Klagevejledning Jeg tilkendegav at jeg som nævnt under pkt. 8.1.3. afventede underretning til sin tid når sikringscelleblanketten var revideret.
 Jeg henviser til dette punkt.
9. Opfølgning Jeg afventer oplysninger og underretning vedrørende enkelte forhold, jf. ovenfor.
10. Underretning Denne rapport sendes til arresthuset, Politimesteren i Aalborg, Direktoratet for Kriminalforsorgen, Folketingets Retsudvalg og de indsatte i arresthuset.
