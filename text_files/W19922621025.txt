Dk Eksportfinansieringsfond Til samtlige stempelmyndigheder og tinglysningskontorer.
 Referencer:  STPL § 62, stk. 3, 2. pkt.
 Et pengeinstitut har forespurgt i Skatteministeriet, om dokumenter,  

 hvorved der stilles sikkerhed for dokumenter vedrørende  

 eksportfinansiering, der refinansieres i Dansk Eksportfinansieringsfond, er  

 stempelfri, jf. stempellovens § 62, stk. 3, 2. pkt.
Dansk Eksportfinansieringsfond har i 1990 i forbindelse med overvejelserne  

 om en omlægning af proceduren ved tildeling af lånetilsagn til  

 eksportører rettet henvendelse til Skatteministeriet om de  

 stempelmæssige konsekvenser af denne omlægning.
Hidtil havde de  

 danske eksportører skullet rette direkte henvendelse til  

 eksportfinansieringsfonden.
Den dengang foreslåede procedure indebar, at eksportøren i  

 fremtiden skulle henvende sig til sit eget pengeinstitut, som herefter skulle  

 give eksportøren et lånetilsagn magen til  

 eksportfinansieringsfondens.
Dokumenter, gældsbreve m.v. ville herefter  

 blive udstedt mellem pengeinstitut og kunde.
Pengeinstituttet ville  

 efterfølgende få lånetilsagnet finansieret i Dansk  

 Eksportfinansieringsfond.
 Skatteministeriet meddelte på denne baggrund, at de  

 pågældende dokumenter, der oprettes mellem pengeinstitut og  

 kunde, kan anses for omfattet af § 62, stk. 3, 1. pkt., under  

 forudsætning af, at dokumenterne er forsynet med behørig  

 påtegning om lånets anvendelse.
 Efter det i sagen oplyste skal Skatteministeriet udtale, at tilsvarende  

 gælder de dokumenter om sikkerhedsstillelse mellem pengeinstitut og  

 eksportør, der er omfattet af § 62, stk. 3, 2. pkt., når de er  

 forsynet med følgende påtegning, der underskrives af  

 pengeinstituttet:
 "Dokumentet er udstedt som sikkerhedsstillelse for eksportfinansiering,  

 der refinansieres i Dansk Eksportfinansieringsfond, jf. stempellovens § 62,  

 stk. 3, 2. pkt., og kan alene tjene til sikkerhed for sådan  

 finansiering".
