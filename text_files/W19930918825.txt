Ankestyrelsens principafgørelse O-6-93 om manglende praktikplads - afbrydelse af uddannelse Resume:
 En 31-årig kvinde fik bevilget revalideringsydelse på det vilkår, at ydelsen ville blive inddraget ved længere tids afbrydelse, f.eks. på grund af manglende praktikplads.
 Ankestyrelsen fandt ikke grundlag for at ophæve vilkåret, som fandtes i overensstemmelse med gældende regler.
 Kassation:
Principafgørelsen har ikke længere vejledningsværdi Love:
Lov om social bistand - lovbekendtgørelse nr. 829 af 1. oktober 1992 - § 43, stk. 2 Vejledninger:
Socialministeriets vejledning nr. 155 af 6. august 1990 om hjælp efter bistandslovens kapitel 10 (§§ 43-45) - Sagsfremstilling:
 En 31-årig kvinde fik den 29. maj 1992 bevilget hjælp i henhold til bistandslovens § 43, stk. 2, til gennemførelse af uddannelse til lægesekretær.
 Kommunen meddelte samtidig, at ydelsen ville ophøre i tilfælde af længerevarende afbrydelse af erhvervsplanen på grund af manglende praktikplads og at der eventuelt måtte udbetales kontanthjælp.
 Ankenævnet fandt, at pågældende var berettiget til den af kommunen bevilgede bruttorevalideringsydelse, samt at der ikke var grundlag for at ophæve vilkåret om inddragelse af bruttorevalideringsydelse ved længerevarende afbrydelser i uddannelsesplanen.
 Sagen blev behandlet i principielt møde med henblik på afklaring af, om det allerede ved bevillingen af bruttorevalideringsydelsen kan tilkendegives, at ydelsen vil blive inddraget ved en længerevarende afbrydelse af erhvervsplanen, f.eks. ved manglende praktikplads.
 Afgørelse:
Ankestyrelsen fandt ikke, at der var grundlag for at ophæve vilkåret om inddragelse af bruttorevalideringsydelse ved længerevarende afbrydelser i uddannelsesplanen.
Ankestyrelsen lagde ved afgørelsen vægt på, at ovennævnte vilkår er i overensstemmelse med § 1, stk. 4, i Socialministeriets bekendtgørelse af 2. juli 1990 om den faste bruttorevalideringsydelse efter bistandslovens § 43, stk. 2, jf. tillige Socialministeriets vejledning af 6. august 1990 om den faste bruttorevalideringsydelse.
 Ankestyrelsen tiltrådte således nævnets afgørelse.
