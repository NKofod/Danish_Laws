Skriftlig fremsættelse (15. november 2017) Energi-, forsynings- og klimaministeren (Lars Christian Lilleholt):
 Herved tillader jeg mig for Folketinget at fremsætte:
Forslag til lov om ændring af lov om varmeforsyning (Standardisering af regnskabsføring og dataindberetning m.v. for varmeforsyningsvirksomheder til brug for en ny økonomisk regulering) (Lovforslag nr.
L 93) Lovforslaget udmønter første del af den nye økonomiske regulering i fjernvarmesektoren, der følger af de politiske stemmeaftaler af 7. april 2016 og 2. juni 2017. Formålet med lovforslaget er at tilvejebringe et datagrundlag således, at Energitilsynet kan udvikle den nye økonomiske regulering af fjernvarmesektoren.
Dette har vist sig at være nødvendigt, da de eksisterende data, som fjernvarmevirksomhederne indberetter, ikke er tilstrækkelige til, at Energitilsynet kan udvikle den nye regulering.
Lovforslaget gennemfører herved stemmeaftalernes punkter om standardiserede omkostninger og indberetning af data til Energitilsynet.
Lovforslaget er dermed en forudsætning for at kunne udvikle den nye økonomiske regulering, der skal bidrage til at realisere målsætningen om at effektivisere fjernvarmesektoren for 2,3 mia. kr. fra 2025. Det foreslås med lovforslaget, at Energitilsynet bemyndiges til at fastsætte regler om varmeforsyningsvirksomhedernes regnskabsføring og budgettering samt udarbejdelse af en standardkontoplan.
Den foreslåede bestemmelse vil medføre, at Energitilsynet bl.a. fastsætter krav til virksomhederne om, at regnskab og budget udarbejdet efter varmeforsyningsloven skal følge kalenderåret.
Bestemmelsen vil endvidere medføre, at Energitilsynet udarbejder en standardkontoplan og fastsætter krav om, at virksomhederne skal anvende denne kontoplan ved anmeldelse efter varmeforsyningslovens regler.
Der vil endvidere kunne stilles krav om opgørelse af virksomhedernes aktiver ved et pris- og levetidskatalog eller lignende.
Formålet er at sikre ensartede anmeldelser til Energitilsynet, så det bliver muligt at sammenligne virksomhedernes omkostninger.
Det er en forudsætning for udviklingen af den nye økonomiske regulering, herunder sammenligning af effektivitet, udvikling af indtægtsrammer og benchmarkingmodel, at der tilvejebringes et tilstrækkeligt datagrundlag fra virksomhederne.
 Energitilsynet vil endvidere med lovforslaget få kompetence til at undtage visse virksomheder helt eller delvist fra kravene om ensretning af data bl.a. af hensyn til virksomhedernes administrative byrder.
 Med forslaget sikres det endvidere, at energi-, forsynings- og klimaministeren har hjemmel til at kunne undtage visse varmeforsyningsvirksomheder helt eller delvist fra de af ministeren fastsatte regler om driftsmæssige afskrivninger og omkostningsfordeling, bl.a. af hensyn til virksomhedernes administrative byrder.
Lovforslaget må forventes at afføde administrative byrder for fjernvarmesektoren i form af nye dataindberetningskrav.
Dog skal engangsomkostninger forbundet med at omstille til lovforslagets nye krav ses i forhold til de årlige og varige effektiviseringsmål for hele sektoren på 2,3 mia. kr. fra 2025.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
