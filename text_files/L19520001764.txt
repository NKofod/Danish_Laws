 Overenskomst mellem Kongeriget Danmark og Kongeriget Norge angående  

 behandling af erstatningskrav for skade på fiskeredskaber.
 Den danske regering og den norske regering, som ønsker at tilvejebringe en  

 ordning til behandling af krav fremsat af det ene lands fiskere mod fiskere  

 fra det andet land i anledning af skade på fiskeredskaber, er blevet enige om  

 følgende bestemmelser:
 Artikel 1.
Der nedsættes et nævn i Danmark og et nævn i Norge.
Hvert nævn skal bestå  

 af indtil seks medlemmer, hvoraf halvdelen udnævnes af den danske regering og  

 halvdelen af den norske regering.
Hver regering udpeger stedfortrædere for de  

 af dem valgte repræsentanter i nævnene.
I behandlingen af de sager, der  

 indbringes for nævnene, deltager i hver sag to af nævnsmedlemmerne, eet for  

 hvert land.
 Artikel 2.
 Hvert nævn er bemyndiget til i overensstemmelse med følgende bestemmelser  

 at behandle spørgsmål om skade, som påstås at være tilføjet fiskeredskaber  

 tilhørende fiskere fra et af de to lande af fiskere fra det andet land i  

 farvandet nærmest kysten af det land, i hvilket nævnet er nedsat, og indenfor  

 et område, som i syd begrænses af en linie mellem Calais og Dover og fra  

 Storbritanniens vestkyst til Amerikas Forenede Stater af den  

 halvtredsindstyvende breddegrad.
Forsåvidt både skadevolderen og skadelidte ønsker dette, kan  

 skadesspørgsmål dog også behandles af nævnet i det andet land, når praktiske  

 hensyn taler herfor.
De i sagens behandling deltagende nævnsmedlemmer afgør  

 selv, om sådanne hensyn kan anses at være til stede.
 Spørgsmål om skade, som påstås at være tilføjet fiskeredskaber tilhørende  

 fiskere fra det ene af de to lande af fiskere fra det andet land i andre  

 farvande end ovenfor nævnt i denne artikel, skal i overensstemmelse med  

 følgende bestemmelser behandles af de to nævnsmedlemmer, som er bosat på det  

 sted i skadevolderens hjemland, der ligger nærmest dennes hjemsted.
 Artikel 3.
 Når sådan skade som omhandlet i artikel 2 påstås at være forårsaget, kan  

 såvel enhver af parterne i sagen som vedkommende myndigheder i hvert land  

 forelægge spørgsmålet om denne skade for det pågældende nævn gennem et af  

 nævnets medlemmer.
 Forelæggelse for nævnene skal finde sted med mindst muligt ophold, og  

 klagen skal være bilagt en detaljeret forklaring om de nærmere omstændigheder  

 ved skadeforvoldelsen samt om muligt en af en ekspert udstedt erklæring om  

 skadens størrelse.
Nævnet skal, når en klage er indgået til dette, straks underrette den  

 anden part eller de andre parter herom og skal uden ophold undersøge  

 forholdet for at bringe på det rene, om kravet er berettiget, og hvor stor  

 skaden er.
Artikel 4.
 Når undersøgelsen er afsluttet, skal nævnet uden ophold sætte sig i  

 forbindelse med parterne i sagen og søge at bistå dem med at bringe et forlig  

 i stand.
 Hvis et forlig kommer i stand, skal nævnet tilstille begge de  

 kontraherende regeringer en rapport om sagen.
 Artikel 5.
 Dersom det viser sig umuligt at bringe et forlig i stand, skal nævnet  

 tilstille begge de kontraherende regeringer en detaljeret rapport, som skal  

 indeholde oplysning om, hvorvidt der efter nævnets formening er forårsaget  

 skade på fiskeredskaber, og under hvilke omstændigheder skaden er forvoldt.
 Rapporten skal endvidere indeholde en begrundet redegørelse for, hvorvidt  

 der efter nævnets formening foreligger erstatningspligt, og i bekræftende  

 fald oplysning om erstatningsbeløbets størrelse, og hvem der er pligtig at  

 betale dette.
 Såfremt de i sagens behandling deltagende medlemmer skulle være uenige om  

 et eller flere punkter i rapporten, vil oplysning herom være at anføre i  

 rapporten.
 Artikel 6.
 Nævnet skal uden ophold afslutte sine undersøgelser angående hver enkelt  

 sag, og de i artiklerne 4 og 5 nævnte rapporter skal såvidt muligt tilstilles  

 de to regeringer senest 60 dage fra datoen for sagens indbringelse for  

 nævnet.
 Artikel 7.
 Når en sådan rapport er modtaget af de kontraherende regeringer, skal  

 disse straks overveje, hvorvidt sagen giver anledning til yderligere skridt.
 Hvis medlemmerne af nævnet er enige om, at erstatningspligt foreligger, og  

 hvis den part, som har fremsat kravet, har erklæret sig tilfreds med det  

 foreslåede erstatningsbeløb, skal regeringen i det land som den anden part  

 tilhører, straks overveje, hvilke skridt der bør tages for at opnå, at  

 beløbet bliver betalt.
 Artikel 8.
Bestemmelserne i denne overenskomst berører ikke parternes ret til at  

 forfølge deres krav ved sædvanlig retsforfølgning.
De to regeringer vil  

 imidlertid efter bedste evne søge at opnå, at fiskerne i deres respektive  

 lande forelægger deres krav for nævnet, og at de efterkommer dets  

 anbefalinger.
 Artikel 9.
 De to regeringer skal sørge for, at der ikke lægges hindringer i vejen for  

 en hurtig overførsel fra det ene land til det andet af beløb, som måtte blive  

 ydet som erstatning for skade på fiskeredskaber.
 Artikel 10.
Nærværende overenskomst træder i kraft ved undertegnelsen.
Den forbliver i  

 kraft indtil een måned fra den dag, den måtte blive opsagt af en af de  

 kontraherende regeringer.
 Udfærdiget i København den 14. januar 1952 i 4. eksemplarer på dansk og  

 norsk, idet teksten på begge sprog er bindende.
 For Kongeriget Danmarks regering:
 (sign.) Ole Bjørn Kraft.
(L.S.) Hvilket herved bringes til almindelig kundskab.
 Udenrigsministeriet, den 30. april 1952.
 Ole Bjørn Kraft.
