Nr BR 10 Beretning vedrørende tilsynets virksomhed i folketingsåret 1996-97   

 Nr 10 1996-97, 1. samling Afgivet af Tilsynet i henhold til grundlovens § 71, stk. 7, Afgivet: 19970918 Indholdsfortegnelse I.
Indledning II.
Spørgsmål til ministrene a.
Personalemangel på Sikringsafdelingen på Amtshospitalet i Nykøbing  

 Sjælland b.
Dødsfald, selvmord og selvmordsforsøg på psykiatriske sygehuse i  

 Københavnsområdet c.
Udskrivning af en patient, som personalet var bange for d.
Statistik over tvangsindgreb III.
Besøg på psykiatriske sygehuse a.
Besøg på Aalborg Psykiatriske Sygehus b.
Besøg på Københavns Amts Sygehus i Glostrup, Psykiatrisk Afdeling c.
Besøg på den psykiatriske behandlingsinstitution Søndersøparken, Viborg  

 Amt IV.
Konkrete sager I.
Indledning Tilsynet har i løbet af folketingsåret 1996-97 afholdt 9 møder og  

 behandlet en række konkrete og generelle sager.
Af disse sager har nogle  

 givet anledning til, at tilsynet har stillet i alt 11 spørgsmål til  

 henholdsvis justitsministeren, sundhedsministeren, socialministeren og  

 arbejdsministeren.
Enkelte af disse spørgsmål er omtalt nedenfor i afsnit II.  

 Herudover har tilsynet aflagt besøg på psykiatriske afdelinger.
Det drejer  

 sig om Aalborg Psykiatriske Sygehus og den psykiatriske  

 behandlingsinstitution Søndersøparken i Viborg Amt.
Endvidere er i  

 beretningen omtalt et besøg på Københavns Amts Sygehus i Glostrup,  

 Psykiatrisk Afdeling.
Besøget, der var uanmeldt, blev aflagt umiddelbart før  

 afgivelsen af tilsynets beretning for folketingsåret 1995-96 og er derfor  

 ikke nærmere omtalt der.
Endelig har tilsynet aflagt besøg hos konkrete  

 patienter og beboere både på de nævnte og på andre sygehuse og institutioner.
II.
Spørgsmål til ministrene a.
Personalemangel på Sikringsafdelingen på Amtshospitalet i Nykøbing  

 Sjælland.
8 patienter på Sikringsafdelingen på Amtshospitalet i Nykøbing Sjælland  

 har rettet henvendelse til tilsynet og klaget over personalemangel på  

 afdelingen.
Mangelen på personale har resulteret i, at patienterne isoleres i  

 videre omfang end tidligere, og i, at muligheden for ledsaget udgang er  

 blevet begrænset.
 Tilsynet har blandt andet spurgt sundhedsministeren, hvor store  

 problemerne er med at skaffe kvalificeret personale til Sikringsafdelingen,  

 og hvad der bliver gjort for at løse disse problemer.
Sundhedsministeren har svaret den 23. juni 1997 ved at henvise til en  

 udtalelse fra Vestsjællands Amt.
Af udtalelsen fremgår ». . . at der på  

 Sikringsafdelingen i en årrække har været vakante stillinger som  

 plejer/social- og sundhedsassistent og pædagog.
Dette har været særlig  

 markant for mandlige medarbejdere i disse personalekategorier, formentlig  

 delvis som følge af, at den specielle uddannelse til plejer inden for  

 psykiatrien er faldet væk.
 Denne personalemangel har bevirket forskellige indskrænkninger i  

 aktiviteterne på Sikringsafdelingen; bl.a. er de ledsagede spadsereture med  

 patienterne i en periode skåret væk.
 Foranlediget af problemerne med at rekruttere mandligt personale har  

 Amtshospitalet taget initiativ til oprettelse af et uddannelsesforløb af  

 udelukkende mandlige social- og sundhedsassistenter, hvis uddannelse  

 forventes færdiggjort sommeren 1997.
 I alt 10 af disse påbegynder umiddelbart efter afslutningen af deres  

 uddannelse beskæftigelse i Sikringsafdelingen, som dermed vil have alle  

 stillinger inden for plejepersonalegruppen besat.
Retspsykiatrisk afdeling, der omfatter Sikringsafdelingen og en  

 Retspsykiatrisk afdeling, har dog stadig to vakante speciallægestillinger,  

 samt en vakant socialrådgiverstilling.« Tilsynet vil følge personalesituationen i Sikringsafdelingen i det  

 kommende folketingsår.
b.
Dødsfald, selvmord og selvmordsforsøg på psykiatriske sygehuse i  

 Københavnsområdet.
Tilsynet har den 12. juni 1996 bedt sundhedsministeren om oplysninger om  

 antallet af selvmord og selvmordsforsøg under eller i forbindelse med  

 indlæggelse på psykiatriske afdelinger på Sct.
Hans Hospital, Bispebjerg  

 Hospital og Glostrup Amtssygehus i perioden 1993-1996. Endvidere har tilsynet  

 bedt om oplysning om, hvor mange dødsfald og hvor mange obduktioner der har  

 fundet sted på de samme hospitaler i den samme periode.
Sundhedsministeren har svaret den 18. april 1997 ved at henvise til  

 oplysninger indhentet fra de nævnte psykiatriske sygehuse.
Af disse  

 oplysninger fremgår, at i alt 120 patienter afgik ved døden i perioden 1.  

 januar 1993 til 1. juni 1996. Antallet af selvmord er opgjort til i alt 32.  

 En opgørelse af antallet af selvmordsforsøg er behæftet med nogen usikkerhed,  

 idet det kan være vanskeligt at drage grænsen mellem egentlige  

 selvmordsforsøg, misbrug, forkert selvdosering og selvpådragelse af fysiske  

 skader.
De psykiatriske sygehuse har skønnet, at antallet af selvmordsforsøg  

 ligger mellem 20 og 25. Fra Bispebjerg Hospitals psykiatriske afdeling og  

 Sct.
Hans Hospital foreligger ikke oplysninger om obduktioner.
Københavns Amt  

 har oplyst, at antallet af obduktioner på Amtssygehuset i Glostrup var i alt  

 11 i den nævnte periode.
c.
Udskrivning af en patient, som personalet var bange for Tilsynet blev i foråret 1997 bekendt med, at en tvangsindlagt patient, som  

 personalet på det pågældende psykiatriske sygehus åbenbart var bange for,  

 alligevel var blevet udskrevet til ambulant behandling.
Sygehuset havde  

 udtalt, at den pågældende patient ikke var tvangstilbageholdelig efter  

 psykiatrilovens regler, men at en udskrivelse på den anden side  

 behandlingsmæssigt »ikke var ønskværdig«.
Sygehuset havde valgt at  

 udskrive patienten for at sikre, at personalet ikke forlod arbejdspladsen.
Den 16. maj 1997 bad tilsynet om sundhedsministerens kommentar til det  

 lovlige og hensigtsmæssige i udskrivningen.
Ministeren svarede den 14. juli  

 1997 ved at henvise til en udtalelse fra Sundhedsstyrelsen.
Af udtalelsen  

 fremgik blandt andet følgende:
 »Sundhedsstyrelsen finder ikke på det foreliggende materiale mulighed  

 for en konkret vurdering af udskrivelsen . . . Såfremt styrelsen skulle  

 vurdere, om fremgangsmåden er lovlig, ville det være nødvendigt at indhente  

 erklæringer specielt om denne problemstilling fra de involverede læger.
Ud fra det i sagen oplyste finder Sundhedsstyrelsen, at patienten i  

 perioder er psykotisk og frembyder en nærliggende og væsentlig fare for  

 andre.
I den pågældende situation tyder sagens akter på, at patienten var  

 farlig for personalet, men ikke nødvendigvis for andre personer i  

 omgivelserne.
På denne baggrund finder styrelsen ikke, at reglerne om  

 tvangstilbageholdelse er overtrådt.
 Hvorvidt afdelingen har overholdt lægelovens bestemmelser om at udvise  

 omhu og samvittighedsfuldhed i forbindelse med patientbehandlingen ved at  

 udskrive patienten den . . . har Sundhedsstyrelsen på det foreliggende  

 grundlag ikke mulighed for at vurdere.
Generelt vil styrelsen dog fremføre, at det ikke er hensigtsmæssigt at  

 udskrive en patient alene med den begrundelse, at personalet er bange for  

 ham.
Styrelsen har dog bemærket, at personalet i de pågældende situationer  

 har forsøgt at etablere anbringelse af den pågældende et andet sted.« d.
Statistik over tvangsindgreb Omfanget og varigheden af tvangsfikseringer skal kvartalsvis indberettes  

 til den ansvarlige sygehusmyndighed og til Sundhedsstyrelsen.
Det følger af §  

 34, stk. 1, i Sundhedsministeriets bekendtgørelse nr. 617 af 21. september  

 1989 om tvangsbehandling, fiksering, tvangsprotokoller m.v. på psykiatriske  

 afdelinger.
Den 22. maj 1997 stillede tilsynet spørgsmål til sundhedsministeren om  

 udviklingen i antallet af meget lange tvangsfikseringer i perioden 1991-1996.  

 Sundhedsministeren har svaret ved at henvise til et svar fra  

 Sundhedsstyrelsen, hvoraf det fremgår, at styrelsen ikke foretager en  

 statistisk bearbejdelse af de anonymiserede tvangsprotokoller, der efter bkg.  

 nr. 617 af 21. september 1989 kvartalsvis skal indsendes fra de psykiatriske  

 afdelinger.
Derfor kan styrelsen alene give oplysninger om antallet af  

 tvangsfikseringer, men ikke om varigheden af hver enkelt fiksering.
Styrelsen  

 har bl.a. svaret følgende:
 »Formålet med det kvartalsvise indberetningssystem er, at  

 Sundhedsstyrelsen og sygehusmyndigheden får et overordnet overblik over  

 brugen af tvangsforanstaltninger, og at der på den enkelte afdeling udøves  

 selvkontrol via udfyldelsen af indberetningsskemaerne og tvangsprotokollerne.  

 Formålet med udfyldelse af tvangsprotokollerne er endvidere hensynet til den  

 enkelte patients retssikkerhed.
Som anført i vedlagte brev af 31. januar 1991 til Sundhedsministeriet har  

 Sundhedsstyrelsen fundet, at et overordnet overblik over brugen af  

 tvangsforanstaltninger kan fungere alene ved indberetningsskemaerne fra de  

 enkelte afdelinger.
Kopier af tvangsprotokollerne i anonymiseret form kan  

 efter Sundhedsstyrelsens opfattelse undværes.
Sundhedsstyrelsen har herefter  

 ikke foretaget en statistisk bearbejdelse af de nærmere forhold vedr.  

 tvangsforanstaltninger, herunder varigheden af tvangsfikseringerne.« Tilsynet vil i det kommende folketingsår drøfte, om sundhedsministerens  

 svar bør give anledning til initiativer fra tilsynet.
III.
Besøg på psykiatriske sygehuse a.
Besøg på Aalborg Psykiatriske Sygehus Den 28. februar 1997 aflagde tilsynet et besøg på Aalborg Psykiatriske  

 Sygehus.
Besøget var et led i tilsynets almindelige besøgsvirksomhed.
Tilsynets overordnede indtryk af forholdene på Aalborg Psykiatriske  

 Sygehus var positivt.
Det var tilsynets indtryk, at personalet - ud fra de  

 givne ressourcemæssige rammer - gør en betydelig indsats for de indlagte  

 patienter.
Tilsynets kritiske bemærkninger har i det store og hele sammenhæng  

 med den samlede social- og sundhedsmæssige kapacitet i amtet.
Tilsynet finder det positivt, at det samlede antal tvangsforanstaltninger  

 synes at være for nedadgående, men finder det beklageligt, at brugen af  

 tvangsmedicinering er stigende.
Tilsynet er opmærksom på, at denne stigning  

 skal ses i sammenhæng med den tidvise overbelægning og uro på nogle af  

 afsnittene.
Tilsynet ser imidlertid med bekymring på, at det ikke alene er  

 sværhedsgraden af den enkelte patients sygdom, men også forhold som  

 utilstrækkelig sengekapacitet og mangel på eneværelser, der er styrende for  

 brugen af tvangsindgreb.
Tilsynet finder det beklageligt, at patienter udskrives uden relevante  

 efterbehandlings- og omsorgstilbud, og er navnlig betænkelig ved, at mangelen  

 på relevante udslusningsfaciliteter kan have indvirkning på varigheden af den  

 enkelte patients indlæggelse på en psykiatrisk afdeling.
Dette gælder ikke  

 mindst i den udstrækning, børn er indlagt længere, end det behandlingsmæssigt  

 er ønskeligt.
Tilsynet er opmærksom på, at disse problemer ikke er specifikke  

 for Aalborg Amt, og at de kun kan løses i et integreret samarbejde mellem  

 sygehus- og socialforvaltning.
Tilsynet finder ikke desto mindre anledning  

 til at udtale, at disse integrations- og koordinationsproblemer bør gives høj  

 prioritet i den samlede sundheds- og socialplanlægning i amtet.
Tilsynet finder det uacceptabelt, at utilstrækkelig tolkeservice har som  

 konsekvens, at der ikke kan foretages en hurtig udredning af fremmedsprogede  

 patienters sygdomstilstand.
Ikke mindst i forbindelse med tvangsindlæggelse  

 af fremmedsprogede patienter ser tilsynet med stor alvor på, at en forsinket  

 iværksættelse af den relevante behandling kan få betydning for varigheden af  

 den ufrivillige indlæggelse.
Det hænder, at indlagte patienter ikke får mulighed for ophold i frisk  

 luft eller for relevant beskæftigelse på grund af personalemangel.
Tilsynet  

 finder det overordentlig uheldigt, at sådanne basale behov ikke altid kan  

 tilgodeses.
Det bør ikke forekomme, at mennesker, som i forvejen befinder sig  

 i en overordentlig vanskelig personlig situation, ikke er garanteret daglig  

 frisk luft og beskæftigelse.
b.
Besøg på Københavns Amts Sygehus i Glostrup, Psykiatrisk Afdeling Tilsynet foretog den 27. september 1996 et uanmeldt besøg på Københavns  

 Amts Sygehus i Glostrup, Psykiatrisk Afdeling.
Besøget var en opfølgning på  

 det besøg, tilsynet aflagde den 20. september 1995, jf. beretningen  

 vedrørende tilsynets virksomhed i folketingsåret 1995-96, afsnit V b.
 Formålet med besøget var at se, om de forhold, tilsynet kritiserede i  

 beretningen for folketingsåret 1995-96, var forbedret.
 Tilsynet finder, at overbelægningen fortsat er voldsom og stærkt  

 kritisabel.
 Tilsynet finder det uacceptabelt, at ældre, færdigbehandlede patienter  

 skal ligge på psykiatrisk afdeling i lang tid, medens de venter på  

 plejehjemsplads på psykiatrisk plejehjem eller somatisk plejehjem.
Tilsynet mener, at badefaciliteterne på f.eks. afd.
P 70 kunne udnyttes  

 bedre, end tilfældet er, f. eks. gennem en anden opdeling og indretning af wc  

 og bad i mindre rum i stedet for store rum.
Rengøringen kunne også gøres  

 bedre, også for at undgå lugtgener.
Tilsynet finder det uhensigtsmæssigt, at  

 patienter fra andre afdelinger skal ligge i senge, hvor der ellers ligger  

 patienter, der er hjemsendt i weekenden.
Under besøget henledte personalet tilsynets opmærksomhed på det problem,  

 der ligger i, at klage over tvangsmedicinering som udgangspunkt har  

 opsættende virkning.
På grund af lang sagsbehandlingstid i klagenævnene kan  

 der gå op til 2 måneder, før der kan tages stilling til, om patienterne må  

 medicineres tvangsmæssigt.
Tilsynet har rettet henvendelse til Retsudvalget,  

 således at de fremførte synspunkter kan indgå i behandlingen af revisionen af  

 psykiatriloven.
c.
Besøg på den psykiatriske behandlingsinstitution Søndersøparken,  

 Viborg Amt Besøget efterlod generelt et positivt indtryk hos tilsynet.
Ikke mindst  

 besøget i døgnhusene skal fremhæves, fordi det ser ud til at være lykkedes at  

 skabe nogle rammer, som forener behandlings- og plejehensyn med hensynet til  

 patienternes behov for at leve en tilværelse med ansvar og forpligtelser.  

 Således var det oplevelsen, at etableringen af døgnhuse giver patienterne  

 særlig gode muligheder for at deltage aktivt og forpligtende i daglige  

 praktiske funktioner.
Det var samtidig oplevelsen, at personalet gjorde en  

 meget betydelig indsats for at afinstitutionalisere patienternes dagligdag  

 mest muligt.
Tilsynet finder det derimod meget beklageligt, at patienter på amtets  

 psykiatriske sengeafdelinger er indlagt længere, end det behandlingsmæssigt  

 er ønskeligt, på grund af manglende udslusningsmuligheder.
Dette er uheldigt  

 ikke blot for den enkelte patient, som ikke får den relevante efterbehandling  

 og omsorg, men også for den samlede patientgruppe, som kommer til at lide  

 under følgerne af overbelægning på afdelingerne.
Ikke mindst i forhold til de afdelinger, der i forvejen lider under  

 personalemangel, ser tilsynet med bekymring på, at der er overbelægning på  

 afdelingerne.
Navnlig finder tilsynet det uacceptabelt, at patienterne på den  

 akutte modtageafdeling og den retspsykiatriske afdeling ikke er garanteret  

 adgang til frisk luft hver dag.
 Samtidig har tilsynet med tilfredshed noteret sig amtets oplysninger om,  

 at problemet søges afhjulpet ved opførelse af tre nye  

 behandlingsinstitutioner efter bistandslovens § 112, stk. 2.
 Tilsynet finder det endvidere meget positivt, at der som en konsekvens af  

 behovsundersøgelsens konklusioner er taget initiativ til en forbedring af  

 forholdene for de patienter, der er indlagt på lukket afsnit.
IV.
Konkrete sager Tilsynet har i løbet af folketingsåret modtaget et meget stort antal  

 henvendelser fra og om enkeltpersoner, som administrativt er berøvet deres  

 frihed.
En del af disse henvendelser har vedrørt spørgsmålet om selve  

 frihedsberøvelsens lovlighed, et spørgsmål, der ikke er omfattet af tilsynets  

 kompetence.
Andre sager har tilsynet fundet det mest hensigtsmæssigt at  

 henvise til de administrative klage- eller tilsynsinstanser på det pågældende  

 retsområde.
Tilbage er et antal sager vedrørende selve behandlingen under  

 frihedsberøvelsen, som tilsynet har fulgt og behandlet.
Sagerne har vedrørt  

 spørgsmål som manglende fritidsmuligheder, herunder mulighed for frisk luft,  

 manglende respekt for den personlige integritet, medicinering, dårlige  

 udslusningsmuligheder etc.
Mange af sagerne har vedrørt problemstilinger, som  

 udvalget anser for mere almene, og flere af de konkrete enkeltsager har givet  

 tilsynet anledning til at foretage generelle initiativer.
I nogle af sagerne har tilsynet aflagt besøg hos de pågældende patienter.  

 Blandt andet har tilsynet den 29. maj 1997 aflagt et uanmeldt besøg hos en  

 patient på Bispebjerg Hospitals lukkede psykiatriske afdeling.
Sagen har  

 givet anledning til, at tilsynet har rejst en lang række spørgsmål over for  

 sygehuset.
Sagen vil blive omtalt i tilsynets beretning for 1997-98.
