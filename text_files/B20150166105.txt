Bekendtgørelse om offentliggørelse af meddelelser fra statslige aktieselskaber I medfør af § 355, i lov om aktie- og anpartsselskaber (selskabsloven), jf. lovbekendtgørelse nr. 1089 af 14. september 2015, fastsættes:
Offentliggørelse af meddelelser fra statslige aktieselskaber § 1. Meddelelser fra statslige aktieselskaber, jf. selskabslovens § 97, stk. 3, 2. pkt., § 101, stk. 8, § 130, stk. 3, og § 354, skal indeholde oplysning om selskabets navn og CVR-nr.
Stk. 2. Meddelelserne fra statslige aktieselskaber skal hurtigst muligt offentliggøres i Erhvervsstyrelsens it-system via Erhvervsstyrelsens selvbetjeningsløsning på www.virk.dk for selskaber m.v., medmindre Erhvervsstyrelsen i særlige tilfælde dispenserer herfra.
Meddelelsen skal underskrives med digital signatur, medmindre Erhvervsstyrelsen i særlige tilfælde dispenserer herfra.
 Stk. 3. Ved »hurtigst muligt« i stk. 2 forstås den dag, hvor det væsentlige forhold i selskabet, der nødvendiggør meddelelsen, indtræder, jf. selskabslovens § 354.
§ 2. Erhvervsstyrelsen kan tilbagekalde offentliggjorte meddelelser, hvis væsentlige omstændigheder taler herfor.
Anmodningen om tilbagekaldelse skal være modtaget i Erhvervsstyrelsen senest 7 dage efter offentliggørelsen.
En tilbagekaldelse af en meddelelse forudsætter, at selskabet foretager en ny indberetning, hvoraf det fremgår, at selskabet har tilbagekaldt en offentliggjort meddelelse samt begrundelserne herfor.
 Ikrafttræden mv.
 § 3. Bekendtgørelsen træder i kraft den 1. januar 2016.
 Stk. 2. Bekendtgørelse nr. 274 af 25. marts 2010 om visse aktiebesiddelser i statslige aktieselskaber samt offentliggørelse af meddelelser fra statslige aktieselskaber ophæves.
