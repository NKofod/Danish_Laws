Bekendtgørelse om ændring af bekendtgørelse om elinstallationsrapporter som led i huseftersynsordningen (Ændring af hvilke virksomheder, der kan udarbejde elinstallationsrapporter) § 1 I bekendtgørelse nr. 19 af 16. januar 2012 om elinstallationsrapporter som led i huseftersynsordningen, som ændret ved bekendtgørelse nr. 1174 af 12. december 2012 og bekendtgørelse nr. 1437 af 13. december 2013, foretages følgende ændringer:
 1. § 4, stk. 1, affattes således:
»Elinstallationsrapporter i henhold til denne bekendtgørelse skal udarbejdes af 1) autoriserede elinstallatørvirksomheder, jf. § 9, stk. 1, i lov om autorisation af virksomheder på el-, vvs- og kloakinstallationsområdet, hvor den fagligt ansvarlige er registreret som hovedbeskæftiget, eller 2) autoriserede elinstallatørvirksomheder, jf. § 10, stk. 1, i lov om autorisation af virksomheder på el-, vvs- og kloakinstallationsområdet, som har opnået delautorisation til at udføre og servicere elinstallationer i boliger, jf. § 1, nr. 2, i bekendtgørelser om delautorisation på el- og vvs-installationsområdet, jf. dog stk. 2.« 2. I § 4 indsættes efter stk. 1 som nyt stykke:
»Stk. 2. Virksomheder omfattet af stk. 1, nr. 2, kan kun udarbejde elinstallationsrapporter for elinstallationer, som virksomheden i henhold til virksomhedens delautorisation er berettiget til at udføre og servicere.« Stk. 2 og 3 bliver herefter stk. 3 og 4.
 3. § 6 affattes således:
»§ 6. Retten til at være tilmeldt ordningen om udarbejdelse af elinstallationsrapporter bortfalder, hvis den autoriserede elinstallatørvirksomheds autorisation bortfalder eller tilbagekaldes i medfør af § 21 eller § 23, stk. 1, i lov om autorisation af virksomheder på el-, vvs- og kloakinstallationsområdet.« § 2 Bekendtgørelsen træder i kraft den 7. juli 2014.
