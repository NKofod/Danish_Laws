Pressenævnets kendelse i sag nr. 2021-80-0760 Omtale på hjemmesider falder uden for Pressenævnets kompetence En person klagede over omtale i forbindelse med hans bryllup på newsner.com og forsiden.nu.
Da hjemmesiderne newsner.com og forsiden.nu ikke er anmeldt som medier til Pressenævnet, har Pressenævnet ikke kompetence til at behandle klagerne, som derfor blev afvist uden behandling.
 [Klager] har klaget til Pressenævnet over artiklen [Klager] gift med [Person]s eks, som blev bragt den 9. september 2021 på forsiden.nu, idet han mener, at god presseskik er tilsidesat.
[Klager] har til støtte for klagen anført, at det er usandt, at hans ægtefælle har været kæreste med [Person], idet hun aldrig har mødt ham.
Det er endvidere en krænkelse af privatlivets fred at bringe en række agtelsesforringende oplysninger om [Klager]s ægtefælle, da der bestemt ikke er nogen klar almen interesse, der begrunder omtalen.
Artiklen overtræder således punkt A. 1 og B. 1 i de presseetiske regler.
 [Klager] har endvidere anført, at han og hans ægtefælle på deres bryllupsdag meldte ud, at de ikke ønskede ægtefællens identitet oplyst, samt at de kategorisk har nægtet at udtale sig til pressen om dette.
 Pressenævnets formand, Jens Kruse Mikkelsen, udtaler:
 Efter medieansvarslovens § 1 omfatter loven indenlandske periodiske skrifter (jf. § 1, nr. 1, herunder f.eks. trykte aviser og ugeblade) og tilladt radio- og fjernsynsvirksomhed (jf. § 1, nr. 2). Andre massemedier  herunder f.eks. internetmedier  er efter § 1, nr. 3, kun omfattet af loven, hvis de har karakter af en nyhedsformidling, der kan sidestilles med den formidling, der er om-fattet af § 1, nr. 1 og 2, og mediet har anmeldt (tilmeldt) sig selv til Pressenævnet eller modtager offentlig mediestøtte, jf. lovens § 8, stk. 1.
 Da hjemmesiden forsiden.nu ikke er anmeldt til Pressenævnet  og efter Pressenævnets oplysninger ikke modtager offentlig mediestøtte  jf. medieansvarslovens § 8, stk. 1, er der ikke tale om et medie omfattet af medieansvarsloven, jf. lovens § 1, nr. 3.
Klagen over forsiden.nu hører således ikke under nævnets kompetence.
Klagen afvises derfor i medfør af medieansvarslovens § 43, stk. 2, nr. 1.
