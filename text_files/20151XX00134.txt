Skriftlig fremsættelse (12. november 2015) Miljø- og fødevareministeren (Eva Kjer Hansen):
 Herved tillader jeg mig for Folketinget at fremsætte:
Forslag til lov om ændring af lov om fødevarer (Ændret finansiering af kontrolkampagner og kosttilskudskontrol og indførelse af mulighed for rekvireret vejledning) (Lovforslag nr.
L 57) Lovforslaget har til formål at indsætte reglerne om den betaling, som opkræves i fødevarevirksomheder til finansiering af den kampagnebaserede fødevarekontrol, i fødevareloven.
Betalingen blev tidligere opkrævet sammen med Erhvervsstyrelsens opkrævning til finansiering af næringsbasen, men da lov om næringsbrev til visse fødevarevirksomheder blev ophævet med virkning fra 1. januar 2015, sker opkrævningen til kampagnekontrollen nu med hjemmel i en tekstanmærkning på finansloven.
Reglerne bør imidlertid indsættes i den relevante lov.
 Herudover foreslås takstændringer, som medfører en forhøjelse af betalingen til kampagnekontrollen gældende fra 2017, idet denne aktivitet styrkes, og en nedsættelse af betalingen til finansiering af den styrkede kontrol af kosttilskud.
På baggrund af efterspørgsel fra erhvervet blev det som led i Fødevareforlig 3 af 16. april 2015 besluttet, at fødevarevirksomheder skal have mulighed for at rekvirere vejledning af Fødevarestyrelsen mod betaling ud over den vejledning, der allerede gives til virksomhederne, og på nærmere afgrænsede områder.
Det foreslås på den baggrund at indføre regler, der bemyndiger miljø- og fødevareministeren til at fastsætte regler om rekvireret vejledning mod betaling på områder inden for fødevarelovgivningen.
Det er hensigten at iværksætte en ordning, hvor virksomhederne får mulighed for at drøfte konkrete problemstillinger.
Et væsentligt element i det rekvirerede vejledningsbesøg i forhold til et almindeligt kontrolbesøg er, at det rekvirerede vejledningsbesøg finder sted efter virksomhedens ønske og på et tidspunkt, der ligger tidsmæssigt adskilt af de almindelige kontrolbesøg.
Det kan f.eks. være i forbindelse med, at virksomheden påtænker at indføre nye aktiviteter i sin produktion, og der ønskes mere viden om eventuelle regler herfor, inden aktiviteten påbegyndes.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
