Skriftlig fremsættelse (19. december 2019) Sundheds- og ældreministeren (Magnus Heunicke):
 Herved tillader jeg mig for Folketinget at fremsætte:
Forslag til lov om ændring af tatoveringsloven (Regulering af kosmetisk tatovering og undtagelser fra loven for personer i exitforløb) (Lovforslag nr.
L 88) Som reglerne er i dag er det forbudt at tatovere i ansigtet, jf. tatoveringslovens § 10, stk. 2. Dette forbud gælder også for kosmetisk tatovering (mikropigmentering, permanent make-up eller semi-permanent make-up). Kosmetisk tatovering foretages oftest i ansigtet med det formål at forskønne personens udseende og i et vist omfang at erstatte daglig brug af kosmetik.
Med vedtagelse af tatoveringsloven i 2018 fik sundhedsministeren i lovens § 10, stk. 3, bemyndigelse til at fastsætte regler om, at personer, som har gennemført en uddannelse med et praktisk og teoretisk indhold i kosmetisk tatovering, der er fastsat af en brancheforening, må udføre tatovering af øjenbryn, hårbund, øvre og nedre øjenlåg og læber.
Denne bemyndigelse er endnu ikke udnyttet.
Det følger af bemærkningerne til tatoveringsloven, at Sundheds- og Ældreministeriet i forbindelse med evt. udstedelse af regler i medfør af bemyndigelsesbestemmelsen, vil overveje, om der kan være grundlag for at udvide lovens registrerings- og tilsynsordning for traditionelle tatoveringssteder til også at omfatte de steder, hvor der udføres kosmetisk tatovering.
Det følger endvidere af bemærkningerne, at dette vil kræve en lovændring.
 Formålet med dette lovforslag er at foretage denne lovændring med den intention at slå fast, at kosmetiske tatoveringssteder  når bemyndigelsesbestemmelsen i § 10, stk. 3 udnyttes - vil blive omfattet af registrerings- og tilsynsordningen, der allerede gælder for traditionelle tatoveringssteder.
 Forbrugerne får adgang til kosmetiske tatoveringssteder, der opfylder krav til hygiejne, dokumentation for tatoveringsfarver og forbrugerinformation.
 Som følge af lovændringen vil Sikkerhedsstyrelsen fremadrettet tillige administrere ordningen vedrørende kosmetisk tatovering.
 Af hensyn til forbrugersikkerheden foreslås det desuden, at sundheds- og ældreministeren får bemyndigelse til at fastsætte nærmere krav til uddannelse i kosmetisk tatovering og krav til de brancheforeninger, som skal fastsætte indholdet af uddannelserne i kosmetisk tatovering.
Formålet med lovforslaget er desuden at sikre, at der skabes de bedste forudsætninger for at støtte bandemedlemmer i exit under myndighedernes exitprogram.
Forbuddene i tatoveringsloven mod at udføre tatoveringer på visse legemsdele og at udføre tatoveringer på personer under 18 år skal ikke udgøre en hindring for indsatsen over for personer, der er motiverede til at forlade bandemiljøet.
 Det foreslås derfor, at der indføres en undtagelse fra disse forbud, så det i forbindelse med exitforløb, der foregår under myndighedernes nationale exitprogram, er tilladt for exitkandidater at få lavet såkaldte cover-up-tatoveringer af tatoveringer i hovedet, på hals eller på hænder, hvis det skønnes nødvendigt af hensyn til exitkandidatens sikkerhed m.v.
 Der lægges herudover med lovforslaget op til, at exitkandidater under 18 år som led i deres deltagelse i exitforløb vil kunne modtage såkaldte cover-up-tatoveringer i hoved, på hals og på hænder, og at de også vil kunne modtage cover-up-tatoveringer i øvrigt, hvis det skønnes nødvendigt at hensyn til exitkandidatens sikkerhed m.v.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
