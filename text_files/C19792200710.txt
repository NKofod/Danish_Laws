(Til skolemyndighederne og samtlige  

 skoler/kurser, som afholder folkeskolens afsluttende prøver) Direktoratet har fået forelagt spørgsmålet om, hvilke tidsfrister der  

 gælder for elevens indstilling til folkeskolens afgangsprøve og udvidede  

 afgangsprøve, især med hensyn til indstilling på 10. klassetrin, hvor elever  

 kan vælge, hvilken af de to prøver de vil indstille sig til.
I denne anledning skal man meddele, at det af bestemmelserne i  

 folkeskolens § 12, stk. 3, 4 og 8, fremgår, at eleven efter samråd med  

 forældre og skolen kan indstille sig til prøverne »ved  

 afslutningen« af henholdsvis 9. og 10. klassetrin.
Det samme fremgår af  

 bestemmelserne i § 3 i undervisningsministeriets bekendtgørelse nr. 88 af 8.  

 marts 1977 om folkeskolens afsluttende prøver m.v.
 I bekendtgørelsens § 6 bestemmes det imidlertid, at anmeldelse om  

 afholdelse af folkeskolens afsluttende prøver skal indsendes til direktoratet  

 for folkeskolen, folkeoplysning, seminarier m.v. inden 5. december for prøver  

 i den ordinære prøvetermin og inden 1. september for prøver i den  

 ekstraordinære prøvetermin.
 Det senest mulige tidspunkt, hvor der af den enkelte elev skal være taget  

 endelig stilling til, hvilken prøve den pågældende indstiller sig til, er  

 herefter afslutningen af undervisningen på det pågældende klassetrin.
Bestemmelsen i bekendtgørelsens § 6 har en praktisk begrundelse, idet det  

 af hensyn til prøvernes tilrettelæggelse er nødvendigt senest i december at  

 have overblik over, hvor mange elever der forventes indstillet til de enkelte  

 prøver.
Ordningen er derfor den, at skolerne må indhente tilkendegivelser fra  

 eleverne (forældrene) på et sådant tidspunkt, at skolerne inden 5. december  

 kan foretage anmeldelse til direktoratet.
Det bør gennem drøftelse med elever  

 og forældre tilstræbes, at anmeldelserne bliver så realistiske som muligt.
UNDERVISNINGSMINISTERIET Direktoratet for folkeskoler, folkeoplysning, seminarier m.v., den 29. januar 1979.
 P.D.V.
