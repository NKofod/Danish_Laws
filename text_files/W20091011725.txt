Arbejdstilsynet må vurdere og beregne om lydabsorberende materiale har et tilstrækkeligt omfang [Adressat udeladt] Arbejdsmiljøklagenævnet har på møde den 25. august 2009 behandlet virksomhedens klage over Arbejdstilsynets afgørelse af 10. november 2008 med påbud om at sikre de akustiske forhold.
Nævnet traf følgende A F G Ø R E L S E Arbejdsmiljøklagenævnet finder ikke, at sagen er tilstrækkeligt oplyst til at nævnet kan træffe afgørelse.
 Arbejdsmiljøklagenævnet hjemviser således Arbejdstilsynets afgørelse af 10. november 2008.
B E G R U N D E L S E Arbejdstilsynet oplyser, at der i virksomhedens smedeværksted er en del støj.
Støjen gør det vanskeligt at tale sammen.
 I værkstedet (hallen) bliver der udført almindeligt smedearbejde og bl.a. bliver der produceret værn til altaner, gangbroer mv.
Som følge heraf foregår der mange støjede arbejdsprocesser: Brug af vinkelslibere, svejsning og lignende.
Desuden anvendes der støjende maskiner, fx pladesaks.
Svejseafdelingen er på 400 m².
Der er c a. 6,5 m til loftet.
De anvendte materialer i hallen er hårde.
Gulvene er betongulve og væggene er beklædt med hårde krydsfinerplader (spånplader). Lofterne er af ståltrapez plader.
De hårde materialer bevirker, at støjen reflekteres fra gulv, vægge og loft.
 På dele af loftet er der opsat felter med akustikdæmpende materiale.
Arbejdstilsynet vurderede, at de ansatte på grund af akustiske forhold er udsat for en unødig støjbelastning i forbindelse med arbejde i værkstedet, fordi den støj, der opstår ved arbejdet i værkstedet, bliver reflekteret af rummets hårde flader.
Støjen dæmpes ikke tilstrækkeligt af de akustikplader, der er i loftet.
 Arbejdstilsynet oplyser, at i haller med 5-6 m til loftet, bør mindst 15-20 procent af lydabsorptionen anbringes lavt.
 Virksomheden har stået for opførelse af bygningen i 2005. Virksomheden var da opmærksom på akustikken og fik derfor foretaget målinger af en konsulent fra Rockfon, som ligeledes har leveret loftet i bygningen.
 Virksomheden er overbevist om, at forholdene er i orden og mener derfor, at det ikke kan være rimeligt, at Arbejdstilsynet uden yderligere dokumentation har givet påbud om at ændre forholdene.
 Virksomheden finder det rimeligt at få et påbud om at undersøge forholdene, og vil i givet fald udbedre forholdene, hvis en måling mod forventning viser, at akustikken ikke er i orden.
 Arbejdstilsynet har i december 2008 opfordret virksomheden til at indsende de målinger, der blev foretaget i 2005. Opfordringen er ikke blevet fulgt af virksomheden.
Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt og arbejdsstedet skal indrettes således, at det sikkerheds- og sundhedsmæssigt er fuldt forsvarligt.
Det fremgår af arbejdsmiljølovens § 38, stk. 1 og § 42, stk. 1.
Unødig støjbelastning skal undgås og de akustiske forhold skal være tilfredsstillende.
Det fremgår af § 9 i bekendtgørelsen om beskyttelse mod udsættelse for støj i forbindelse med arbejdet.
 Arbejdsmiljøklagenævnet finder ikke, at sagen er tilstrækkeligt oplyst til at nævnet kan træffe afgørelse, og nævnet hjemviser sagen til ny behandling i Arbejdstilsynet.
Arbejdsmiljøklagenævnet har lagt vægt på, at virksomheden har indrettet værkstedshallen med noget lydabsorberende materiale, ligesom det er oplyst at der er foretaget målinger og at Arbejdstilsynet ikke har forholdt sig til dette.
På det grundlag burde Arbejdstilsynet have foretaget en vurdering og beregning for at fastslå, om det lydabsorberende materiale har et tilstrækkeligt areal i forhold til hallens akustik.
R E G L E R Arbejdsmiljøklagenævnet henviser til  § 38, stk. 1, § 39, stk. 1, nr. 1, § 42, stk. 1, § 43, stk. 1, nr. 1 samt § 77, stk. 1 i lov om arbejdsmiljø, jf. lovbekendtgørelse nr. 268 af 18. marts 2005 og  § 9 i Arbejdstilsynets bekendtgørelse nr. 63 af 6. februar 2006 om beskyttelse mod udsættelse for støj i forbindelse med arbejdet.
O P L Y S N I N G E R N E I S A G E N Sagen er afgjort på grundlag af de akter, som klagenævnet har modtaget fra Arbejdstilsynet.
På klagenævnets vegne Kopi til  Arbejdstilsynet, Tilsynscenter , Postboks 1228, 0900 København C.
  J.nr.
 [Adressat udeladt] De kan læse om afgørelsens retlige grundlag på de følgende sider.
Regler Lov om arbejdsmiljø, jf. lovbekendtgørelse nr. 268 af 18. marts 2005 Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
§ 39. Beskæftigelsesministeren kan fastsætte nærmere regler om, hvilke krav der skal være opfyldt, for at arbejdet kan anses for fuldt forsvarligt planlagt, tilrettelagt og udført, herunder om 1) sikkerheds- og sundhedsmæssige foranstaltninger vedrørende arbejder, arbejdsprocesser og -metoder, f.eks. for at undgå sammenstyrtning, nedstyrtning, sammenskridning, rystelser, stråling, støj eller eksplosions-, brand- eller sundhedsfare ved luftarter, dampe, støv og røg, hede, kulde eller lugt, sygdomssmitte eller forkerte arbejdsstillinger, bevægelser eller belastninger, 2) forbud mod særligt farlige arbejder, arbejdsprocesser og -metoder, 3) opslag eller egnet markering.
 Stk. 2. Beskæftigelsesministeren kan endvidere fastsætte regler om særligt arbejdstøj og personlige værnemidler, herunder om hvem der skal afholde udgifterne hertil.
Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer og standarder, som har sikkerheds- eller sundhedsmæssig betydning, skal følges.
§ 43. Beskæftigelsesministeren kan fastsætte regler om indretning af faste, midlertidige, skiftende og udendørs arbejdssteder, herunder om 1) arbejdsrum, f.eks. loftshøjde, luftrum, gulve, vægge, lofter, belysning, temperatur, luftfornyelse og støj, 2) velfærdsforanstaltninger m.v., f.eks. opholds- og spiserum, garderober, omklædningsrum, toiletter, vaske- og baderum samt sovesteder og stole, 3) udgangsforhold, f.eks. færdselsveje, trapper og udgange.
 Stk. 2. Det kan i reglerne i medfør af stk. 1 fastsættes, at de gælder for udlejere af bygninger, lokaler, arealer m.v.
Kapitel 13 Arbejdstilsynet § 77. Arbejdstilsynet kan påbyde, at forhold, der strider mod loven eller mod regler eller afgørelser i medfør af loven, bringes i orden straks eller inden en frist.
 Stk. 2.
Arbejdstilsynets bekendtgørelse nr. 63 af 6. februar 2006 om beskyttelse mod u dsættelse for støj i forbindelse med arbejdet Kapitel 2 Arbejdsgiverens pligter § 9. Unødig støjbelastning skal undgås.
Støjniveauet under arbejdet, herunder niveauet for infralyd og ultralyd, skal derfor holdes så lavt, som det er rimeligt under hensyntagen til den tekniske udvikling.
 Stk. 2. De akustiske forhold skal være tilfredsstillende.
