Nr LSF 15 Forslag til Lov om registreringsafgift for fritidsfartøjer Fremsat af industriministeren (Nils Wilhjelm) den 7. oktober 1986 Vedtaget ved tredjebehandling den 17. oktober 1986 Lov nr. 690 af 17/10/1986 § 1. For ethvert fritidsfartøj, herunder fritidsfartøjer der udlejes, med en bruttoregistertonnage på 5 tons/ en bruttotonnage på 5 eller derover skal der ved anmeldelse til optagelse i Skibsregistret betales en afgift på 5.000 kr.
 Stk. 2. Afgiften påhviler ejeren.
Stk. 3. Anmeldelse om optagelse af et fritidsfartøj afvises, hvis betaling af afgiften ikke sker samtidig med anmeldelsen.
Opnår fritidsfartøjet ikke optagelse i Skibsregistret, tilbagebetales afgiften.
§ 2. En ændring af adkomstforholdene, jf. skibsregistreringslovens § 23, vedrørende et fritidsfartøj, der er optaget i Skibsregistret, betragtes som en nyregistrering.
Hvis et dødsbo afhænder et fritidsfartøj til en tredjemand inden 15 måneder, skal der dog ikke på ny betales registreringsafgift.
Stk. 2. Hvis fritidsfartøjet ejes af et partrederi, et interessentskab eller et interessentskabslignende sameje, svares afgift i forhold til det antal parter eller ideelle anparter, der overdrages.
§ 3. De i §§ 1 og 2 nævnte afgifter forfalder til betaling, når anmeldelsen eller dokumentet modtages til registrering.
 Stk. 2. Afgiften erlægges ved indbetaling til Skibsregistret.
§ 4. Ved fritidsfartøjets udslettelse af Skibsregistret erlægges ingen afgift.
 § 5. Loven træder i kraft dagen efter bekendtgørelsen i Lovtidende.
§ 6. Loven gælder ikke for skibe hjemmehørende på Færøerne og Grønland.
Oprindeligt fremsat lovforslag Blad nr 17 § 1. For ethvert fritidsfartøj, herunder fritidsfartøjer der udlejes, med en bruttoregistertonnage på 5 tons/ en bruttotonnage på 5 eller derover skal der ved anmeldelse til optagelse i skibsregistret betales en afgift på 5.000 kr.
 Stk. 2. Afgiften påhviler ejeren.
Stk. 3. Anmeldelse om optagelse af et fritidsfartøj afvises, hvis betaling af afgiften ikke sker samtidig med anmeldelsen.
Opnår fritidsfartøjet ikke optagelse i skibsregistret, tilbagebetales afgiften.
§ 2. En ændring af adkomstforholdene, jfr. skibsregistreringslovens § 23, vedrørende et fritidsfartøj, der er optaget i skibsregistret, betragtes som en nyregistrering.
Hvis et dødsbo afhænder et fritidsfartøj til en tredjemand inden 15 måneder, skal der dog ikke på ny betales registreringsafgift.
Stk. 2. Hvis fritidsfartøjet ejes af et partrederi, et interessentskab eller et interessentskabslignende sameje, svares afgift i forhold til det antal parter eller ideelle anparter, der overdrages.
§ 3. De i §§ 1 og 2 nævnte afgifter forfalder til betaling, når anmeldelsen eller dokumentet modtages til registrering.
 Stk. 2. Afgiften erlægges ved indbetaling til skibsregistret.
§ 4. Ved fritidsfartøjets udslettelse af skibsregistret erlægges ingen afgift.
 § 5. Loven træder i kraft dagen efter bekendtgørelse i lovtidende.
§ 6. Loven gælder ikke for skibe hjemmehørende på Færøerne og Grønland.
BEMÆRKNINGER TIL LOVFORSLAGET Almindelige bemærkninger Lovforslaget er et af elementerne i regeringens initiativer til fremme af opsparingen og nedbringelse af gældsætningen, som omtalt i statsministerens åbningsredegørelse til folketinget den 7.
 oktober 1986.
Forslaget tilsigter at indføre en særlig afgift for store fritidsfartøjer med en bruttoregistertonnage på 5 tons/ en bruttotonnage på 5 eller derover, der anmeldes til registrering i skibsegistret.
Baggrunden herfor er, at der gennem de senere år har været en mærkbar stigning i antallet af anmeldte fritidsfartøjer.
Da disse sager ofte er meget ressourcekrævende, er det fundet rimeligt, at udgifterne i forbindelse med registreringen pålægges ejerne.
Endvidere har de større fritidsfartøjer nydt godt af de afgiftsmæssige lempelser i forhold til tinglysning af ejerskifte og pant i fast ejendom og løsøre, hvilket har været begrundet i skibes erhvervsmæssige anvendelse.
Ifølge skibsregistreringsloven er der pligt til at registrere skibe med en bruttoregistertonnage på 20 tons/ en bruttotonnage på 20 eller derover.
Skibe med en bruttoregistertonnage mellem 5 og 20 tons/ en bruttotonnage mellem 5 og 20 kan på ejerens begæring optages i skibsregistret, hvilket er en forudsætning for at få registreret pant i skibet.
Den foreslåede afgiftspligt indtræder ved anmeldelse til skibsregistret.
Afgiftens størrelse er foreslået til 5.000 kr.
Antallet af optagelser af fritidsfartøjer i skibsregistret har de seneste år andraget ca. 700 pr. år.
Overdragelse af fritidsfartøjer, der allerede er optaget i skibsregistret, andrager ligeledes ca. 700 pr. år.
Såfremt disse tal bevares uanset den foreslåede afgift, vil provenuet andrage ca. 7 millioner kr. pr. år.
Skibe under bygning kan på begæring optages i en særlig afdeling af skibsregistret (skibsbygningsregistret). Da det ikke er hensigten med forslaget om en særlig afgift at ramme fritidsfartøjer, der bygges til eksport, vil skibe, der er optaget i skibsbygningsregistret, først blive omfattet af afgiftspligten, når de efter færdiggørelsen overføres til det danske skibsregister.
Bemærkninger til lovforslagets enkelte bestemmelser Til § 1 Begrebet et fritidsfartøj er i lov nr. 239 af 6. juni 1985 om skibes besætning, § 2 nr. 6, defineret som et skib, der ikke anvendes til erhvervsmæssige formål.
For at imødegå eventuelle muligheder for omgåelse har man medtaget en tilføjelse, hvorefter loven også omfatter fartøjer der anvendes til udlejning.
Loven vil finde anvendelse hvad enten udlejningen kan betegnes som erhvervsmæssig eller ej, da dette erfaringsmæssigt volder store bevismæssige problemer.
Bestemmelsen omfatter fritidsfartøjer, der første gang optages i skibsregistret; mens § 2 omfatter senere ændringer i adkomstforholdene.
I begge tilfælde er afgiften fastsat til 5.000 kr.
Af stk. 3 sidste pkt. fremgår det, at såfremt fartøjet ikke optages i registret, f.eks. som følge af mangler ved de indleverede dokumenter, betales den ved anmeldelsen erlagte afgift tilbage.
Til § 2 Ifølge § 23, stk. 1, i lov om skibsregistrering skal enhver ændring i de oplysninger, som er meddelt skibsregistret, herunder ændringer i adkomstforholdene, anmeldes inden 30 dage.
Som det fremgår af bemærkningerne til § 1, omfatter afgiftspligten også ændringer i adkomstforholdene, idet man dog svarende til princippet bag bl.a.
kildeskattelovens § 20, har undtaget det tilfælde, hvor et dødsbo afhænder et fritidsfartøj til en trediemand inden 15 måneder efter dødsfaldet.
Ved et dødsbo forstås i denne sammenhæng udelukkende et dødsbo, der skiftes privat, jfr. skibsregistreringslovens § 23, stk. 5 og 6.
For det tilfælde at et fritidsfartøj, der overdrages, enten ejes af eller overdrages til et partrederi, et interessentskab eller et interessentskabslignende sameje, er der i stk. 2 indføjet en særlig bestemmelse, hvorefter der svares afgift i forhold til det antal parter eller ideelle anparter der overdrages.
Afgiftspligten vil, svarende til § 23, stk. 3 i lov om skibsregistrering, påhvile ejeren.
Ved ændringer i adkomstforholdene påhviler pligten både overdrageren og erhververen.
Til § 3 Ved anvendelse af begrebet »dokument« omfattes både anmeldelser  

 og interessentskabskontrakter vedrørende ændringer i interessentskabet, anmeldelser vedrørende komplementarskifte for kommanditselskaber samt skøder eller andre overdragelsesdokumenter, der kan sidestilles hermed.
