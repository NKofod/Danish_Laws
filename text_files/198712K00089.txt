Nr LSF 89 Forslag til Lov om ændring af lov om aktieselskaber (Udstedelse af  

 børsnoterede konvertible gældsbreve gennem Værdipapircentralen) Fremsat af industriministeren (Nils Wilhjelm) den 18. november 1987 § 1 I lov om aktieselskaber, jf. lovbekendtgørelse nr. 483 af 15.
november 1985, som bl.a. ændret ved § 1 i lov nr. 318 af 4. juni 1986 og senest ændret ved § 1 i lov nr. 401 af 10. juni 1987, foretages følgende ændringer:
 1. Efter § 41 indsættes:
»§ 41 A.
Industriministeren kan fastsætte regler om:
1) betingelser for konvertible gældsbreves registrering i Værdipapircentralen, 2) afgivelse af oplysninger til Værdipapircentralen, 3) at selskabet skal bære samtlige omkostninger ved konvertible gældsbreves udstedelse gennem Værdipapircentralen og ved konvertible gældsbreves indskrivning og opbevaring m.v. i et kontoførende institut, og 4) at § 23 d finder tilsvarende anvendelse ved konvertible gældsbreve.
2. I § 161, stk.3 indsættes efter »i medfør af«: »§ 41 a  

 eller«. § 2 Loven træder i kraft dagen efter bekendtgørelse i Lovtidende. § 3 Loven gælder ikke for Færøerne og Grønland, men kan ved kongelig anordning sættes i kraft for disse landsdele med de afvigelser, som landsdelenes særlige forhold tilsiger.
BEMÆRKNINGER TIL LOVFORSLAGET 1. Formålet med forslag til lov om ændring af lov om aktieselskaber er at skabe hjemmel for industriministeren til at foretage den nødvendige regulering for at kunne iværksætte en beslutning om obligatorisk registrering af børsnoterede konvertible gældsbreve i Værdipapircentralen efter § 1 og § 38 i lov om en værdipapircentral.
2. Baggrunden for registrering af børsnoterede konvertible gældsbreve i Værdipapircentralen er, at praktiske hensyn gør det ønskeligt, at konvertible gældsbreve kan medtages i de samme rutiner og systemer som ved aktiers og investeringsforeningsandeles overgang til registrering i Værdipapircentralen i påsken 1988.
3. Den egentlige hjemmel til registrering og udstedelse af konvertible gældsbreve gennem Værdipapircentralen er værdipapircentrallovens §§ 1 og 38. Etableringen af et elektronisk afviklingssystem for konvertible gældsbreve vil alene kræve få selskabsretlige regler.
Da det kun er få selskaber, der vil blive berørt, foreslås det af hensyn til aktieselskabslovens overskuelighed at indføje en bemyndigelsesbestemmelse i loven og at lade den nærmere regulering ske ved en bekendtgørelse.
Bekendtgørelsen påtænkes udformet, således at den ikke medfører principielle ændringer af det selskabsretlige system.
Rettighedshavere over konvertible gældsbreve skal således - ligesom aktionærer - fortsat have mulighed for at forblive anonyme.
4. Det obligatoriske registreringssystem for børsnoterede konvertible gældsbreve vil blive tilrettelagt på samme måde som for børsnoterede obligationer, aktier og investeringsforeningsandele.
Den nærmere regulering vil ske ved ændring af bekendtgørelse nr. 819 af 13. november 1986 om registrering m.v. af fondsaktiver i Værdipapircentralen.
Efter registreringen sker overdragelse af de konvertible gældsbreve eller af rettigheder over disse efter reglerne i værdipapircentralloven.
5. Konvertible gældsbreve, der registreres i Værdipapircentralen, undergives værdipapircentrallovens kapitel 4 om retsvirkning af registrering i tilfælde af salg, pantsætning m.v.
6. For ikke i urimelig grad at belaste rettighedshavere over en mindre post konvertible gældsbreve er det foreslået, at industriministeren kan faststætte regler om - ligesom ved aktiers registrering i Værdipapircentralen - at selskabet skal bære samtlige omkostninger ved konvertible gældsbreves udstedelse gennem Værdipapircentralen og ved konvertible gældsbreves indskrivning og opbevaring m.v. i et kontoførende institut.
7. Konvertible gældsbreve har været medtaget i de forsøgsordninger, der indleder registreringen af børsnoterede aktier og investeringsforeningsandele.
8. Det bemærkes, at Aktieselskabs-Registerets navn i forbindelse med en strukturomlægning i Industriministeriet pr. 1. januar 1988 forudsættes ændret til Erhvervs- og Selskabsstyrelsen.
Tilsynet med Banker og Sparekasser forudsættes samtidig sammenlagt med Forsikringstilsynet til Finanstilsynet.
9. Forslaget har ikke finansielle konsekvenser for statskassen, amter eller kommuner.
Bemærkninger til de enkelte bestemmelser Til § 1 Til nr. 1 Til § 41 a Registrering i Værdipapircentralen indebærer ikke ændringer i lovens bestemmelser om anmeldelse til og registrering i Erhvervs- og Selskabsstyrelsen.
Det kan eksempelvis være hensigtsmæssigt, at konvertible gældsbreve ikke kan udstedes gennem Værdipapircentralen, før selskabet er registreret i Erhvervs- og Selskabsstyrelsen.
Det foreslås derfor under nr. 1, at industriministeren bemyndiges til at fastsætte regler om betingelser for konvertible gældsbreves registrering i Værdipapircentralen.
Den vigtigste konsekvens af en udstedelse gennem Værdipapircentralen er, at papirgældsbrevet erstattes af de oplysninger, der skal anmeldes til Værdipapircentralen.
Af Værdipapircentralens registre må derfor fremgå de oplysninger, der er nødvendige af hensyn til børsomsætningen samt de oplysninger, som må registreres af hensyn til en senere rettighedshaver.
Under nr. 2 foreslås derfor, at industriministeren kan fastsætte regler om afgivelse af oplysninger til Værdipapircentralen.
Da det først og fremmest vil være en fordel for selskabet, at selskabets konvertible gældsbreve udstedes gennem Værdipapircentralen, foreslås det under nr. 3, at industriministeren kan fastsætte regler om, at samtlige omkostninger ved udstedelse gennem Værdipapircentralen bæres af selskabet ligesom ved udstedelse af almindelige papirgældsbreve - og ikke af den enkelte rettighedshaver.
Det samme hensyn tilsiger, at selskabet bærer de øvrige nødvendige udgifter som følge af de konvertible gældsbreves indskrivning og opbevaring m.v. i et kontoførende institut.
Aktieselskabernes betaling til Værdipapircentralen for udstederfunktionen må påregnes at følge samme retningslinjer som for almindelig obligationsudstedelse.
Betalingen fastsættes af det enkelte kontoførende institut, og gebyrerne skal anmeldes til Finanstilsynet.
Den almindelige hjemmel i værdipapircentrallovens § 7, stk. 2, til indgreb mod urimelige gebyrer gælder også her.
Under nr. 4 foreslås, at aktiselskabslovens § 23 d finder tilsvarende anvendelse ved konvertible gældsbreve.
Efter § 23 d kan bestyrelsen opfordre rettighedshavere, der ikke har anmeldt sig til Værdipapircentralen 5 år efter at aktierne er blevet indkaldt til registrering, til at foretage sådan registrering.
Efter udløbet af en frist på 6 måneder fra opfordringen til registrering kan bestyrelsen afhænde aktierne gennem et pengeinstitut, et kreditinstitut eller et børsmæglerselskab for rettighedshaverens regning, herunder med fradrag af omkostningerne ved bekendtgørelsen og afhændelsen.
Såfremt salgsprovenuet ikke er afhentet inden 5 år efter afhændelsen, tilfalder beløbet selskabet.
Bestemmelsen svarer til aktieselskabslovens § 40 og § 134 1, stk. 4, som omhandler aktionærers manglende afhentning af fondsaktier og de tilfælde, hvor en aktionær ikke lader sig notere i anpartsselskabets anpartshaverfortegnelse efter et aktieselskabs omdannelse til et anpartsselskab.
