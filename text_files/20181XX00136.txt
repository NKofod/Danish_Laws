Skriftlig fremsættelse (9. oktober 2018) Erhvervsministeren (Rasmus Jarlov):
 Herved tillader jeg mig for Folketinget at fremsætte:
Forslag til lov om ændring af lov om dansk turisme og lov om Visitdenmark (Ændringer af sammensætningen af Det Nationale Turismeforum, overflytning af turismeudviklingsselskaber til staten samt styrket koordination af international markedsføring) (Lovforslag nr.
L 67) Formålet med lovforslaget er at gennemføre en forenkling af den offentlige turismefremmeindsats med henblik på at understøtte stærke destinationer og bedre sammenhæng i turismefremmeindsatsen samt en mere effektiv anvendelse af de offentlige turismefremmemidler.
 Lovforslaget følger sammen med forslaget til ny lov om erhvervsfremme op på aftalen om Forenkling af erhvervsfremmesystemet mellem regeringen og Dansk Folkeparti fra maj 2018. Lovforslaget følger også op på Det Nationale Turismeforums anbefalinger til, hvordan de offentlige turismefremmemidler kan anvendes mere effektivt ved at overlappende indsatser minimeres og der skabes bedre sammenhæng i turismefremmeindsatsen.
Lovforslaget indeholder på baggrund af den politiske aftale, hvor det fremgår, at regionerne ikke fremover skal varetage egne turismefremmeaktiviteter, forslag til en række ændringer i forhold til sammensætningen af Det Nationale Turismeforum og i forhold til benævnelsen af turismeudviklingsselskaber, som overgår til staten.
Med henblik på at skabe sammenhæng til strategien for den decentrale erhvervsfremmeindsats er der også forslag om, at Det Nationale Turismeforum skal bidrage hertil.
 Derudover er der forslag til, at der skabes hjemmel til fastsættelse af nærmere regler for koordination af international markedsføring med henblik på at kunne følge op på det arbejde om styrkelse af koordinationen af den internationale markedsføring, der sættes i gang som følge af den politiske aftale.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
