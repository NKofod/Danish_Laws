 Told- og Skattestyrelsen har på forespørgsel givet svar på spørgsmål  

 om beskatningsretten til arbejdsløsheedsdagpenge under arbejdssøgning i  

 udlandet.
 Et revisionsfirma stillede spørgsmål om beskatningsretten til  

 arbejdsløsheddsdagpenge under arbejdssøgning i udlandet.
 Revisionsfirmaet nævnte OECD's kommentarer, hvor det fremgår, at  

 spørgsmålet afhænger af ordlyden i den enkelte overenskomst.
 Revisionsfirmaets opfattelse var, at arbejdsløshedsdagpenge ikke udbetales  

 i henhold til den sociale sikringslovgivning i Danmark, hvorfor de omfattes  

 af artiklen om anden indkomst i dobbeltbeskatningsoverenskomsterne.
 Told- og Skattestyrelsen var enig i, at en endelig stillingtagen i hvert  

 tilfælde afhænger af ordlyden i dobbeltbeskatningsoverenskomsten mellem  

 Danmark og det pågældende land.
 Der anvendes forskelligt ordvalg i de danske  

 dobbeltbeskatningsoverenskomster på dette område.
I tilfælde hvor der anvendes en ordlyd som »i henhold til  

 socialforsikringslovgivningen« eller »i henhold til en social  

 sikringsordning« eller »sociale sikringsydelser« er  

 arbejdsløshedsdagpenge omfattet heraf.
Der henvises i den forbindelse til  

 SKDM 1977,103 og LSR 1981,198.
 For såvidt angår (den socialt betingede) baggrund for indførelsen af  

 arbejdsløshedsforsikring henvises til forslag til lov om anerkendte  

 arbejdsløshedskasser fremsat i Folketinget af Indenrigsministeren den 3.  

 oktober 1906 med bemærkninger.
 Det kan iøvrigt nævnes, at Danmark har afgivet erklæring om, hvad der er  

 sociale sikringsordninger i Danmark i forhold til EF-forordning 1408/71,  

 artikel 4 (Sagligt anvendelsesområde). Danmark har i den forbindelse meddelt,  

 at forordningen finder anvendelse på bl.a. lov om arbejdsløshedsforsikring  

 m.v.
