 Ministeriet er enig i, at vilkår for dispensation fra  

 adgangsbestemmelserne kan kræves tinglyst, selvom vilkåret kan håndhæves  

 efter zoneloven.
 I brev af 26. februar har De klaget over, at A amtsråd har gjort samtykke  

 til udstykning af landbrugsejendommen matr.nr. b, betinget af, at der  

 tinglyses deklaration om, at bygningsparcellen fremtidig alene må benyttes  

 til enfamiliebeboelse.
Det er fremhævet, at klagen ikke retter sig imod begrænsningen af den  

 fremtidige anvendelse, men mod kravet om, at der skal tinglyses deklaration  

 herom.
Det er gjort gældende, at denne begrænsning allerede er sikret i  

 zoneloven, og at en servitut herom derfor er overflødig.
Vejdirektoratet har henvist til, at betingelser, der er knyttet til  

 tilladelser eller godkendelser i henhold til vejloven, efter § 112, stk. 2,  

 skal tinglyses på ejendommen på ejerens bekostning.
Amtsrådets brev om  

 godkendelsen indeholdt oplysning herom.
Vejdirektoratet har også gjort  

 gældende, at tinglysningen bl.a. vil sikre, at en fremtidig ejer gennem  

 eftersyn af tingbogen bliver oplyst om indskrænkninger i ejendommens  

 anvendelsesmuligheder.
En sådan oplysning vil efter vejdirektoratets  

 opfattelse i dette tilfælde være naturlig, idet en køber ikke uden videre kan  

 antages at have kendskab til zonelovgivningens regler om ejendommens  

 anvendelse.
 Både vejdirektoratet og ministeriet har overvejet, om tinglysning kan  

 siges at være overflødig, når der er fastsat adgangsbestemmelser, der er  

 tinglyst på ejendommen, og det i adgangsfortegnelsen er registreret, at  

 ejendommen alene må benyttes til enfamiliebeboelse.
Ministeriet har imidlertid gennem klagesager om lovliggørelse af  

 virksomheder, der er indrettet i nedlagte landbrugsejendomme i strid med  

 gældende bestemmelser, erfaret, at manglende oplysning om en ejendoms  

 anvendelsesmuligheder kan skabe vanskeligheder både for ejerne og for  

 vejbestyrelserne.
Der har derfor i praksis vist sig at være behov for, at  

 købere af sådanne ejendomme umiddelbart ved eftersyn af tingbogen kan gøre  

 sig bekendt med, hvad den ejendom, de står i begreb med at købe, må benyttes  

 til.
Samtidig har vi lagt vægt på, at vejmyndighederne i disse tilfælde sørger  

 for at formulere deklarationen og indsende den til tinglysning, og at  

 omkostningerne ved ordningen derfor er begrænsede for grundejerne.
På denne  

 baggrund finder ministeriet ikke grundlag for at kritisere vejbestyrelsens  

 praksis på dette område.
 Offentliggjort i VEJLOVE udgivet af DAFOLO.
