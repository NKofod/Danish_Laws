Offererstatningslovens § 1  nævnets stillingtagen til, om skaden skyldes en overtrædelse af straffeloven, nævnets j.nr. 19-520-05180 Ansøger fik som led i sit arbejde som socialpædagog sin hånd i klemme i en stalddør.
Ansøger stod i køkkenet i institutionen og havde sat sin hånd på den nederste del af døren for at lukke den.
En beboer fra institutionen smækkede underdøren mod overdøren, hvorved ansøgers ene finger kom i klemme mellem de to dørhalvdele.
Ansøger fik på hospitalet konstateret brud og nervelæsion på fingerens yderste led.
Arbejdsgiveren havde vedrørende beboeren oplyst, at denne var udviklingshæmmet svarende til en 3-årig, og at sagen ikke blev anmeldt til politiet, fordi arbejdsgiveren ikke opfattede situationen som en overtrædelse af straffeloven.
Ansøger havde gjort gældende, at døren blev smækket af beboeren, fordi denne var vred over, at han ikke måtte komme ind i køkkenet.
Erstatningsnævnet fandt, at skaden ikke med tilstrækkelig sikkerhed var sket ved en overtrædelse af straffeloven.
Nævnet lagde i den forbindelse vægt på, at det ikke var tilstrækkeligt sandsynliggjort, at beboeren var klar over, at ansøgerens hånd ville komme i klemme, da beboeren smækkede døren, eller at en normal gerningsperson i situationen ville have været klar over, at ansøgerens hånd ville komme i klemme, da døren blev smækket.
