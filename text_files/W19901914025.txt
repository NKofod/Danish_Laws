 Indvandrerægtepar, som årligt opholdt sig i hjemlandet 3-4 måneder,  

 opfyldte ikke betingelserne i bistandslovens § 40, hvorefter begge ægtefæller  

 skal have udnyttet deres arbejdsmuligheder.
 Da det ikke var tilstrækkeligt godtgjort, at ægteparret var blevet  

 oplyst om, at udbetalingen af kontanthjælp ville blive bragt til ophør,  

 såfremt de påny rejste til hjemlandet i en længere periode, fandt  

 Ankestyrelsen imidlertid, at social- og sundhedsforvaltningen ikke havde  

 været berettiget til at standse udbetalingen af kontanthjælp i november 1989.
 REDEGØRELSE FOR SAGEN:
 Den nu 58-årige M kom til Danmark fra Tyrkiet i 1970. Hustruen (nu 45 år)  

 kom til landet i 1979, hvor også det yngste af familiens 6 børn blev født.
 M havde ikke været i arbejde siden 1975 (bortset fra arbejde som  

 langtidsledig omkring 1979).
 Ægtefællen havde aldrig haft tilknytning til arbejdsmarkedet, og begge var  

 analfabeter og kunne ikke tale dansk.
 Familien opholdt sig normalt i Tyrkiet i 3-4 måneder om året.
I 1984 blev M udelukket fra retten til arbejdsløshedsdagpenge, indtil han  

 havde »bevist sit tilhørsforhold til arbejdsmarkedet i henhold til § 62  

 i lov om arbejdsformidling og arbejdsløshedsforsikring.« Familien havde siden modtaget kontanthjælp (når de opholdt sig her i  

 landet).
 Ægtefællerne havde efter henstilling fra kommunen deltaget i  

 danskundervisning i perioden november 1988 til juni 1989.
Kommunen standsede kontanthjælpen, da familien i slutningen af 1989 kom  

 tilbage fra det årlige ophold i Tyrkiet.
Begrundelsen var, at hverken M eller  

 ægtefællen i tilstrækkelig grad havde udnyttet deres arbejdsmuligheder, jfr.  

 bistandslovens § 40.
 Kommunen anførte - men kunne ikke dokumentere - at M var blevet orienteret  

 om, at nyt længerevarende ophold i hjemlandet ville medføre bortfald af  

 kontanthjælpen.
 AFGØRELSEN, DER KLAGES OVER:
 Amtsankenævnet tiltrådte kommunens afgørelse.
 Nævnet lagde vægt på, at M ved hvert år at udrejse af Danmark til  

 hjemlandet Tyrkiet i en længere periode selv dels havde vanskeliggjort  

 indlæringen af det danske sprog, dels havde hindret tilknytningen til det  

 danske arbejdsmarked samt integration i det danske samfund.
 KLAGEN TIL ANKESTYRELSEN:
 I anken anførtes bl.a. følgende:
»M tilhører den store gruppe af tyrkiske mænd som kom til Danmark i  

 slutningen af 60'erne (i det konkrete tilfælde i 1970) for at arbejde.
Som  

 bekendt blev der hverken givet tilstrækkelige tilbud om danskundervisning  

 eller stillet krav til danskkundskaber.
Denne gruppe er i dag hårdt ramt af  

 arbejdsløshed.
Det er almindeligt kendt af lærere, som underviser  

 indvandrere, at det er uhyre vanskeligt eller nærmest umuligt at lære denne  

 gruppe dansk.
Således erkender også den kommunale dag- og aftenskole, at  

 udbyttet af undervisningen af indvandrere over 40 år er yderst begrænset.
Det  

 er således en urimelig anklage at (M's) manglende danskkundskaber er  

 »selvforskyldte«.' Det blev endvidere gjort gældende, at M ikke på forhånd var blevet  

 orienteret om konsekvenserne af udlandsopholdet i 1989.
 Antaget til principiel behandling:
Sagen blev antaget til principiel behandling til nærmere belysning af  

 omfanget af rådighedsbegrebet, samt hvorvidt afgørelserne i SM 0- 27-87 og SM  

 0-38-89 fortsat kan anses for gældende praksis efter ændringen i  

 bistandslovens § 40, jf.
Socialministeriets vejledning af 5. marts 1987, pkt.  

 17, som ændret ved vejledning af 17. februar 1989.
 LOVGRUNDLAG:
 Bistandslovens § 40, stk. 1, nr. 1.
 Socialministeriets vejledning om kontanthjælp af 5. marts 1987, punkt 17,  

 som ændret ved vejledning af 17. februar 1989.
 ANKESTYRELSENS AFGØRELSE:
 Efter de foreliggende oplysninger om at M igennem mange år havde foretaget  

 en årlig rejse til Tyrkiet af længere varighed (3-4 måneder), fandt  

 Ankestyrelsen, at M og hustruen ikke kunne siges at have opfyldt  

 betingelserne i bistandslovens § 40, hvorefter begge ægtefæller skal have  

 udnyttet deres arbejdsmuligheder.
 Under hensyn til at social- og sundhedsforvaltningen ved tidligere  

 tilbagekomster fra Tyrkiet havde genoptaget udbetalingen af kontanthjælp og  

 til, at det ikke var tilstrækkeligt godtgjort, at M var blevet oplyst om, at  

 udbetalingen af kontanthjælp ville blive bragt til ophør, såfremt han (og  

 ægtefællen) påny rejste til Tyrkiet i en længere periode, fandt Ankestyrelsen  

 imidlertid, at social- og sundhedsforvaltningen ikke havde været berettiget  

 til at standse udbetalingen af kontanthjælpen i november 1989.
 Ankestyrelsen ændrede med denne begrundelse amtsankenævnets afgørelse.
