Fremsat den 13. april 2016 af energi-, forsynings og klimaministeren Lars Christian Lilleholt Forslag til Lov om ændring af lov om fremme af vedvarende energi (Ændring af støtteordninger til biogas) § 1 I lov om fremme af vedvarende energi, jf. lovbekendtgørelse nr. 122 af 6. februar 2015, som ændret ved § 1 i lov nr. 576 af 18. juni 2012, § 1 i lov nr. 641 af 12. juni 2013, § 1 i lov nr. 900 af 4. juli 2013, § 1 i lov nr. 744 af 1. juni 2015 og lov nr. 1877 af 29. december 2015, foretages følgende ændringer:
 1. I § 5, stk. 1, indsættes før nr. 1 som nyt nummer:
»1) Biogas: Gas, der dannes ved biologisk nedbrydning af biologisk materiale under iltfrie forhold.« Nr. 1-6 bliver herefter nr. 2-7.
 2. I § 35 a, stk. 4, ændres »2,3 øre pr. kWh« til: »1,8 øre pr. kWh«, og som 2. pkt. indsættes:
»Godtgørelsen ydes i 20 år fra tidspunktet for nettilslutning.« 3. I § 36, stk. 3, ændres »2,3 øre pr. kWh« til: »1,8 øre pr. kWh«, og som 2. pkt. indsættes:
»Godtgørelsen ydes i 20 år fra tidspunktet for nettilslutning.« 4. I § 38, stk. 4, ændres »2,3 øre pr. kWh« til: »1,8 øre pr. kWh«, og som 2. pkt. indsættes:
»Godtgørelsen ydes i 20 år fra tidspunktet for nettilslutning.« 5. I § 43, stk. 3, nr. 1, ændres: »2,3 øre pr. kWh« til: »1,8 øre pr. kWh«.
 6. Efter § 43 a indsættes:
 »§43 b.  Denne bestemmelse omhandler salg af biogas til brug for transport.
 Stk. 2. Der ydes et grundtilskud på 39 kr. pr. solgt gigajoule biogas til brug for transport.
Stk. 3. Ud over grundtilskuddet ydes et tilskud på 26 kr. pr. solgt gigajoule og et tilskud på 10 kr. pr. solgt gigajoule biogas til brug for transport.
Tilskuddene reguleres efter § 43 e.
 Stk. 4. Der ydes ikke tilskud efter stk. 2 og 3 til den mængde biogas, der indgår i opfyldelsen af virksomheders iblandingspligt efter § 3, stk. 1 i lov om bæredygtige biobrændstoffer og om reduktion af drivhusgasser fra transport.
 Stk. 5. Tilskud efter stk. 2 og 3 ydes til den, der sælger biogassen til transport til en slutbruger.
 Stk. 6. Tilskud efter stk. 2 og 3 er betinget af Energinet.dks tilsagn, inden der indgås ubetinget aftale om køb af biogas til brug for salg til transport, eller inden der iværksættes egenproduktion af biogas til brug for salg til transport.
 Stk. 7. Ansøger skal for at modtage tilskud efter stk. 2 og 3 opfylde de krav, som fremgår af regler udstedt i medfør af § 50, stk. 5, og § 50 a.
§ 43 c.
Denne bestemmelse omhandler anvendelse af biogas til procesformål i virksomheder.
 Stk. 2. Der ydes et grundtilskud på 39 kr. pr. anvendt gigajoule biogas til procesformål i virksomheder.
Stk. 3. Ud over grundtilskuddet ydes et tilskud på 26 kr. pr. anvendt gigajoule og et tilskud på 10 kr. pr. anvendt gigajoule biogas til procesformål i virksomheder.
Tilskuddene reguleres efter § 43 e.
 Stk. 4. Tilskud efter stk. 2 og 3 ydes til ejeren af den virksomhed, der anvender biogassen til procesformål.
 Stk. 5. Tilskud efter stk. 2 og 3 er betinget af Energinet.dks tilsagn, inden der indgås ubetinget aftale om køb af biogas, eller inden der iværksættes egenproduktion af biogas til procesformål i virksomheden.
 Stk. 6. Ansøger skal for at modtage tilskud opfylde de krav, som fremgår af regler udstedt i medfør af § 50, stk. 5, og § 50 a.
§ 43 d.
Denne bestemmelse omhandler anvendelse af biogas til varmeproduktion, herunder rumopvarmning, rumafkøling, varmt brugsvand og til anden varmeproduktion, som ikke er omfattet af §§ 43 a-43 c eller af § 35 c i lov om naturgasforsyning.
Stk. 2. Den, der anvender biogas til varmeproduktion omfattet af stk. 1, er berettiget til et tilskud på 26 kr. pr. gigajoule biogas og et tilskud på 10 kr. pr. gigajoule biogas.
Tilskuddene reguleres efter § 43 e.
 Stk. 3. Tilskud efter stk. 2 er betinget af Energinet.dks tilsagn, inden der indgås ubetinget aftale om køb af biogas, eller inden der iværksættes egenproduktion af biogas til varmeproduktion, som ikke er omfattet af §§ 43 a-43 c eller af § 35 c i lov om naturgasforsyning.
Stk. 4. Ansøger skal for at modtage tilskud opfylde de krav, som fremgår af regler udstedt i medfør af § 50, stk. 5, og § 50 a.« 7. I § 50 indsættes efter stk. 6 som et nyt stykke:
»Stk. 7. Energi-, forsynings- og klimaministeren kan fastsætte regler om, at Energinet.dk skal opgøre omkostninger ved brug og produktion af den biogas, hvortil der ydes tilskud i henhold til §§ 43 b-43 d, herunder om hvordan omkostninger skal opgøres.
Ministeren kan endvidere fastsætte regler om, at enhver, der modtager tilskud efter §§ 43 b-43 d, og producenter af biogas, skal meddele Energinet.dk oplysninger, der er nødvendige for at opgøre omkostningerne efter 1. pkt.« Stk. 7 bliver herefter stk. 8.
§ 2 I lov nr. 900 af 4. juli 2013 om ændring af lov om fremme af vedvarende energi (Ændring af støtte til visse solcelleanlæg) foretages følgende ændring:
 1. I § 1, nr. 1 udgår:
»§ 43 b.
Denne bestemmelse omhandler salg af biogas til brug for transport.
 Stk. 2. Der ydes et grundtilskud på 39 kr. pr. solgt gigajoule (GJ) biogas til brug for transport.
Stk. 3. Ud over grundtilskuddet ydes et tilskud på 26 kr. pr. solgt GJ og et tilskud på 10 kr. pr. solgt GJ biogas til brug for transport.
Tilskuddene reguleres efter § 43 e.
 Stk. 4. Tilskud efter stk. 2 og 3 ydes til den, der sælger biogassen til transport til en slutbruger.
 Stk. 5. Det er en betingelse for tildeling af tilskuddet, at ansøgeren opfylder de krav om adgangen til og dokumentationen for at modtage tilskud, som fremgår af regler udstedt efter § 50, stk. 5, og § 50 a.
§ 43 c.
Denne bestemmelse omhandler anvendelse af biogas til procesformål i virksomheder.
 Stk. 2. Der ydes et grundtilskud på 39 kr. pr. anvendt gigajoule (GJ) biogas til procesformål i virksomheder.
Stk. 3. Ud over grundtilskuddet ydes et tilskud på 26 kr. pr. anvendt GJ og et tilskud på 10 kr. pr. anvendt GJ biogas til procesformål i virksomheder.
Tilskuddene reguleres efter § 43 e.
 Stk. 4. Tilskud efter stk. 2 og 3 ydes til ejeren af den virksomhed, der anvender biogassen til procesformål.
 Stk. 5. Det er en betingelse for tildeling af tilskuddet, at ansøgeren opfylder de krav om adgangen til og dokumentationen for at modtage tilskud, som fremgår af regler udstedt efter § 50, stk. 5, og § 50 a.
§ 43 d.
Denne bestemmelse omhandler anvendelse af biogas til energiudnyttelse, som ikke er omfattet af §§ 43 a-43 c eller af § 35 c i lov om naturgasforsyning.
Stk. 2. Den, der anvender biogas til energiudnyttelse omfattet af stk. 1, er berettiget til et tilskud på 26 kr. pr. gigajoule (GJ) biogas og et tilskud på 10 kr. pr.
GJ biogas.
Tilskuddene reguleres efter § 43 e.
Stk. 3. Det er en betingelse for tildeling af tilskuddet, at ansøgeren opfylder de krav om adgangen til og dokumentationen for at modtage tilskud, som fremgår af regler udstedt efter § 50, stk. 5, og § 50 a.« § 3 Loven træder i kraft den 1. juli 2016.
Bemærkninger til lovforslaget 1. Indledning 1.1. Lovforslagets formål og hovedindhold Lovforslaget indeholder forslag til ændringer af lov om fremme af vedvarende energi (VE-loven).
 Lovforslaget er en udmøntning af Energiaftalen fra 2012, som blev indgået mellem Dansk Folkeparti, Det Konservative Folkeparti, Det Radikale Venstre, Enhedslisten, Socialdemokraterne, Socialistisk Folkeparti og Venstre.
Regeringen ønsker med lovforslaget at gennemføre de dele af Energiaftale 2012, hvorefter der skal etableres støtteordninger til biogas til transport, procesformål i virksomheder og anden energianvendelse (varmeproduktion) med ikrafttræden den 1. juli 2016. Støtteordningernes nærmere gennemførelse har siden 2012 afventet Europa-Kommissionens godkendelse, da støtteordningerne indeholder statsstøtte.
Europa-Kommissionen godkendte støtteordningerne den 16. december 2015. De foreslåede ændringer af støtteordningerne skal sikre, at ordningerne nu træder i kraft under overholdelse af vilkårene i Europa-Kommissionens afgørelse.
Regeringen ønsker endvidere, at virksomheder direkte i loven kan læse, om deres gasproduktion vil være berettiget til støtte under biogasstøtteordningerne.
Dette sikres ved at indsætte en definition af biogas i loven.
Lovforslaget indeholder endvidere lovtekniske konsekvensrettelser i VE-lovens regler.
Det drejer sig om reglerne om godtgørelse til visse vindmøller.
1.2. Baggrund Lov om vedvarende energi (VE-loven) indeholder en række definitioner i lovens § 5. Med lovforslaget indsættes der i § 5 en definition af biogas.
Biogas er gas, der dannes ved en biologisk nedbrydning af biologisk materiale under iltfri forhold.
Biogas i Danmark produceres hovedsagligt af husdyrgødning, planterester, organisk affald og andre biologiske rest- og affaldsprodukter.
 Indsættelsen af en definition har først og fremmest til hensigt at skabe fornøden klarhed om, hvilke typer gasproduktion, der kan modtage støtte efter lovens regler om støtte til biogas.
Ændringen vil ikke medføre, at der i praksis sker en ændring for gruppen af støttemodtagere, som er omfattet af biogasstøtteordningerne.
Det skyldes, at den foreslåede definition er i fuld overensstemmelse med den forståelse af biogas, som ligger til grund for administrationen af støtteordningerne til biogas, og som er forudsat i Energiaftalen fra 2012. Det har imidlertid siden støtteordningernes vedtagelse i 2012 vist sig, at der er et behov for, at denne definition fremgår af loven, således at de virksomheder, der producerer forskellige former for gas, kan få klarhed over, hvorvidt de har ret til støtte efter lovens regler om støtteordninger til biogas.
Folketinget vedtog støtteordningerne til biogas til transport, biogas til procesformål og biogas til anden energianvendelse (varmeproduktion) ved lov nr. 576 af 18. juni 2012. Bestemmelserne er senere ændret og nyaffattet ved lov nr. 900 af 4. juli 2012. Støtteordningerne til biogas er en udmøntning af Energiaftalen fra 2012, som bl.a. har som mål at skabe bedre rammebetingelser for biogasudbygningen ved at understøtte en større produktion af biogas og flere afsætningsmuligheder for den biogas der produceres.
Dette skal bl.a. ske ved gennem støtteordninger at forbedre de økonomiske rammevilkår for biogasproduktionen.
Støtteordningerne til biogas indebærer elementer af statsstøtte.
Støtteordningerne blev derfor anmeldt til Europa-Kommissionen i 2012 og har afventet Europa-Kommissionens godkendelse for at kunne sættes i kraft.
 Siden anmeldelsen af støtteordningerne til Europa-Kommissionen i 2012, har Europa-Kommissionen vedtaget nye retningslinjer for statsstøtte til miljøbeskyttelse og energi 2014-2020 (herefter retningslinjerne), som trådte i kraft den 1. juli 2014 og erstatter de tidligere gældende EF-retningslinjer for statsstøtte til miljøbeskyttelse.
 Danmark har i forbindelse med Europa-Kommissionens behandling af statsstøttesagen forpligtet sig til at gennemføre en række konkrete ændringer i støtteordningerne til biogas til transport, biogas til procesformål i virksomheder og biogas til anden energianvendelse (varmeproduktion), eftersom Europa-Kommissionen skulle foretage sin vurdering af støtteordningernes forenelighed med reglerne for det indre marked efter art. 107, stk. 3, litra c, i Traktaten om den Europæiske Unions Funktionsmåde på grundlag af de gældende retningslinjer for statsstøtte for miljøbeskyttelse og energi 2014-2020.
 Europa-Kommissionen traf afgørelse om godkendelse af støtteordningerne til biogas til transport, biogas til procesformål og biogas til anden energianvendelse (varmeproduktion) den 16. december 2015, jf. statsstøttesag SA. 36659 (2013/N) - støtte til alle former for biogasanvendelse B (herefter statsstøtteafgørelsen).
 Statsstøtteafgørelsen indeholder en række betingelser, som de danske regler om støtteordningerne skal overholde, herunder de betingelser, som følger af Europa-Kommissionens retningslinjer for statsstøtte til miljøbeskyttelse og energi 2014-2020.
 Det fremgår af statsstøtteafgørelsen, at Europa-Kommissionen har godkendt støtteordningerne til biogas til transport, procesformål i virksomheder og anden energianvendelse (varmeproduktion) for en 10-årig periode fra den 1. juli 2016 til den 1. juli 2026. Det foreslås derfor med dette lovforslag, at støtteordningerne sættes i kraft den 1. juli 2016. Udbetaling af støtte til biogas til transport, procesformål i virksomheder og anden energianvendelse (varmeproduktion) efter den 1. juli 2026 kræver således, at støtteordningerne forinden er blevet genanmeldt og godkendt af Europa-Kommissionen efter de statsstøtteregler, der finder anvendelse på dette tidspunkt.
Som beskrevet nedenfor under punkt 2.2.1, er der i VE-loven hjemmel til, at energi-, forsynings- og klimaministeren efter forelæggelse for et af Folketinget nedsat udvalg (Energi-, Forsynings og Klimaudvalget) bl.a. kan fastsætte nærmere regler om, at tilskud til bl.a. biogas skal nedsættes eller bortfalde, hvis dette sker for at undgå overkompensation.
Støtteordningerne kan ligeledes ændres, herunder med nedsættelse af støtten eller ændringer i kredsen af støtteberettigede, ved fremsættelse af lovforslag i Folketinget.
Der kan således ske ændringer i støtteordningerne også inden den nuværende godkendelses udløb den 1. juli 2026. Ændringer i støtteordningerne til biogas vil efter omstændighederne kræve fornyet godkendelse af Europa-Kommissionen.
Det fremgår herudover af afgørelsen, at støtteordningen til biogas til anden energianvendelse kun kan omfatte støtte til biogas til forskellige former for varmeproduktion.
Der er tale om en præcisering af støtteordningens anvendelsesområde til det, der også ved vedtagelsen af § 43 d var enighed om, var det primære anvendelsesområde for støtteordningen.
 Af afgørelsen fremgår det endvidere, at Danmark er forpligtet til at overvåge udviklingen i omkostningerne for brug og produktion af biogas med henblik på at sikre, at der ikke bliver tale om overkompensation.
 Danmark er endvidere forpligtet til at sikre, at der ikke ydes tilskud til biogas til transport for den mængde biogas, der anvendes til at opfylde det lovfæstede krav om, at brændstof skal indeholde minimum 5,75 pct. bæredygtige biobrændstoffer.
Danmark er endelig forpligtet til at sikre, at støtteordningerne har den fornødne tilskyndelsesvirkning, hvilket vil sige, at støtten medvirker til en adfærdsændring hos støttemodtagerne, som ikke ville være sket uden støttemodtagerne havde modtaget støtten.
Det foreslås derfor at ændre ansøgningsproceduren for opnåelse af tilskud efter biogas støtteordningerne således, at Energinet.dk skal give tilsagn om tilskud før tilskudsmodtageren indgår ubetinget aftale om køb af biogas, eller iværksætter egenproduktion af biogas til det støtteberettigede formål, og at Energinet.dk i den forbindelse kontrollerer og bekræfter, at der er den fornødne tilskyndelsesvirkning.
2. Lovforslagets hovedpunkter 2.1. Indsættelse af definition på biogas 2.1.1. Gældende ret VE-lovens § 5 fastsætter regler, som angiver en række definitioner på begreber, der anvendes i loven.
Bestemmelsen indeholder ikke en definition af begrebet biogas.
Begrebet biogas optræder i loven i de bestemmelser, der omhandler støtte til forskellig anvendelse af biogas: § 43 a om elektricitet fra biogas, § 43 b om biogas til transport, § 43 c om biogas til procesformål i virksomheder og § 43 d om biogas til varmeproduktion, samt de fælles bestemmelser om administration m.v. for pristillæg og andre ydelser i lovens §§ 50 og 50 a.
I 2012 blev der med Energiaftalen aftalt at udvide støttemulighederne til biogas betragteligt.
Der blev derfor i 2012 vedtaget 4 nye støtteordninger til biogas: støtte til opgradering og rensning af biogas, støtte til biogas til transport, procesformål i virksomheder og anden energianvendelse (varmeproduktion). Bestemmelserne og administrationen af dem bygger på en fast antagelse om, at biogas er gas, der opstår ved biologisk nedbrydning af biologisk materiale under iltfri (anaerobe) forhold.
Biogas i Danmark produceres hovedsagligt af husdyrgødning, planterester, organisk affald og andre biologiske rest- og affaldsprodukter.
2.1.2. Ministeriets overvejelser og den foreslåede ordning Det har i forbindelse med administrationen af støtteordningerne vist sig behov for, at virksomheder, der producerer eller påtænker at producere en bestemt type af gas, i videre omfang end hidtil kan få klarhed over, hvorvidt den pågældende type gas er omfattet af lovens støtteordninger til biogas og dermed, hvorvidt virksomheden er berettiget til støtte.
 Det foreslås derfor, at der i lovens § 5, nr. 1, indsættes en definition af begrebet biogas, hvorefter biogas er gas, der dannes ved biologisk nedbrydning af biologisk materiale under iltfri forhold. Ændringen forventes således at skabe fornøden klarhed om, hvilke typer gasproduktion der kan modtage støtte efter lovens regler om støtte til biogas.
Den foreslåede definition af biogas forudsættes ikke at medføre ændringer i den administrative praksis for udbetaling af støtte, herunder for den kreds af støtteberettigede modtagere af støtte til biogas.
Det skyldes, at den foreslåede definition er i fuld overensstemmelse med den definition på biogas, som hidtil har ligget til grund for fortolkningen af lovens bestemmelser om støtteordninger til biogas.
2.2. Overvågning af overkompensation 2.2.1. Gældende ret Efter § 5 i lov nr. 576 af 18. juni 2012 om ændring af lov om fremme af vedvarende energi, lov om elforsyning, lov om naturgasforsyning og lov om energinet.dk, kan energi-, forsynings- og klimaministeren fastsætte tidspunktet for lovens ikrafttræden.
Ministeren kan herunder fastsætte, at dele af loven træder i kraft på forskellige tidspunkter.
Bestemmelserne i VE-lovens §§ 43 b-43 d er senere ændret og nyaffattet ved lov nr. 900 af 4. juli 2012.
Den vedtagne lov om fremme af vedvarende energi, lov om elforsyning, lov om naturgasforsyning og lov om energinet.dk, støtteordningerne til biogas til transport, biogas til procesformål og biogas til anden energianvendelse (varmeproduktion) indeholder regler i lovens §§ 43 b-43 d om støtteordningerne til biogas.
Disse regler om støtteordninger indebærer elementer af statsstøtte og reglernes ikrafttræden har derfor afventet Europa-Kommissionens godkendelse.
Ministeren har således ikke udnyttet sin bemyndigelse til at sætte de vedtagne regler i kraft.
 Ved afgørelse af 16. december 2015 godkendte Europa-Kommissionen støtteordningerne under sagsnummer SA. 36659 (2013/N) støtte til al biogasanvendelse B.
Efter den nugældende § 50, stk. 2, kan energi-, forsynings- og klimaministeren efter forelæggelse for et af Folketinget nedsat udvalg (Energi-, Forsynings og Klimaudvalget) fastsætte nærmere regler om, at tilskud til bl.a. biogas skal nedsættes eller bortfalde.
Det fremgår af bemærkningerne til § 50, stk. 2, som indsat ved lov nr. 576 af 18. juni 2012, jf.
Folketingstidende 2011-12 (2. samling), A, L 182, side 25, at nedsættelse kan ske ved at reducere tilskuddenes størrelse eller varighed, og at tilskuddene kan nedsættes for at undgå overkompensation.
 De vedtagne, men ikke ikrafttrådte regler om støtteordningerne til biogas til transport, biogas til procesformål i virksomheder og biogas til varmeproduktion i lov om fremme af vedvarende energi indeholder ikke regler om overvågning af omkostningerne til produktion og brug af biogas.
 Efter VE-lovens § 50 a, stk. 5 skal Energinet.dk varetage administrationen af reglerne om tilskud til biogas til transport, biogas til procesformål i virksomheder og biogas til varmeproduktion, herunder beregning og udbetaling af tilskud.
 Energinet.dk er en selvstændig offentlig virksomhed, der ejer og driver det overordnede el- og naturgasnet samt to gaslagre, og som hører under Energi-, Forsynings- og Klimaministeriet.
Enhver, der efter lovens ikrafttræden ønsker at modtage tilskud efter §§ 43 b-43 d, skal lade sig registrere hos Energinet.dk og meddele nødvendige oplysninger af betydning for tildeling af tilskud til Energinet.dk.
Energi-, forsynings- og klimaministeren kan fastsætte regler om adgangen til og den nødvendige dokumentation for at opnå tilskud efter §§ 43 b-43 d, og om at producenter af biogas skal indberette måledata til Energinet.dk, som er nødvendige for beregning af tilskud efter §§ 43 b-43 d.
Disse bemyndigelser forventes udmøntet ved bekendtgørelse efter lovforslagets ikrafttræden.
Der er efter gældende ret ikke hjemmel i VE-loven for Energinet.dk til at indhente eller opgøre omkostningerne ved produktion og brug af biogas, herunder hvordan de skal opgøres, med henblik på at ministeren kan vurdere, om de gældende tilskud til biogas til transport, biogas til procesformål i virksomheder og biogas til varmeproduktion kan føre til overkompensation.
Der er derfor heller ikke hjemmel til, at Energinet.dk kan anmode modtagere af støtte til biogas til transport, biogas til procesformål i virksomheder og biogas til varmeproduktion og biogasproducenter om, at de skal give Energinet.dk de oplysninger, der er nødvendige for at opgøre omkostningerne til produktion og brug af biogas til transport, procesformål i virksomheder og varmeproduktion.
2.2.2. Ministeriets overvejelser og den foreslåede ordning Det følger af statsstøtteafgørelsen af 16. december 2015 om godkendelse af statsstøtteordningerne, at Danmark er forpligtet til at overvåge, hvordan omkostningerne til produktion og brug af biogas udvikler sig for at sikre, at der ikke bliver tale om overkompensation.
For støtteordningen til opgraderet biogas, som leveres til naturgasnettet, og renset biogas, som leveres til et bygasnet i naturgasforsyningslovens § 35 c gælder der også en forpligtelse til at overvåge, hvordan omkostningerne til produktion og brug af biogas, udvikler sig for at sikre, at der ikke bliver tale om overkompensation, jf.
Europa-Kommissionens afgørelse af 14. november 2013 i statsstøttesag SA. 36659 (2013/N) støtte til al biogasanvendelse A.
Disse krav er gennemført i lov om naturgasforsyning med lov nr. 77 af 27. januar 2016.
Europa-Kommissionen har godkendt støtteordningerne til biogas til transport, biogas til procesformål i virksomheder og varmeproduktion for en 10-årig periode fra den 1. juli 2016. Ændringer i markedet kan betyde, at støtteniveauet inden for denne tidsperiode bliver højere end forudsat i statsstøtteafgørelsen.
Støtteniveauet vil være for højt og der vil dermed være tale om overkompensation, hvis støttemodtagernes samlede nettoudgifter ved anvendelse af biogas, inklusive støtte, er lavere end de alternative udgifter, eksempelvis til brug af naturgas.
Hvis dette bliver tilfældet, vil Danmark være forpligtet til at nedsætte støtten.
Det vil energi-, forsynings- og klimaministeren kunne gøre enten ved regler fastsat af ministeren efter forelæggelse for et af Folketinget nedsat udvalg (Energi-, Forsynings- og Klimaudvalget), jf. § 50, stk. 5 i lov om fremme af vedvarende energi eller ved at fremsætte lovforslag for Folketinget herom.
 Med lovforslaget foreslås derfor indsat en bemyndigelse i VE-loven for energi-, forsynings- og klimaministeren til at fastsætte regler om, at Energinet.dk skal opgøre omkostningerne til produktion og brug af biogas til transport, procesformål i virksomheder og varmeproduktion, og om hvordan disse omkostninger skal opgøres, jf. lovforslagets § 1, nr. 7.
 Det foreslås endvidere, at der indsættes en bemyndigelse til at fastsætte regler om, at enhver, der modtager støtte efter VE-lovens §§ 43 b-43 d og producenter af biogas, skal give Energinet.dk oplysninger, som er nødvendige for at opgøre produktionsomkostningerne for biogas, jf. lovforslagets § 1, nr. 7. Herved vil der kunne sikres det fornødne grundlag for at kunne foretage en vurdering af, om støtteordningerne kan føre til overkompensation.
2.3. Afskæring af støtte til opfyldelse af iblandingskrav for brændstof til transport 2.3.1. Gældende ret Folketinget vedtog støtteordningerne til biogas til transport, biogas til procesformål og biogas til anden energianvendelse (varmeproduktion) ved § 1, nr. 5, i lov nr. 576 af 18. juni 2012.
Støtteordningerne til biogas indebærer elementer af statsstøtte, og ikrafttræden af støtteordningerne har derfor afventet Europa-Kommissionens godkendelse.
Europa-Kommissionen traf afgørelse om godkendelse af støtteordningerne den 16. december 2015 under sagsnummer SA. 36659 (2013/N) støtte til al biogasanvendelse B.
Der kan efter den vedtagne, men ikke ikrafttrådte bestemmelse i lovens § 43 b, stk. 2, ydes et grundtilskud på 39 kr. pr. solgt gigajoule biogas til brug for transport.
Ud over grundtilskuddet ydes et tilskud på 26 kr. pr. solgt gigajoule og et tilskud på 10 kr. pr. solgt gigajoule biogas til brug for transport, jf. § 43 b, stk. 3. Tilskuddene reguleres efter lovens § 43 e.
Tilskuddene ydes til den, der sælger biogassen til transport til en slutbruger.
Iblandingskravet i § 3, stk. 1, i biobrændstofloven, jf. lovbekendtgørelse nr. 674 af 21. juni 2011, gennemfører direktiv nr. 2003/30/EF af 8. maj 2003 om fremme af anvendelsen af biobrændstoffer og andre fornyelige brændstoffer til transport.
Enhver virksomhed, som importerer eller producerer mineralsk benzin eller dieselolie, er forpligtet til at sikre, at mindst 5,75 pct. af virksomhedens samlede årlige salg af brændstof til landtransport målt efter energiindhold, udgøres af bæredygtige biobrændstoffer.
Den vedtagne, men ikke ikrafttrådte bestemmelse i VE-lovens § 43 b om støtte til biogas i transport indeholder ikke begrænsninger i forhold til, hvilken biogas til transport der kan modtage støtte.
Der er således ikke hjemmel til at undtage den biogas, der anvendes til opfyldelse af iblandingskravet fra at modtage tilskud efter lovens § 43 b.
2.3.2. Ministeriets overvejelser og den foreslåede ordning Ændringsforslaget er en følge af statsstøtteafgørelsen, jf. afsnit 1.2. ovenfor.
Det følger endvidere af Europa-Kommissionens retningslinjer for statsstøtte til miljøbeskyttelse og energi 2014-2020, pkt. 114, at støtte, som ydes til biobrændstoffer, der er underlagt et EU-bestemt iblandingskrav, ikke anses for at højne miljøbeskyttelsesniveauet og derfor ikke kan betragtes som forenelig med det indre marked.
Danmark har derfor i forbindelse med Europa-Kommissionens godkendelse af støtteordningen til biogas til transport bekræftet, at der ikke vil kunne modtages støtte til den mængde biogas, som anvendes til at opfylde det lovfæstede iblandingskrav for transportbrændstoffer i § 3, stk. 1, i biobrændstofloven.
 Lovforslaget medfører, at der ikke vil kunne opnås støtte til den mængde biogas, som anvendes til opfyldelse af det lovfæstede iblandingskrav for transportbrændstoffer, jf. lovforslagets § 1, nr. 6, som vedrører VE-lovens § 43 b, stk. 4.
2.4. Ny ansøgningsprocedure med krav om tilsagn før indkøb eller produktion af biogas 2.4.1. Gældende ret Der kan efter VE-lovens §§ 43 b-43 d ydes tilskud til salg af biogas til transport, brug af biogas til procesformål i virksomheder og brug af biogas til varmeproduktion.
De vedtagne, men ikke ikrafttrådte, bestemmelser i VE-lovens §§ 43 b-43 d om støtte til biogas til transport, procesformål i virksomheder og varmeproduktion indeholder ikke krav om forudgående ansøgning, før der kan udbetales støtte.
Der er heller ikke krav om, at den potentielle støttemodtager ikke må sælge biogas til transport, eller anvende biogas til procesformål i virksomheder eller til varmeproduktion for at blive berettiget til at modtage støtte.
Der er således ikke hjemmel i loven til, at der kan stilles krav om forudgående ansøgning, hvor det bl.a. tilkendegives, at støtteansøgeren ikke allerede sælger biogas til transport, anvender biogas til procesformål i virksomheden eller til varmeproduktion.
Alle støttemodtagere, som i øvrigt overholder betingelserne i bestemmelserne, vil således kunne modtage støtte, uanset hvornår det støtteberettigede salg eller anvendelse af biogas er påbegyndt.
2.4.2. Ministeriets overvejelser og den foreslåede ordning Lovforslaget medfører, at støtte til biogas til transport, biogas til procesformål i virksomheder og biogas til varmeproduktion i alle tilfælde gøres betinget af, at Energinet.dk har givet tilsagn om tilskud, inden der indgås ubetinget aftale om at købe biogas, eller inden der iværksættes egenproduktion af biogas til det støtteberettigede formål, jf. lovforslagets § 1, nr.6, som vedrører VE-lovens § 43 b, stk. 6, § 43 c, stk. 5 og § 43 d, stk. 3. Energinet.dk vil i den forbindelse skulle kontrollere og bekræfte, at der er den fornødne tilskyndelsesvirkning.
 Afgrænsningen foreslås defineret for hver af de tre ordninger i lovforslagets § 1, nr. 6. For biogas til transport vil støttemodtageren således skulle ansøge om Energinet.dks tilsagn, inden der indgås ubetinget aftale om køb af biogas til brug for salg til transport, eller iværksættes egenproduktion af biogas til brug for salg til transport, jf. lovforslagets § 1, nr. 6, som vedrører VE-lovens § 43 b, stk. 6. For biogas til procesformål i virksomheder vil støttemodtageren skulle indhente Energinet.dks tilsagn, inden der indgås ubetinget aftale om køb af biogas, eller iværksættes egenproduktion af biogas til procesformål i virksomheden, jf. lovforslagets § 1, nr. 6, som vedrører VE-lovens § 43 c, sk. 5. For biogas til varmeproduktion, som ikke er omfattet af §§ 43 a-43 c eller af § 35 c i lov om naturgasforsyning vil støttemodtageren skulle indhente Energinet.dk´s tilsagn, inden der indgås ubetinget aftale om indkøb af biogas, eller iværksættes egenproduktion af biogas til varmeproduktion, jf. lovforslagets § 1, nr. 6, som vedrører VE-lovens § 43 d, stk. 3.
Ændringsforslagene er således en følge af statsstøtteafgørelsen, som indeholder vilkår om, at støtten ydes på basis af et ansøgningsskema.
Den ændrede ansøgningsprocedure foreslås indsat i loven, dog således at der indsættes et krav om tilsagn om tilskud, inden den støtteberettigede aktivitet påbegyndes, og ikke blot et krav om, at ansøgning er indgivet.
Ved denne udvidelse af kravet fra ansøgning til tilsagn sikres bl.a., at støtteberettigede aktiviteter ikke påbegyndes i tillid til en støtte, som alligevel ikke kan opnås.
Forslaget skal således medvirke til at sikre og dokumentere, at det alene er støtteberettigede aktiviteter, som ikke ville blive gennemført uden støtte, som rent faktisk kan oppebære støtte.
Der er med lov nr. 744 af 6. januar 2015 indsat en lignende bestemmelse for så vidt angår støtte til elektricitet produceret ved biogas og forgasningsgas fremstillet ved biomasse, jf.
VE-lovens § 43 a, stk. 8.
Hvis der er indgået en ubetinget aftale eller iværksat egenproduktion af biogas, uden at der er opnået tilsagn fra Energinet.dk, anses støttemodtageren for at have tilkendegivet, at projektet kan gennemføres uden støtte.
Der henvises til lovforslagets § 1, nr. 6.
3. Økonomiske og administrative konsekvenser for det offentlige Folketinget vedtog støtteordningerne til biogas til transport, biogas til procesformål i virksomheder og biogas til varmeproduktion, ved lov nr. 576 af 18. juni 2012. De økonomiske konsekvenser for det offentlige blev anslået i bemærkninger til lovforslaget L 182, jf.
Folketingstidende 2011-12 (2. samling), A, L 182, side 25.
Ikrafttræden blev betinget af Europa-Kommissionens godkendelse, da ordningerne indeholder statsstøtte.
Europa-Kommissionen har godkendt støtteordningerne til biogas til transport, biogas til procesformål i virksomheder og biogas til varmeproduktion den 16. december 2015.
Da støtteordningerne til biogas til transport, biogas til procesformål i virksomheder og biogas til varmeproduktion, som nævnt ikke er trådt i kraft, er der ikke som ventet i 2012 udbetalt støtte under disse ordninger.
Staten har derfor opnået en besparelse i forhold til de konsekvenser, der var forudsat i 2012.
Ikrafttræden af støtteordningerne til biogas til transport, procesformål i virksomheder og varmeproduktion med dette lovforslag medfører dels direkte udgifter for statskassen til tilskud og administration af støtteordningerne og dels et provenutab i det omfang, der fortrænges afgiftsbelagte fossile brændsler.
Tilskud, administrationsomkostninger og provenutab indeholdes indenfor bevillingsrammen på finansloven, se skema nedenfor.
Lovforslaget har administrative konsekvenser for det offentlige.
Det skyldes, at lovforslaget giver mulighed for, at Energinet.dk i henhold til regler udstedt af energi-, forsynings- og klimaministeren foretager nærmere angivne opgørelser af omkostningerne ved produktion og tilførsel af biogas.
Dette kan medføre en forøgelse af Energinet.dks opgaver i forbindelse med administrationen af tilskud.
 Herudover indebærer lovforslaget, at Energistyrelsen skal udstede administrative regler om støtteordningerne til biogas, og at Energistyrelsen skal vurdere støtteordningerne til biogas med henblik på at foretage en vurdering af, om der foreligger overkompensation.
 Lovforslaget har således økonomiske konsekvenser for Energinet.dk og Energistyrelsen, som forventes afholdt inden for de bestående bevillingsmæssige rammer.
 Lovforslaget vurderes ikke at have økonomiske eller administrative konsekvenser for regioner eller kommuner.
4. Økonomiske og administrative konsekvenser for erhvervslivet Ikrafttræden af reglerne om støtteordninger til biogas til transport, procesformål i virksomheder og varmeproduktion vil have positive erhvervsøkonomiske konsekvenser.
Tilskudsordningerne vil give mulighed for, at virksomheder kan modtage et økonomisk tilskud, der forbedrer virksomhedens økonomiske situation.
Tilskudsordningerne er frivillige, og forudsætter at der indgives ansøgning om støtte.
Lovforslaget forventes ikke at have administrative konsekvenser for erhvervslivet.
Lovforslaget indeholder bemyndigelser til, at energi-, forsynings- og klimaministeren kan udstede regler, som forventes at have administrative konsekvenser for erhvervslivet.
Ved udmøntningen af de foreslåede bemyndigelser til at fastsætte nærmere regler om indhentelse af oplysninger om produktionsomkostninger for biogas, kan disse potentielt medføre administrative byrder for støttemodtagere og deres biogasleverandører.
5. Administrative konsekvenser for borgerne Lovforslaget vurderes ikke at have administrative konsekvenser for borgere.
6. Miljømæssige konsekvenser Lovforslaget vurderes at have positive miljømæssige konsekvenser, idet støtteordningerne til biogas bidrager til øget anvendelse af biogas.
Biogasproduktion bidrager til at reducere udledningen af drivhusgasser fra håndteringen af husdyrgødningen i landbruget og fortrænger fossile energiformer.
Produktionen forbedrer desuden gødningsværdien af husdyrgødning og mindsker lugtgener ved udbringningen af gylle på markerne.
7. Forholdet til EU-retten Forslaget skal sikre, at Danmark kan overholde sine statsstøtteretlige forpligtelser, jf. nærmere afsnit 1.2. ovenfor.
Folketinget vedtog støtteordningerne til biogas til transport, biogas til procesformål i virksomheder og biogas til anden energianvendelse (varmeproduktion), ved lov nr. 576 af 18. juni 2012. Ikrafttræden blev betinget af Europa-Kommissionens godkendelse, da ordningerne indeholder statsstøtte.
Europa-Kommissionen har godkendt støtteordningerne til biogas til transport, biogas til procesformål i virksomheder og biogas til varmeproduktion den 16. december 2015, jf.
SA. 36659 (2013/N) - støtte til al biogasanvendelse B.
Støtteordningerne blev anmeldt til Europa-Kommissionen efter de tidligere gældende EF-retningslinjer for statsstøtte til miljøbeskyttelse, som er erstattet af Europa-Kommissionens retningslinjer for statsstøtte til miljøbeskyttelse og energi 2014-2020, der trådte i kraft den 1. juli 2014.
Støtteordningerne til biogas til transport, procesformål i virksomheder og anden anvendelse er godkendt af Europa-Kommissionen i medfør af de gældende retningslinjer.
Lovforslaget er med til at sikre overholdelse af statsstøtteafgørelsen af 16. december 2015, som beskrevet nærmere i afsnit 1.2. ovenfor.
 8. Hørte myndigheder og organisationer m.v.
 Et udkast til lovforslag har i perioden fra den 21. januar 2016 til den 15. februar 2016 været sendt i høring hos følgende myndigheder og organisationer m.v.:
Aalborg Portland A/S, Advokatrådet  Advokatsamfundet, Altinex Oil Denmark A/S, Akademisk Arkitektforening, Arla Foods, Autoriserede Kølefirmaers Brancheforening, Ankenævnet på Energiområdet, Arbejderbevægelsens Erhvervsråd, Arbejdsgiverne, Biogasteknik A/S, Boligselskabernes Landsforening, Brancheforeningen for Biogas, Brancheforeningen for Decentral Kraftvarme, Brancheforeningen for Husstandsvindmøller, Branchen Forbrugerelektronik, Bureau Veritas, Bygge-, Anlægs- og Trækartellet (BATT-kartellet), Byggecentrum, Byggeskadefonden, Byggeri, Informationsteknologi, Produktivitet og Samarbejde (BIPS), Byggeriets Evaluerings Center, Bygherreforeningen i Danmark, Bånlev Biogas A/S, CEPOS, CEVEA, CO2frit. dk, CO-industri, Concito, DAKA DENMARK A/S, DANAK (Den Danske Akkrediterings- og Metrologifond), Danfoss, Danmarks Jægerforbund, Danmarks Naturfredningsforening, Danmarks Rederiforening, Danmarks Statistik, Danmarks Teknisk Universitet (DTU), Danmarks Vindmølleforening, Dansk Affaldsforening, Dansk Arbejdsgiverforening (DA), Dansk Biotek, Dansk Byggeri, Dansk Center for Lys, Dansk Energi, Dansk Energibranche forening (DEBRA), Dansk Erhverv, Dansk Facilities Management (DFM), Dansk Fjernvarme, Dansk Gartneri, Dansk Gas, Dansk Gasteknisk Center (DGC), Dansk Geotermi ApS, Dansk Metal, Dansk Iværksætterforening, Dansk Solcelleforening, Dansk Solvarme Forening, Dansk Standard, Dansk Transport og Logistik (DLTL), Dansk Varefakta Nævn, Dansk Ventilation, Danske Advokater, Danske Arkitektvirksomheder (DANSKE ARK), Danske Biobrændsel- og Kulimportørers Association (DBKA), Danske Regioner, Danske Udlejere, DANVAK, Datatilsynet, De Frie Energiselskaber, De Grønne, DELTA Dansk Elektronik, Det Økologiske Råd, DGE Miljø- og Ingeniørfirma, DI ITEK, DI  Organisation for erhvervslivet, DONG Energy A/S, DONG E&P, DTU  Afdelingen for myndighedsbetjening, DTU  Afdelingen for vindenergi, Ejendomsforeningen Danmark, Energi- og olieforum.dk, Energiforbrugeren, Energiforum Danmark, Energiklagenævnet, Energisammenslutningen, Energitilsynet, Energitjenesten, ENVO Group A/S, E.
ON Danmark A/S, European Solar Farms, Fagligt Fælles Forbund (3F), Finansrådet, Forbrugerrådet Tænk, Foreningen af Danske solcelleejere, Forende Danske El-bilister, Foreningen Danske Kraftvarmeværker, Foreningen af fabrikanter og importører af elektriske belysningsarmaturer (FABA), Foreningen af fabrikanter og importører af elektriske husholdningsapparater (FEHA), Foreningen af Rådgivende Ingeniører (FRI), Foreningen for Slutbrugere af Energi, Forskning og Pension, Frederiksberg Kommune, Frie Elforbrugere, FSR Danske Revisorer, Gaia Solar A/S, Green Force Company, Greenpeace, Green Ways, GrønGas A/S, GTS (Godkendt teknologisk Service), Hess ApS, HMN Naturgas I/S, HOFOR A/S, HOFOR Vind A/S, HSWind ApS, Håndværksrådet, Indukraft sekretariatet c/o Dansk Industri, Ingeniørforeningen i Danmark (IDA), Institut for produktudvikling (IPU), Intelligent Energi, IT-Branchen, Kalk og Teglværksforeningen, KL, KL-Økonomisk sekretariat, KommuneKredit, Den Kooperative arbejdsgiver- og interesseorganisation i Danmark (Kooperationen), K2 Management, KTO  Kommunale Tjenestemænd og Overenskomstansatte, Københavns Kommune, Københavns Kommune Teknik- og Miljøforvaltning, Københavnskommune - Økonomiforvaltning, Landbrug & Fødevarer, Landsforeningen for Bæredygtigt Landbrug, Landsorganisationen i Danmark (LO), LCA Center, Landsbyggefonden, Landsforeningen Naboer til Kæmpevindmøller, Mærsk Olie og Gas A/S, Mærsk Drilling, National Center for Fødevarer og Jordbrug, Naturgas Fyn, NEAS Energy A/S, NOAH Energi og Klima, Nordisk Folkecenter for Vedvarende Energi, Det Norske Veritas, Olie Gas Danmark, Parcelhusejernes Landsforening, Plastindustrien, Realkreditrådet, Realkreditforeningen, Reel Energi Oplysning (REO), RenewEnergy A/S, Ribe Biogas A/S, Sammenslutningen af danske elforbrugere (SDE), SE, Skattefaglig Forening, Solar Elements A/S, Solaropti, Solenergi Danmark A/S, Solrød Biogas, Statens Byggeforskningsinstitut, Statoil A/S, Tekniq, Teknologisk Institut, Telekommunikationsindustrien, THYmøllen Aps, Frie og Uafhængige Bygningssagkyndige og Energikonsulenter (FUBE), Varmepumpefabrikantforeningen, Vattenfall A/S, Vattenfall Vindkraft A/S, VE-BYG, Vedvarende Energi, VELTEK  VVS- og ElTekniske Leverandørers Brancheforening, Vendia Solar System ApS, Verdens Skove, Vestas Wind Systems A/S, Viasol, Videncenter for energibesparelse i bygninger, Videncentret for Landbrug, Vindenergi Danmark, Vindmølleindustrien, wpd offshore Denmark A/S, WWF Verdensnaturfonden, Østkraft, Aalborg Universitet.
9. Sammenfattende skema Bemærkninger til lovforslagets enkelte bestemmelser Til § 1 Til nr. 1 § 5 i lov om fremme af vedvarende energi (VE-loven) indeholder en række definitioner, bl.a. indeholder bestemmelsen en definition af biomasse.
VE-loven indeholder ikke en definition af biogas.
 Begrebet biogas anvendes i loven i de bestemmelser, der omhandler støtte til forskellig anvendelse af biogas: §§ 43 a om elektricitet fra biogas, 43 b om biogas til transport, 43 c om biogas til procesformål i virksomheder og 43 d om biogas til varmeproduktion, samt de fælles bestemmelser om administration m.v. for tilskud i lovens §§ 50 og 50 a.
I den administrative praksis for udbetaling af støtte efter disse bestemmelser lægges følgende definitionen af biogas til grund: Biogas er gas, der dannes ved biologisk nedbrydning af biologisk materiale under iltfri (anaerobe) forhold.
Med iltfrie forhold menes, at processen sker uden tilstedeværelse af atmosfærisk ilt.
Biogas fremstilles ved biologisk nedbrydning af for eksempel gylle, slam fra renseanlæg, energiafgrøder eller organisk affald.
Metan (CH4) og kuldioxid (CO2) udgør de væsentligste komponenter i biogas.
Biogas i Danmark produceres hovedsageligt af husdyrgødning, planterester organisk affald og andre biologiske rest- og affaldsprodukter.
Det foreslås, at der i lovens § 5, nr. 1, indsættes et nyt nummer, som indeholder en definition af biogas, hvorefter biogas er Gas dannet ved biologisk nedbrydning af biologisk materiale under iltfri forhold.  Definitionen foreslås indsat i loven med henblik på at skabe fornøden klarhed om, hvilke typer gas der er omfattet af lovens regler om støtte til biogas.
Den foreslåede definition af biogas forudsættes ikke at medføre ændringer i den administrative praksis for udbetaling af støtte, herunder for den kreds af støtteberettigede modtagere af støtte til biogas.
Det skyldes, at den foreslåede definition er i fuld overensstemmelse med den definition på biogas, som hidtil har ligget til grund for myndigheders fortolkning af lovens bestemmelser om støtteordninger til biogas.
Til nr. 2 og 3 Energi-, forsynings- og klimaministeren har i medfør af VE-lovens § 43, stk. 3, nr. 1, bemyndigelse til at fastsætte nærmere regler om nedsættelse og bortfald af godtgørelsen på 2,3 øre pr. kWh, som angivet i lovens § 35 a, stk. 4, § 36, stk. 3 og § 38, stk. 4. Energistyrelsen har efter bemyndigelse i medfør af § 4, stk. 1, i bekendtgørelse nr. 436 af 11. maj 2012 om Energistyrelsens opgaver og beføjelser ved bekendtgørelse nr. 1401 af 3. december 2015 om justering af godtgørelse til visse vindmøller nedsat godtgørelsen som angivet i lovens § 35 a, stk. 4, § 36, stk. 3 og § 38, stk. 4 fra 2,3 øre pr. kilowatt-time til 1,8 øre pr. kilowatt-time.
Endvidere er godtgørelsen blevet tidsbegrænset således, at den kan modtages i 20 år fra tidspunktet for nettilslutning.
 Idet godtgørelsens størrelse er lovfæstet foreslås det af ordensmæssige hensyn, at lovens § 35 a, stk. 4, og § 36, stk. 3, ændres som en konsekvens af ændring af godtgørelsens størrelse, som fastsat ved bekendtgørelse nr. 1401 af 3. december 2015. Herefter vil bekendtgørelsen blive ophævet.
Til nr. 4 og 5 Energi-, forsynings- og klimaministeren har bemyndigelse i VE-lovens § 43, stk. 3, nr. 1, til at fastsætte nærmere regler om nedsættelse og bortfald af godtgørelsen på 2,3 øre pr. kWh som angivet i § 35 a, stk. 4, § 36, stk. 3 og § 38, stk. 4. Energistyrelsen har efter bemyndigelse i medfør af § 4, stk. 1, i bekendtgørelse nr. 436 af 11. maj 2012 om Energistyrelsens opgaver og beføjelser ved bekendtgørelse nr. 1401 af 3. december 2015 om justering af godtgørelse til visse vindmøller nedsat godtgørelsen som angivet i lovens § 35 a, stk. 4, § 36, stk. 3 og § 38, stk. 4 fra 2,3 øre pr. kWh til 1,8 kWh.
Endvidere er godtgørelsen blevet tidsbegrænset således, at den kan modtages i 20 år fra tidspunktet for nettilslutning.
 Idet godtgørelsens størrelse er lovfæstet foreslås det af ordensmæssige hensyn, at lovens § 38, stk. 4 og § 43, stk. 3, nr. 1 ændres som en konsekvens af ændring af godtgørelsens størrelse ved bekendtgørelse nr. 1401 af 3. december 2015. Herefter vil bekendtgørelsen blive ophævet.
Til nr. 6 §§ 43 b-43 d blev oprindeligt indsat i VE-loven ved § 1, nr. 5, i lov nr. 576 af 18. juni 2012 om ændring af lov om fremme af vedvarende energi, lov om elforsyning, lov om naturgasforsyning og lov om Energinet.dk (Støtte til vindmølle på land, biogas og eksisterende industrielle kraftvarmeværker samt forlængelse af puljen til nye VE-teknologier m.v.), som opfølgning på Energiaftalen af 22. marts 2012. Bestemmelserne i §§ 43 b-43 d er senere ændret og nyaffattet ved lov nr. 900 af 4. juli 2012.
Støtteordningerne til biogas til transport, procesformål i virksomheder og varmeproduktion indebærer elementer af statsstøtte, og reglernes ikrafttræden har derfor afventet Europa-Kommissionens godkendelse.
Europa-Kommissionen har den 16. december 2015 truffet afgørelse om godkendelse af støtteordningerne.
Europa-Kommissionen har godkendt støtteordningerne for en 10-årig periode fra den 1. juli 2016 til den 1. juli 2026.
 Udbetaling af støtte til biogas til transport, procesformål i virksomheder og varmeproduktion efter den 1. juli 2026, kræver således, at støtteordningerne forinden er blevet genanmeldt og godkendt af Europa-Kommissionen efter de statsstøtteregler, der finder anvendelse på dette tidspunkt.
§ 43 b Det foreslås i § 43 b, stk. 1, at der ydes tilskud til salg af biogas til brug for transport, hvor biogas anvendes direkte som brændstof til gasdrevne køretøjer.
Den foreslåede bestemmelse indebærer, at tilskud alene gives til salg af biogas direkte til en slutbruger til transport.
Biogas, som er opgraderet og indgår i naturgassystemet sammen med naturgas, kategoriseres efter opgraderingen som naturgas og er ikke berettiget til støtte efter bestemmelsen.
 Administrationen af tilskuddene foreslås som for de øvrige tilskud varetaget af Energinet.dk, jf. lovens § 50 a.
 Det foreslås i stk. 2, at der ydes et grundtilskud på 39 kr. pr. solgt gigajoule biogas til brug for transport.
Det foreslås i stk. 3, at der udover grundtilskud efter stk. 2 ydes to tilskud på henholdsvis 26 kr. pr. gigajoule solgt biogas og 10 kr. pr. gigajoule solgt biogas.
Disse to tilskud reguleres efter § 43 e, som dels indeholder en særlig regulering af tilskuddet på 26 kr. pr. solgt gigajoule, dels indeholder en aftrapning af tilskuddet på 10 kr. pr. solgt gigajoule.
 Den foreslåede bestemmelse i stk. 4 indebærer, at det ikke vil være muligt at modtage støtte under støtteordningen til biogas til transport for den mængde biogas, der anvendes til at opfylde det lovfæstede iblandingskrav for transportbrændstoffer, jf. § 3, stk. 1, i biobrændstofloven.
Iblandingskravet i § 3, stk. 1, i biobrændstofloven gennemfører direktiv 2009/28/EF om fremme af anvendelsen af energi fra vedvarende energikilder.
Enhver virksomhed, som importerer eller producerer mineralsk benzin eller dieselolie, er forpligtet til at sikre, at mindst 5,75 pct. af virksomhedens samlede årlige salg af brændstof til landtransport målt efter energiindhold, udgøres af bæredygtige biobrændstoffer.
Virksomheden kan alene medregne biobrændstoffer, der overholder krav til biobrændstoffers bæredygtighed fastsat i medfør af biobrændstoflovens § 4. Forpligtelsen skal være opfyldt ved udgangen af hvert kalenderår.
Bæredygtigt biobrændstof kan eksempelvis være biogas, der er produceret i overensstemmelse med reglerne i bekendtgørelse nr. 301 af 25. marts 2015 om bæredygtig produktion af biogas.
Det følger imidlertid af Europa-Kommissionens retningslinjer for statsstøtte for miljøbeskyttelse og energi 2014-2020, pkt. 114, at Europa-Kommissionen ikke anser statsstøtte for forenelig med det indre marked, hvis støtten ydes til opfyldelse af et EU-bestemt iblandingskrav for biobrændstoffer.
Danmark er derfor, i medfør af statsstøtteafgørelsen forpligtet til at sikre, at der ikke vil kunne ydes støtte til den mængde biogas, som anvendes til at opfylde det lovfæstede iblandingskrav.
 Den foreslåede ændring af § 43 b, stk. 4, vil sikre overholdelse af statsstøtteafgørelsen.
Det foreslås med stk. 5, at tilskuddene ydes til den, som sælger biogassen til transport til en slutbruger.
Den, der køber biogassen med henblik på videresalg til en leverandør af biogas, der videresælger biogassen til transport, er således ikke berettiget til at modtage tilskuddet.
Engrossalg af biogas opnår således ikke tilskud.
Ved at lade støtten gælde sidste salgsled inden forbruget, mindskes risikoen for at yde støtte til den samme biogas flere gange, hvilket i øvrigt vil være i strid med bestemmelsen i § 50 a, stk. 5.
Med indsættelsen af stk. 6, foreslås, at støtte til biogas til transport efter § 43 b, stk. 2 og 3 gøres betinget af Energinet.dks tilsagn, forinden forhandleren indgår ubetinget aftale om at købe biogas til videresalg til transport eller iværksætter egenproduktion af biogas bestemt for salg til transport.
Undlader en forhandler at indhente tilsagn fra Energinet.dk, forinden forhandleren indgår en ubetinget aftale om at købe biogas til videresalg til transport eller iværksætter egenproduktion af biogas bestemt for salg til transport, fortabes muligheden for at modtage støtte til videresalget af biogassen til transportformål.
Ved ubetinget aftale forstås, at der er indgået en ubetinget privatretlig aftale mellem en sælger af biogas og en forhandler af transportbrændstoffer.
Bestemmelsen udelukker dermed ikke, at der kan være indgået en privatretlig aftale om at købe biogas, som er betinget af, at der opnås tilskud.
Ved egenproduktion forstås, at virksomheden selv producerer den biogas, som virksomheden videresælger til transport.
Bestemmelsen betyder således, at virksomheden ikke må have iværksat produktion af biogas med det formål at sælge den til transport, før Energinet.dks tilsagn er indhentet, hvis virksomheden ønsker at modtage tilskud efter § 43 b, stk. 2 og 3.
Forslaget er en udmøntning af de vilkår, som Danmark er forpligtet til at overholde, jf. statsstøtteafgørelsen.
Det er efter Europa-Kommissionens godkendelse et krav, at udbetaling af støtte har den fornødne tilskyndelsesvirkning, hvilket vil sige, at støtten medvirker til en adfærdsændring hos støttemodtagerne, som ikke ville være sket, uden støttemodtagerne havde modtaget støtten.
 Det foreslås derfor at ændre ansøgningsproceduren for opnåelse af tilskud efter biogas støtteordningerne således, at Energinet.dk skal give tilsagn om tilskud, før tilskudsmodtageren indgår ubetinget aftale om køb af biogas eller iværksætter egenproduktion af biogas til det støtteberettigede formål, og at Energinet.dk i den forbindelse kontrollerer og bekræfter, at der er den fornødne tilskyndelsesvirkning.
Der foreslås tilsvarende regler i forhold til støtte til biogas til procesformål i virksomheder og varmeproduktion omfattet af §§ 43 c, stk. 5 og 43 d, stk. 3, se nærmere nedenfor.
Energi-, forsynings og klimaministeren kan endvidere fastsætte nærmere regler herom, jf. § 50, stk. 5, i VE-loven.
Det foreslås i stk. 7, at det er en betingelse for tildeling af tilskuddet, at ansøgeren opfylder de krav, som fremgår af regler udstedt efter lovens §§ 50, stk. 5, og 50 a.
Efter disse bestemmelser forventes bl.a. at blive fastsat administrative regler om ansøgningsprocedure, måling og kontrol og om bæredygtighedskrav for den biomasse, der anvendes til produktionen af den støtteberettigede biogas.
§ 43 c Det foreslås i § 43 c, stk. 1 at der ydes tilskud til anvendelse af biogas til procesformål i virksomheder.
Administrationen af tilskuddene foreslås varetaget af Energinet.dk, jf. lovens § 50 a.
Ved procesformål forstås virksomhedens forbrug af afgiftspligtig energi, der er tilbagebetalingsberettiget efter § 11 i lov om afgift af mineralolieprodukter m.v., § 10 i lov om afgift af naturgas og bygas, § 8 i lov om afgift af stenkul, brunkul og koks m.v. og § 11 i lov om afgift af elektricitet.
SKAT udsender jævnligt en juridisk vejledning, hvoraf det bl.a. fremgår, hvilke procesformål der er tilbagebetalingsberettigede.
Anvendelsesområdet for støtteordningen vil hovedsagligt være biogas der anvendes til procesformål i en produktion, hvor et produkt undergår forarbejdning, og hvor det forarbejdede produkt er beregnet til salg.
Der kan eksempelvis nævnes processer med opvarmning, kogning, ristning, destillering, sterilisering, pasteurisering, dampning, tørring, afdampning, fordampning og kondensering.
Tilskuddet til proces gives også til anvendelse til procesformål i det producerende biogasanlæg.
 Biogas, der anvendes til procesformål, vil kunne anvendes i kedelanlæg, motorer til elproduktion eller andre industrielle anlæg.
 Tilskuddene svarer til dem, som ydes til salg af biogas til brug for transport, jf. § 43 b, dog ydes tilskuddet til den virksomhed, som anvender biogassen til procesformål.
 Det foreslås i stk. 2, at der ydes et grundtilskud på 39 kr. pr. anvendt gigajoule biogas til procesformål.
Ud over grundtilskud, der ydes efter stk. 2, foreslås i stk. 3, at der ydes tilskud på henholdsvis 26 kr. pr. gigajoule anvendt biogas og 10 kr. pr. gigajoule anvendt biogas.
Tilskud efter stk. 3 reguleres efter § 43 e, som dels indeholder en særlig regulering af tilskuddet på 26 kr. pr. anvendt gigajoule, dels indeholder en aftrapning af tilskuddet på 10 kr. pr. anvendt gigajoule.
Det foreslås i stk. 4, at tilskuddene ydes til ejeren af den virksomhed, som anvender biogassen til procesformål.
Der vil efter § 50 og § 50 a kunne fastsættes nærmere regler for betingelserne for at opnå støtten.
 Den foreslåede bestemmelse i stk. 5 er en følge af de vilkår, som følger af Europa-Kommissionens retningslinjer for statsstøtte til miljøbeskyttelse og energi 2014-2020, og som Danmark er forpligtet til at overholde efter statsstøtteafgørelsen.
Det foreslås i bestemmelsen, at støtte til biogas til procesformål i virksomheder efter § 43 c, stk. 2 og 3, gøres betinget af Energinet.dks tilsagn, forinden virksomheden indgår en ubetinget aftale om at købe biogas til procesformål i virksomheden, eller forinden virksomheden iværksætter egenproduktion af biogas til procesformål i virksomheden.
Undlader en virksomhed at indhente tilsagn fra Energinet.dk forinden virksomheden indgår en ubetinget aftale om at købe biogas, eller forinden virksomheden iværksætter egenproduktion af biogas til procesformål i virksomheden, fortabes muligheden for at modtage støtte til den biogas, der anvendes til procesformål i virksomheden.
Ved ubetinget aftale forstås, at der er indgået en ubetinget privatretlig aftale mellem en sælger af biogas og en virksomhed, som ønsker at anvende biogassen til procesformål.
Bestemmelsen udelukker dermed ikke, at der kan være indgået en privatretlig aftale om at købe biogas, som er betinget af, at der opnås tilskud.
Kravet om tilsagn fra Energinet.dk er som nævnt en udmøntning af statsstøtteafgørelsen af 16. december 2015. Det følger heraf, at støtteordningen skal have den fornødne tilskyndelsesvirkning, hvilket vil sige, at støtten medvirker til en adfærdsændring hos støttemodtagerne, som ikke ville være opnået uden støtten.
Det foreslås derfor at ændre ansøgningsproceduren for opnåelse af tilskud efter biogas støtteordningerne således, at Energinet.dk skal give tilsagn om tilskud, før tilskudsmodtageren indgår ubetinget aftale om køb af biogas, eller iværksætter egenproduktion af biogas til det støtteberettigede formål, og at Energinet.dk i den forbindelse kontrollerer og bekræfter, at der er den fornødne tilskyndelsesvirkning.
Se ligeledes afsnit 1.2. i de almindelige bemærkninger.
Ved egenproduktion forstås, at virksomheden selv producerer den biogas, som virksomheden anvender til procesformål.
Bestemmelsen betyder således, at virksomheden ikke må have iværksat produktion af biogas med det formål at anvende den til procesformål, før Energinet.dks tilsagn er indhentet, hvis virksomheden ønsker at modtage tilskud efter § 43 c, stk. 2 og 3.
 Efter forslaget til stk. 6 er det en betingelse for tildeling af tilskuddet, at ansøgeren opfylder de krav, som fremgår af regler udstedt efter § 50, stk. 5, og § 50 a, stk. 6 og 7. Efter disse bestemmelser kan der desuden bl.a. fastsættes regler om den ansøgningsprocedure der skal følges ved ansøgning om tilsagn om tilskud og om udbetaling af tilskud, om kontrol, herunder krav om revisorpåtegning, om kriterier for bæredygtighed og om måling og indberetning af data, der er nødvendige for beregning af tilskuddene.
§ 43 d Det foreslås i § 43 d, stk. 1, at der ydes tilskud til anvendelse af biogas til varmeproduktion, som ikke modtager støtte efter §§ 43 b-c eller § 35 c i lov om naturgasforsyning.
 Støtteordningen blev vedtaget med § 1, nr. 5, i lov nr. 576 af 18. juni 2012 om ændring af lov om fremme af vedvarende energi, lov om elforsyning, lov om naturgasforsyning og lov om Energinet.dk (Støtte til vindmølle på land, biogas og eksisterende industrielle kraftvarmeværker samt forlængelse af puljen til nye VE-teknologier m.v.), som opfølgning på Energiaftalen af 22. marts 2012.
 Støtteordningen har hidtil været betegnet som støtte til biogas til anden energianvendelse.
Det skal dog som følge af statsstøtteafgørelsen præciseres, at støtteordningen kun omfatter støtte til biogas, til forskellige former for varmeproduktion.
Der er tale om en præcisering af støtteordningens anvendelsesområde til det, der også ved den tidligere vedtagelse i 2012 var enighed om, var det primære anvendelsesområde for støtteordningen.
Støtteordningens anvendelsesområde er anvendelse af biogas til forskellige former for varmeproduktion, som ikke får støtte efter forslaget til §§ 43 a-43 c, og den støtte der gives til opgradering af biogas efter forslaget til § 35 c i lov om naturgasforsyning.
Bestemmelsen sikrer et tilskud til biogas til opvarmning, herunder rumopvarmning, rumafkøling og varmt brugsvand og til fremstillingsprocesser, som ikke falder ind under definitionen på proces i den danske afgiftslovgivning, jf. bemærkningerne til § 43 c ovenfor.
Afbrænding af biogas uden energiudnyttelse såkaldt »flaring« er ikke varmeproduktion og derfor ikke berettiget til tilskud efter bestemmelsen.
Konvertering af biogas til andre biobrændstoffer eller produkter er ikke berettiget til tilskud efter bestemmelsen.
 Til denne form for anvendelse af biogas ydes alene støtte i form af de to nye tilskud på henholdsvis 26 kr. pr. gigajoule anvendt biogas og 10 kr. pr gigajoule anvendt biogas, jf. § 43 d, stk. 2. Disse to tilskud reguleres efter § 43 e, som dels indeholder en særlig regulering af tilskuddet på 26 kr. pr. anvendt GJ, dels indeholder en aftrapning af tilskuddet på 10 kr. pr. anvendt GJ.
Den foreslåede bestemmelse i stk. 3, er en udmøntning af de vilkår, som følger af Europa-Kommissionens retningslinjer for statsstøtte til miljøbeskyttelse og energi 2014-2020, og som Danmark er forpligtet til at overholde efter statsstøtteafgørelsen.
Det foreslås i stk. 3, at støtte til biogas til varmeproduktion efter § 43 d, stk. 2, gøres betinget af Energinet.dks tilsagn, forinden den, der ønsker at modtage støtte, indgår en ubetinget aftale om at købe biogas til varmeproduktion, eller forinden virksomheden iværksætter egenproduktion af biogas til varmeproduktion.
Undlader den, der ønsker at modtage støtte, at indhente tilsagn fra Energinet.dk, forinden at der indgås en ubetinget aftale om at købe biogas, eller forinden der iværksættes egenproduktion af biogas til varmeproduktion, fortabes muligheden for at modtage støtte til den biogas der benyttes til varmeproduktion.
Ved ubetinget aftale forstås, at der er indgået en ubetinget privatretlig aftale mellem en sælger af biogas og en borger eller virksomhed, som ønsker at anvende biogassen til varmeproduktion.
Bestemmelsen udelukker dermed ikke, at der kan være indgået en privatretlig aftale om at købe biogas, som er betinget af, at der opnås tilsagn om støtte.
Som ovenfor nævnt fastsættes kravet om forudgående tilsagn fra Energinet.dk med henblik på at sikre, at støtteordningen har den fornødne tilskyndelsesvirkning.
Ved egenproduktion forstås, at virksomheden selv producerer den biogas, som virksomheden anvender til varmeproduktion.
Bestemmelsen betyder således, at virksomheden ikke må have iværksat produktion af biogas med det formål at anvende den til varmeproduktion, før Energinet.dks tilsagn er indhentet, hvis virksomheden ønsker at modtage støtte efter § 43 d, stk. 2.
 Det fremgår af stk. 4, at det er en betingelse for tildeling af tilskuddet, at ansøgeren opfylder de krav, som fremgår af regler udstedt efter § 50, stk. 5, og § 50 a, stk. 6 og 7. Efter disse bestemmelser kan der bl.a. fastsættes regler om den ansøgningsprocedure der skal følges ved ansøgning om tilsagn om tilskud og om udbetaling af tilskud, om kontrol, herunder krav om revisorpåtegning, om kriterier for bæredygtighed og om måling og indberetning af data, der er nødvendige for beregning af tilskuddene.
Til nr. 7 Efter VE-lovens § 50, stk. 2, kan energi-, forsynings- og klimaministeren efter forelæggelse for et af Folketinget nedsat udvalg (Energi-, Forsynings- og Klimaudvalget) fastsætte nærmere regler om, at støtte til biogas til transport, procesformål i virksomheder og varmeproduktion skal nedsættes eller bortfalde.
Det fremgår af bemærkningerne til § 50, stk. 5, som indsat ved lov nr. 576 af 18. juni 2012, jf.
Folketingstidende 2011-12 (2. samling), A, L 182, side 25, at nedsættelse kan ske ved at reducere tilskuddenes størrelse eller varighed.
Det fremgår videre af disse bemærkninger, at pristillægget kan nedsættes eller bortfalde for at undgå overkompensation.
VE-loven indeholder imidlertid ikke en bemyndigelse til, at ministeren kan fastsætte regler om, at Energinet.dk skal opgøre omkostningerne til produktion og brug af biogas til transport, procesformål i virksomheder og varmeproduktion, som er nødvendig for at vurdere, om de gældende støttesatser til biogas til transport, procesformål i virksomheder og varmeproduktion kan føre til overkompensation.
Loven indeholder endvidere ikke en bemyndigelse til, at ministeren kan fastsætte regler om at støttemodtagere og biogasproducenter, der leverer biogas til støttemodtagere, skal meddele Energinet.dk de oplysninger, der er nødvendige for at opgøre omkostningerne til produktion og brug af biogas til transport, procesformål i virksomheder og varmeproduktion.
 Det foreslås derfor, at der ved en ændring af den eksisterende bemyndigelse i VE-lovens § 50, stk. 7, 1. pkt., gives bemyndigelse, til at energi-, forsynings- og klimaministeren kan fastsætte regler om, at Energinet.dk skal opgøre omkostningerne til produktion og brug af biogas til transport, procesformål i virksomheder og varmeproduktion, og om hvordan disse skal opgøres.
Energi-, forsynings- og klimaministeren vil både kunne fastsætte regler om, hvor ofte der skal foretages en opgørelse af omkostningerne til produktion og brug af biogas til transport, procesformål i virksomheder og varmeproduktion, og hvordan disse skal opgøres.
I forhold til fastsættelse af regler om, hvordan omkostningerne opgøres vil der blandt andet kunne indgå oplysninger om omkostninger til produktion eller køb af biogas, samt investeringsomkostninger til anlæg og nettilslutning, kapitalforrentning, tariffer samt drifts- og vedligeholdelsesomkostninger, for de relevante biogasanlæg.
 Opgørelse af omkostningerne til produktion og brug af biogas til transport, procesformål i virksomheder og varmeproduktion er nødvendig for at vurdere, om de gældende støttesatser kan føre til overkompensation.
 Det er Energinet.dk, som i Danmark forestår administrationen af tilskud til biogas, jf. § 50 a, stk. 2. Det vurderes derfor mest hensigtsmæssigt, at det er Energinet.dk, som opgør omkostningerne til produktion og brug af biogas med henblik på, at energi-, forsynings- og klimaministeren kan foretage en regelmæssig vurdering af, om der foreligger overkompensation.
 Det foreslås endvidere, at der i § 50, stk. 7, 2. pkt., gives bemyndigelse til, at energi-, forsynings- og klimaministeren kan fastsætte regler om, at enhver, der modtager tilskud efter VE-lovens § 43 b-43 d og producenter af biogas, skal meddele Energinet.dk de oplysninger, der er nødvendige for, at Energinet.dk kan opgøre omkostningerne til produktion og brug efter det foreslåede stk. 7, 1. pkt.
Ministeren vil således kunne fastsætte regler om, at støttemodtageren og producenter af biogas, der leverer biogas til modtagere af støtte efter VE-lovens § 43 b-43 d, skal meddele Energinet.dk nærmere angivne oplysninger.
Oplysningsforpligtelsen efter stk. 7, 2. pkt. vil også kunne omfatte krav om nærmere dokumentation for oplysningerne.
Udover støttemodtagere vil oplysningsforpligtelsen også kunne omfatte biogasproducenter.
Det skyldes, at nogle støttemodtagere køber biogas fra en biogasproducent, hvorimod andre støttemodtagere selv producerer biogas med henblik på at anvende den til videresalg til transport, procesformål i deres virksomheder eller til varmeproduktion.
For at sikre, at Energinet.dk modtager alle de nødvendige oplysninger for at opgøre omkostningerne til produktion og brug af biogas, uanset om støttemodtageren selv producerer eller køber biogas, anses det som nødvendigt, at den foreslåede bemyndigelse til ministeren til at fastsætte en oplysningsforpligtelse også omfatter biogasproducenter.
Det er hensigten, at der ved udmøntningen af bemyndigelsen kun vil blive fastsat krav overfor de biogasproducenter, der leverer biogas til støttemodtagere og støttemodtagere.
Hvis opgørelse af omkostningerne til produktion og brug af biogas til transport, procesformål i virksomheder og varmeproduktion viser, at støtteniveauet er for højt, vil Danmark være forpligtet til at nedsætte støtten af hensyn til overholdelse af statsstøttereglerne.
Det vil energi-, forsynings- og klimaministeren kunne gøre ved enten at udnytte den gældende bemyndigelse i VE-lovens § 50, stk. 2 eller ved at fremsætte lovforslag for Folketinget herom.
 Forslaget er en følge af de vilkår, som følger af Europa-Kommissionens retningslinjer for statsstøtte til miljøbeskyttelse og energi 2014-2020, og som Danmark er forpligtet til at gennemføre efter statsstøtteafgørelsen, jf. nærmere herom i afsnit 1.2. i de almindelige bemærkninger.
Til § 2 Til nr. 1 Bestemmelserne i §§ 43 b-43 d om tilskud til biogas til transport, procesformål og varmeproduktion blev senest ændret og nyaffattet med lov nr. 900 af 4. juli 2013. Med lovforslagets § 1, nr. 6, ændres og nyaffattes VE-lovens §§ 43 b-43 d om tilskud til biogas til transport, procesformål i virksomheder og varmeproduktion.
Bestemmelserne foreslås sat i kraft den 1. juli 2016, jf. lovforslagets § 3. Det foreslås derfor at ophæve § 1, nr. 1, i lov nr. 900 af 4. juli 2013 for så vidt angår §§ 43 b-43 d.
Til § 3 Det foreslås at loven, som er erhvervsrettet, træder i kraft den 1. juli 2016 med henblik på at sikre overensstemmelse med ikrafttrædelsestidspunktet for øvrig erhvervsrettet lovgivning, der som udgangspunkt træder i kraft den 1. juli eller den 1. januar.
