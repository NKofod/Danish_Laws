Skriftlig fremsættelse (1. marts 2000) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af momsloven,  

 lønsumsafgiftsloven, kildeskatteloven og arbejdsmarkedsfondsloven.  

 (Sikkerhedsstillelse ved registrering).
(Lovforslag nr.
L 212).
Lovforslaget har til formål at begrænse  

 kreditrisikoen i forhold til skatter og afgifter i virksomheder med et  

 beskedent kapitalgrundlag.
Det sker ved at indføre krav om  

 sikkerhedsstillelse for en række virksomheder med begrænset  

 ansvar (selskaber m.v.), når de på registreringstidspunktet har  

 en formue på mindre end 125.000 kr.
Højesteret afsagde i februar 2000 dom i en sag om  

 registrering hos Erhvervs- og Selskabsstyrelsen af en filial af et udenlandsk  

 selskab.
Dommen blev afsagt på baggrund af en dom fra EF-Domstolen,  

 hvor Domstolen slog fast, at det er uforeneligt med EF-traktatens regler om  

 den frie etableringsret at afvise at registrere en filial af et udenlandsk  

 selskab.
Det gælder selv om det udenlandske selskab ikke driver  

 erhvervsmæssig virksomhed i sit hjemland og kun er oprettet for at  

 drive hele virksomheden i det land, hvor filialen oprettes.
Det er således blevet muligt for personer, der bor  

 her i landet at købe et udenlandsk selskab med en selskabskapital  

 på eksempelvis 1.200 kr. og herefter begynde at drive virksomhed her i  

 landet uden personligt at hæfte for selskabets gæld.
Nystartede  

 selskaber m.v. med en så beskeden selskabskapital udgør en  

 særlig kreditrisiko, ikke mindst i forhold til kreditorer, der som  

 f.eks. skatte- og afgiftsmyndighederne på kort sigt er uden indflydelse  

 på karakteren og omfanget af et eventuelt mellemværende med  

 selskabet.
Desuden vil sådanne virksomheder potentielt lettere end  

 andre kunne anvendes til svigagtige formål.
Foranlediget af Højesterets dom har regeringen  

 vurderet, at der er behov for at begrænse kreditrisikoen i forhold til  

 skatter og afgifter ikke alene i forhold til udenlandske virksomheder, men  

 også i forhold til danske.
Regeringen foreslår derfor, at andre  

 virksomheder end personligt ejede, der skal registreres for A-skat,  

 arbejdsmarkedsbidrag, lønsumsafgift eller moms, skal stille en vis  

 sikkerhed for told- og skattemyndighedernes tilgodehavender, medmindre  

 virksomhederne på registreringstidspunktet har en formue på  

 125.000 kr.
 Regeringen har fundet det nødvendigt at  

 foreslå, at loven skal have virkning fra fremsættelsen for herved  

 at kunne tage højde for virksomheder, der med et meget beskedent  

 kapitalgrundlag måtte blive registreret i perioden frem til lovens  

 ikrafttræden.
 Idet jeg i øvrigt henviser til bemærkningerne  

 til lovforslaget, skal jeg anbefale forslaget til Tingets velvillige  

 behandling.
