Bekendtgørelse om undtagelser fra krav  

 om autorisation som  

 VVS-installatør til udførelse af simple arbejder med vand-  

 og  

 sanitetsinstallationer (udskiftning) I medfør af § 6 i lov nr. 206. af 27. marts 2000 om  

 gasinstallationer og installationer i forbindelse med vand- og  

 afløbsledninger fastsættes:
 § 1. Følgende arbejder ved vand- og  

 sanitetsinstallationer er undtaget fra kravet om autorisation som  

 VVS-installatør:
 1)	Udskiftning af pakninger i taparmaturer.
2)	Udskiftning af taparmaturer 3)	Udskiftning af håndvaske og køkkenvaske med  

 tilhørende vandlås.
 4)	Udskiftning af wc er.
 5)	Udskiftning af vaskemaskiner til husholdningsbrug.
 6)	Udskiftning af opvaskemaskiner til husholdningsbrug.
Stk. 2. De i stk. 1 nævnte arbejder må kun  

 udføres, såfremt der findes en afspærringsventil på  

 vandfordelingsledningen eller på koblingsledningen til det  

 pågældende tapsted, og kun på de i §§ 2-5 angivne  

 særlige vilkår, herunder at armaturer, installationsgenstande og  

 maskiner er godkendt til formålet.
Den nævnte  

 afspærringsventil skal være placeret inden for  

 pågældende bolig- eller erhvervsenhed eller erhvervslokale.  

 Arbejdet må ikke udføres på installationer, beregnet til  

 erhvervsmæssig eller industriel anvendelse.
 Stk. 3. Ved godkendt forstås VA-godkendt eller  

 CE-mærket i henhold til byggevaredirektivet.
 Stk. 4. Det er ikke tilladt at udføre de i stk. 1  

 nævnte arbejder - bortset fra udskiftning af pakninger - som led i  

 erhvervsvirksomhed, medmindre virksomheden har opnået autorisation som  

 VVS-installatør.
 § 2. Udskiftning af taparmaturer må kun  

 udføres på de betingelser for montering og brug, der er angivet  

 i VA-godkendelsen eller i forbindelse med CE-mærket.
 § 3. Udskiftning af håndvaske og  

 køkkenvaske må kun foretages, hvis en eventuel vandlås  

 monteres synligt, og kun såfremt der ikke sker indgreb i den faste,  

 eksisterende del af afløbsinstallationen.
 Stk. 2. Ved udførelse af arbejder, omfattet af  

 stk. 1, skal anvendes præfabrikeret materiel, der er bestemt til  

 formålet.
 § 4. Udskiftning af wc er må kun foretages  

 med et godkendt wc med samme tilslutningstype som det eksisterende,  

 således at der ikke sker indgreb i den faste vand- og  

 afløbsinstallation.
 Stk. 2. Ved wc ets tilslutning til afløbssystemet skal  

 anvendes godkendte tilslutningsstykker eller andet til formålet  

 godkendt materiel.
 § 5. Udskiftning af vaskemaskiner og  

 opvaskemaskiner må kun foretages, hvis eksisterende maskiner er  

 tilkoblet en spuleventil eller en afspærringsventil, og der ikke sker  

 indgreb i den faste vandinstallation.
 Stk. 2. Såfremt en installation er forberedt til  

 tilslutning af vaske- eller opvaskemaskine, betragtes tilslutning af vaske-  

 og opvaskemaskine som udskiftning.
 § 6. Bekendtgørelsen træder i kraft den 14.  

 februar 2001.
