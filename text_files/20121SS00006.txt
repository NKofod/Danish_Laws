Beretning afgivet af Europaudvalget den 5. juli 2013 Beretning om styrkelse af Europaudvalgets adgang til information om forhandlinger i Rådet Europaudvalget modtager i dag en lang række dokumenter og notater fra regeringen som led i den danske EU-beslutningsprocedure, der er fastlagt i Europaudvalgets beretninger.
Endvidere har udvalget i forbindelse med regeringens mundtlige forelæggelse af rådsmøderne for Europaudvalget mulighed for at gå ind i en drøftelse af sagernes politiske substans.
Samspillet mellem regeringen og Europaudvalget er præget af en høj grad af åbenhed, hvor notater som hovedregel er offentligt tilgængelige og regeringens forelæggelser er åbne og tv-transmitterede.
Europaudvalget sætter stor pris på samarbejdet med regeringen om EU-sagerne, men finder samtidig, at der er behov for yderligere at styrke udvalgets indsigt i arbejdet i Rådet.
Dertil kommer, at en række nationale parlamenter i EU i dag har en langt mere omfattende adgang til interne dokumenter vedrørende arbejdet i Rådet, end Europaudvalget har.
Derfor opfordrede Europaudvalget i sin beretning af 22. februar 2013 regeringen til at komme med et oplæg til, hvordan Europaudvalget kunne få adgang til yderligere informationer vedrørende arbejdet i Rådet.
I den forbindelse er det for det første nødvendigt at give Europaudvalget adgang til visse interne dokumenter, som regeringen har adgang til som led i drøftelser i Rådet.
For det andet er der behov for at styrke arbejdet med at holde Europaudvalget orienteret om udviklingen i væsentlige forhandlinger i Rådet.
 På denne baggrund er Europaudvalget og regeringen enige om at styrke udvalgets indsigt i arbejdet i Rådet på følgende måde:
Europaudvalgets adgang til Rådets dokumentdatabase Regeringen giver Europaudvalget adgang til Rådets dokumentdatabase Extranet L.
Databasen indeholder Rådets interne dokumenter, der er markeret LIMITE (beskyttet) og anses for at være til tjenstlig brug i overensstemmelse med artikel 339 i traktaten om Den Europæiske Unions funktionsmåde.
Databasen indeholder også dokumenter, der er offentligt tilgængelige fra Rådets hjemmeside, hvilket gælder for hovedparten af Rådets dokumenter.
Databasen indeholder ikke klassificeret materiale.
I den forbindelse stiller regeringen et antal brugeradgange til Rådets dokumentdatabase Extranet L til rådighed for medarbejdere i Folketingets Administration, med henblik på at sidstnævnte kan udlevere interne rådsdokumenter fra databasen til Europaudvalgets medlemmer og til medlemmer af Udenrigspolitisk Nævn.
Adgangsrettighederne administreres af Udenrigsministeriet.
Ved udleveringen af interne dokumenter skal der henvises til de til enhver tid gældende retningslinjer for håndtering af dokumenter internt i Rådet.
Disse retningslinjer er i dag fastlagt i Rådets dokument 11336/11, der er vedlagt som bilag til denne beretning.
 Folketingets Administration underretter regeringen om, hvilke interne dokumenter fra dokumentdatabasen der udleveres til medlemmerne af Europaudvalget og Nævnet.
 Hensynet til Rådets og regeringens forhandlingsposition betyder, at Europaudvalgets omgang med interne rådsdokumenter er omfattet af tavshedspligt efter Folketingets almindelige regler om forhandlinger i udvalg som fastlagt i Folketingets forretningsorden, § 8, stk. 7, og de til enhver tid gældende krav om fortrolighed.
 I overensstemmelse med disse regler må der f.eks. ikke refereres direkte til interne rådsdokumenter på åbne møder i Europaudvalget, og dokumenterne må ikke videregives til uvedkommende.
Oversendelse af andre dokumenter Europaudvalget kan i konkrete tilfælde anmode regeringen om at oversende specifikke klassificerede rådsdokumenter, som ikke findes i Rådets dokumentdatabase Extranet L.
Disse dokumenter håndteres med respekt for Rådets til enhver tid gældende krav om fortrolighed og håndtering.
Med henblik på at styrke orienteringen af Europaudvalget om indenrigs- og udenrigspolitiske forhold i EU-landene samt øvrige dele af verden oversender regeringen løbende ambassadøranalyser fra de danske repræsentationer i udlandet.
Ambassadøranalyserne håndteres med respekt for de til enhver tid gældende krav om fortrolighed.
Styrkelse af regeringens løbende orientering af Europaudvalget om forhandlinger i Rådet I Europaudvalgets beretning af 23. juni 2006 forpligtede regeringen sig til mundtligt at holde udvalget løbende orienteret om behandlingen af forslag af større rækkevidde, bl.a. under et fast dagsordenspunkt, »Siden sidst«, på Europaudvalgets møder.
I tilslutning hertil forpligter regeringen sig til at orientere udvalget mundtligt om udviklingen i væsentlige forhandlinger i Rådet, når regeringen skønner, at der er behov for det eller efter konkret anmodning fra Europaudvalget.
 I forbindelse med uformelle møder mellem udvalget og regeringen vil ministre kunne opfordres til at lade sig ledsage af Coreper-ambassadører eller danske ambassadører i EU-landene med henblik på at give baggrundsorienteringer om udviklingen i konkrete forhandlinger i Rådet eller forhold i EU-lande.
Afsluttende bestemmelser, ikrafttræden og evaluering Indholdet i denne beretning begrænser naturligvis ikke Europaudvalgets adgang til at stille spørgsmål eller kalde ministre i samråd m.m. for at indhente yderligere oplysninger om forhandlinger i Rådet som led i den almindelige parlamentariske kontrol med behandlingen af EU-sager.
 Denne beretning træder i kraft den 1. september 2013 og evalueres 1 år efter ikrafttrædelsen.
 P.u.v.
Eva Kjer Hansen formand Bilag 1 Beskrivelse af typer af dokumenter i Rådets databaser Rådets dokumentdatabase Extranet L (LIMITE) indeholder bl.a. følgende typer af rådsdokumenter, som ikke findes i Rådets offentlige database:
 Rådets dokumentdatabase Extranet R (R E S T R E I N T) indeholder bl.a. følgende typer af dokumenter:
 1. Løbende afrapportering fra CSDP-missioner.
 2. Forhandlingsdirektiver vedr. handelsaftaler.
 3. Sanktionssager.
 4. Følsomme antidumpingsager.
 5. Diverse sikkerhedsforskrifter.
 6. Efterretningsrapporter.
 7. Visse Schengenrelaterede dokumenter.
Bilag 2 Aftalte administrative moderniseringer af arbejdsgange i forbindelse med beretningen Europaudvalget og regeringen er enige om følgende moderniseringer af arbejdsgangene i EU-sagerne:
