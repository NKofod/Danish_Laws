 Bekendtgørelse om beregning af emissions- og indløsningspriser ved tegning og indløsning af andele i investeringsforeninger m.v.
 I medfør af § 54, stk. 3, § 55, stk. 8, § 187, stk. 3, § 188, stk. 5, og § 221, stk. 3, i lov nr. 456 af 18. maj 2011 om investeringsforeninger m.v., fastsættes:
Anvendelsesområde § 1. Bekendtgørelsen finder anvendelse på:
 1) Investeringsforeninger.
 2) Specialforeninger.
 3) Professionelle foreninger.
 4) Godkendte fåmandsforeninger.
 5) Hedgeforeninger.
 § 2. En forenings vedtægter skal indeholde bestemmelser om, hvorvidt foreningens eller en afdelings emissions- og indløsningspriser skal beregnes enten efter § 4, § 5 eller § 6.
 Stk. 2. En forening skal i sit prospekt for foreningen eller en afdeling og i sit salgsmateriale for foreningen, afdelingen eller andelsklassen angive, hvilken metode den benytter til beregning af emissions- og indløsningspriser samt eventuelle opgørelsestidspunkter efter §§ 5 og 6.
 Stk. 3. Hvis andelene i en forening, afdeling eller andelsklasse er optaget til handel på et reguleret marked, skal foreningen benytte dobbeltprismetoden, jf. § 4, ved beregningen af emissions- og indløsningspriser.
 Stk. 4. Den indre værdi for en forenings eller afdelings andele beregnes ved at dividere formuens værdi på opgørelsestidspunktet med antallet af tegnede andele.
 Stk. 5. Den indre værdi for en andelsklasses andele beregnes ved at dividere den på opgørelsestidspunktet opgjorte del af afdelingens formue, der svarer til den del af fællesporteføljen, som andelsklassen oppebærer afkast af, korrigeret for eventuelle klassespecifikke aktiver og omkostninger, der påhviler andelsklassen, med antallet af tegnede andele i andelsklassen.
 § 3. Investeringsforeninger, der er master- eller feederinstitutter, skal sammen med det andet institut i masterfeederstrukturen koordinere det tidspunkt, hvor de beregner og offentliggør den indre værdi af deres andele, med henblik på at undgå, at de forskelle i institutternes indre værdi, som skyldes forskellige tidspunkter for offentliggørelse af den indre værdi i institutterne, kan udnyttes.
Dobbeltprismetoden § 4. En forening skal fastsætte emissionsprisen til den indre værdi opgjort på emissionstidspunktet efter samme principper, som anvendes i årsrapporten, med tillæg af et beløb til dækning af udgifter ved køb af finansielle instrumenter og til nødvendige omkostninger ved emissionen.
 Stk. 2. En forening skal fastsætte indløsningsprisen til den indre værdi opgjort på indløsningstidspunktet efter samme principper, som anvendes i årsrapporten, med fradrag af et beløb til dækning af udgifter ved salg af finansielle instrumenter og til nødvendige omkostninger ved indløsningen.
Enkeltprismetoden § 5. En forening skal fastsætte et eller flere tidspunkter for opgørelse af værdien af andele i foreningen, afdelingen eller andelsklassen.
Til afregning af anmodninger om emission og indløsning af andele, som en forening har modtaget, skal foreningen fastsætte emissionsprisen og indløsningsprisen til indre værdi på det førstkommende opgørelsestidspunkt opgjort efter samme principper, som anvendes i årsrapporten.
Modificeret enkeltprismetode § 6. En forening skal fastsætte et eller flere tidspunkter for opgørelse af værdien af andele i foreningen, afdelingen eller andelsklassen.
Til afregning af anmodninger om emission og indløsning af andele, som en forening har modtaget, skal foreningen fastsætte emissionsprisen og indløsningsprisen til indre værdi på det førstkommende opgørelsestidspunkt opgjort efter samme principper, som anvendes i årsrapporten.
Stk. 2. Hvis periodens nettoemissioner overstiger et af bestyrelsen fastsat antal andele, skal foreningen justere den indre værdi beregnet efter § 2, ved at lægge et gebyr til dækning af handelsomkostninger til emissionsprisen.
Hvis periodens nettoindløsninger overstiger et af bestyrelsen fastsat antal andele, skal foreningen justere den indre værdi beregnet efter § 2, ved at fratrække et gebyr til dækning af handelsomkostninger fra indløsningsprisen.
Foreningens bestyrelse skal fastlægge størrelsen af dette gebyr.
§ 7. Hvis en forening benytter modificeret enkeltprismetode, jf. § 6, skal foreningen offentliggøre størrelsen på det antal andele, som udløser en justering af den indre værdi.
Ligeledes skal foreningen offentliggøre størrelsen på det gebyr, som den indre værdi justeres med.
Offentliggørelsen skal ske i foreningens eller afdelingens prospekt og i salgsmaterialet for foreningen, afdelingen eller andelsklassen.
 Straffebestemmelser og ikrafttræden m.v.
 § 8. Overtrædelse af § 2, stk. 1, 2, og 3, og §§ 3-7, straffes med bøde.
 § 9. Bekendtgørelsen træder i kraft den 1. september 2011.
 Stk. 2. Samtidig ophæves bekendtgørelse nr. 671 af 20. juni 2011 om beregning af emissions- og indløsningspriser ved tegning og indløsning af andele i investeringsforeninger m.v.
