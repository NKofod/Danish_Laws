En pensionist P havde kort tid efter optagelse på plejehjem bortgivet  

 hele sin formue.
Betalingen for opholdet på plejehjem blev herefter beregnet  

 i forhold til en fiktiv indtægt af det bortgivnes værdi.
Der blev samtidig  

 rejst spørgsmål om, hvorvidt der i tilfælde af manglende opholdsbetaling  

 kunne indgives konkursbegæring mod P, for at få gavedispositionen omstødt.
Ankestyrelsen fandt, at der ikke i bistandsloven eller i  

 folkepensionsloven er regler om, hvilke skridt det sociale udvalg kan tage i  

 anledning af, at en pensionist bortgiver hele sin formue.
Det sociale udvalg  

 kunne derfor ikke efter disse regler anses for at være afskåret fra at begære  

 P erklæret konkurs.
Ankestyrelsen kunne ikke tage stilling til, om P kunne  

 erklæres konkurs, da dette spørgsmål henhørte under skifteretten, jfr.  

 konkurslovens § 3.
 REDEGØRELSE FOR SAGEN:
En pensionist P fik ophold på plejehjem i slutningen af juni 1983. Fra 1.  

 august 1983 opkrævede det sociale udvalg en opholdsbetaling på 1.400 kr. om  

 måneden, beregnet på grundlag af indtægten fra en formue bestående af  

 obligationer og pantebreve.
Umiddelbart efter bortgav P hele sin formue til  

 sine arvinger.
Fra den 1. september 1983 opkrævede det sociale udvalg en  

 opholdsbetaling på 815 kr. om måneden, beregnet på grundlag af en fiktiv  

 årlig indtægt på 8% af det afgiftspligtige gavebeløb som opgjort af  

 amtsskatteinspektoratet.
I oktober 1983 meddelte P's datter der sociale udvalg, at P efter  

 bortgivelsen ikke så sig i stand til at betale for plejehjemsopholdet.
Sagen  

 blev overgivet til kommunens restanceafdeling, der i marts 1984 meddelte, at  

 kommunen i tilfælde af manglende betaling ville være nødt til at indgive  

 konkursbegæring mod P for at få afkræftet gavedispositionen.
Kommunen modtog  

 herefter betaling for plejehjemsopholdet indtil udgangen af marts 1984.
 I slutningen af marts 1984 klagede P's datter til amtsankenævnet, idet hun  

 ønskede afklaret, om kommunens fremgangsmåde var korrekt.
 AFGØRELSEN, DER KLAGES OVER:
 Amtssankenævnet tiltrådte de af det sociale udvalg anvendte  

 beregningsprincipper for fastsættelsen af opholdsbetalingen.
 Nævnet fandt imidlertid ikke, at det sociale udvalg havde hjemmel til at  

 erklære P konkurs for at få gavedispositionen omstødt.
 KLAGEN TIL ANKESTYRELSEN:
 Det sociale udvalg anførte, at opholdsbetaling inddrives efter reglerne  

 for inddrivelse af personlige skatter, og at der ved denne inddrivelse måtte  

 kunne indgives konkursbegæring i henhold til konkursloven.
 LOVGRUNDLAG:
 Bistandsloven, §§ 84 og 85 samt § 7, stk. 2.
 Konkursloven, § 3.
 ANKESTYRELSENS AFGØRELSE:
 Ankestyrelsen er med det sociale udvalg og amtsankenævnet enig i, at P's  

 bortgivelse af sin formue har givet udvalget grundlag for at anvende reglerne  

 om beregning af betaling for ophold på plejehjem i forhold til fiktiv indtægt  

 af det bortgivnes værdi.
 Der er ikke i bistandsloven eller i folkepensionsloven regler om, hvilke  

 skridt det sociale udvalg kan tage i anledning af, at en pensionist har  

 bortgivet hele sin formue.
Det sociale udvalg kan derfor ikke efter disse regler anses for at være  

 afskåret fra at begære P erklæret konkurs.
Ankestyrelsen kan ikke tage  

 stilling til, om P kan erklæres konkurs, da dette spørgsmål henhører under  

 skifteretten, jfr. konkurslovens § 3.
 Ankestyrelsen ændrer således amtsankenævnets afgørelse.
