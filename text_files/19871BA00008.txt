Nr BSF 8 Forslag til folketingsbeslutning om forøgelse af bistanden til Nicaragua Fremsat af Riishøj (SF) Birgitte Husmark (SF) Ejner Larsen (SF) Ebba  

 Strange (SF) Bente Søltoft (SF) den 15. oktober 1987 Med det dobbelte formål at styrke fredsbestræbelserne i Mellemamerika og at bistå Nicaragua i bestræbelserne på at overvinde landets store økonomiske problemer opfordrer Folketinget regeringen til a.
Bilateralt og gennem initiativer i internationale organisationer aktivt at støtte de mellemamerikanske fredsbestræbelser.
b.
At opfordre USA til at efterkomme Haagdomstolens afgørelse, indstille handelsboykotten og optage forhandlinger med Nicaraguas regering.
c.
Over en treårsperiode at hæve bevillingsrammen for udviklingsbistand til Nicaragua til mindst 100 mill. kr.
(1986-kr.) svarende til det gennemsnitlige niveau for bistand til Nicaragua i Sverige, Norge og Finland.
d.
At søge den danske bistand og det nordiske bistandssamarbejde i Nicaragua styrket gennem oprettelse af en dansk bistandsmission i Nicaragua.
e.
Ved fordelingen af udviklingsbistanden at lægge særlig vægt på følgende:
 - ydelse af gavebistand, dvs. bistand til udviklingsprojekter.
- ydelse af statslån, herunder at indlede forhandlinger med Nicaraguas regering om et tredje statslån.
- bistand gennem multi-bi-projekter (multilaterale - bilaterale projekter), dvs. projektsamarbejde med multinationale organisationer, især FN-organisationer.
- udvidelse af støtten til de private organisationers udviklings- og flygtningeprojekter i Mellemamerika.
- at yde særlig varebistand til gennemførelse af igangsatte udviklingsprojekter, leverancer af medicin, leverancer til forbedring af vejnettet m.v.
BEMÆRKNINGER TIL FORSLAGET De mellemamerikanske fredsbestræbelser har taget en ny og positiv vending med de fem mellemamerikanske staters fredsplan vedtaget på et møde i Guatemala i august 1987. Nicaragua har vist sin vilje til at opfylde fredsplanen gennem begrænsning af de militære operationer i de nordlige provinser, gennem frigivelse af bl.a.
avisen La Prensa og den katolske radiosender samt ved frigivelse af krigsfanger og åbning af en dialog med den politiske opposition.
I de seneste år er den nicaraguanske økonomi blevet så forværret, at nye sociale reformer og en ny økonomisk vækst er blevet en meget uvis fremtidsudsigt.
Fra en udviklingsstrategi er udviklingen gået i retning af en overlevelsesøkonomi, der skal sikre landet i en længere krigssituation.
I 1981 begyndte Danmark at yde ubunden gavebistand til Nicaragua, fordi landet efter krigen havde et stort behov for genopbygning.
Frem til 1984 blev der ydet gavebistand på i alt 45 mill. kr. til et vandlaboratorium, skovfrøforsyning, medicin- og fødevareproduktion samt to sundhedsprojekter administreret af Folkekirkens Nødhjælp og WUS.
I 1984 besluttede Danida at standse projektbistanden (gavebistanden) og fremover kun yde lån til landet under henvisning til, at Nicaragua havde et bruttonationalprodukt pr. indbygger lidt over Danidas normale, men ikke ufravigelige grænse for bistand (800 dollars). Samtidig blev det oplyst, at Danida via de private ulandsorganisationer fortsat ville give gavebistand i mindre omfang, men kun til organisationer, der allerede havde bistandsprogrammer i Nicaragua, dvs.
Folkekirkens Nødhjælp, WUS og Nicaraguakomiteen.
Denne stramning blev fastholdt uanset den forværrede økonomiske situation og de undergravende virkninger af krigstilstanden.
Danmark plejer i forbindelse med ulandsbistanden at sammenligne sig med de andre skandinaviske lande.
Som det fremgår af tabellerne i bilaget, er denne sammenligning pinlig for Danmark.
Desto mere pinligt er det - med et citat fra skriftet »Derfor mere statslig bistand til Nicaragua« udarbejdet af Center for Alternativ Samfundsanalyse og MS - at »regeringen synes at sidde folketingsvedtagelsen fra november 1985 overhørig, og at det flertal, der stod for vedtagelsen, ikke har været en mere ivrig kontrollant«.
Den principielt positive holdning til bistand til Nicaragua, der blev tilkendegivet i november 1985-dagsordenen (se Folketingstidende 1985-86, forhandlingerne sp. 1860), er siden blevet fulgt op i bl.a. redegørelsesdebatten den 21. maj 1987 om udenrigsministerens bistandspolitiske redegørelse af 13. maj 1987 med udgangspunkt i rapporten fra Verdenskommissionen om Miljø og Udvikling (se Folketingstidende 1986-87, 1. samling, forhandlingerne sp. 12161), under hvilken et folketingsflertal bestående af S, SF, RV og VS klart tilkendegav ønske om at udvide bistanden til Nicaragua.
Formålet med dette beslutningsforslag er at omsætte de positive tilkendegivelser til praksis.
Beslutningsforslagets første del understreger kravet om, at regeringen såvel nationalt som i de internationale forsamlinger, dvs. i nordisk sammenhæng, i EF og i FN, aktivt søger fredsprocessen i Mellemamerika fremmet og klart tager afstand fra fortsat amerikansk økonomisk og militær afpresning og udpining af Nicaragua.
Sverige var det første nordiske land, der ydede bistand til Nicaragua, og Nicaragua er i dag et af Sveriges hovedsamarbejdslande inden for ulandsbistanden.
I 1985 og 1986 har den svenske projektbistand været på i alt 225 mill. kr.
I 1987 forventes den svenske bistand at stige til ca. 200 mill. kr.
Norge har fulgt godt med Sverige, og Nicaragua modtager nu lige så meget norsk bistand som andre af Norges hovedsamarbejdslande.
I 1985 og 1986 blev der ydet 75 mill. kr. årligt, og i 1987 forventes dette beløb at stige til 100 mill. kr.
Efter forslagsstillernes opfattelse bør den danske bistand over en periode på højst tre år nå op på mindst gennemsnittet af de øvrige skandinaviske landes udviklingsbistand til Nicaragua, dvs. mindst 100 mill. kr. årligt (1986-kr.). I overensstemmelse med fattigdoms- og udviklingskriterierne i den danske ulandsbistand bør den forøgede støtte ydes i form af projektstøtte (gavebistand), statslån, ekstrabevillinger til de private organisationers arbejde, i form af multi-bi-bistand og eventuelt gennem akut varebistand, bl.a. i form af leverancer af medicin, leverancer til styrkelse af trafiksystemet, af energiforsyningen m.v.
Ikke mindst de private organisationers projekterfaringer peger på, at Nicaragua har en økonomisk og politisk struktur, der kan sikre, at bistanden når frem til de sektorer og befolkningsgrupper, hvor behovene eksisterer og resultater kan opnås.
Nicaragua har en økonomisk struktur, der trods den økonomiske krise og den fortsatte militære trussel fra kontraernes side kan sikre, at bistanden når frem til de sektorer og befolkningsgrupper, der behøver hjælpen, f.eks. i fattigdomslommer, især i landdistrikterne, hvor der ikke har været nogen udvikling af social, sundheds- og uddannelsesmæssig karakter.
En opprioritering af bistanden til Nicaragua nødvendiggør efter forslagsstillernes opfattelse oprettelse af en dansk bistandsmission i Nicaragua.
Det vil være naturligt at søge skabt et fællesnordisk samarbejde i Nicaragua.
Sverige og Norge har mange års bistandserfaring i Nicaragua.
Det vil derfor være naturligt for Danmark at koble sig til lovende svenske og norske projekter, bl.a. det svenske projekt til opbygning af brugsforeningssystemer i de nicaraguanske landsbyer.
Det vil også være naturligt for Danmark at samarbejde med internationale organisationer i Nicaragua, f.eks. i form af multi-bi-projekter.
Efter planen skal Norge yde 20 pct. af sin bistand gennem multi-bi-projekter.
Bilag Tabel 1 Fordelingen af den bilaterale bistand til Nicaragua i 1985 og 1986 i mill.
US dollars Tabel 2 Bistand til Nicaragua fra europæiske lande 1982-85 (samlet låne- og gavebistand i mill. dollars) Noter:
Spanien er ikke med i opgørelsen.
I en opgørelse fra det nicaraguanske bistandsministerium (1985) er Spanien på førstepladsen med 95,4 mill. dollars for perioden 1979-84.
Øvrige OECD-lande: Canada 23,1 mill., USA 11 mill., Japan 0,6 mill., Australien 0,2 mill., New Zealand 0,0. Fra 1982 er USAs bistand helt ophørt.
Ifølge Danida var den samlede danske bistand (statslig gavebistand + midler kanaliseret gennem private ulandsorganisationer) i 1985 på 22 mill. kr. og i 1986 på 48 mill. kr.
Denne stigning skyldes, at første statslån (på 75 mill.) begynder at registreres i statistikken.
 Kilde:
 OECD 1986, Danidanotat november 1986.
Tabel 3 Skandinavisk bistand til Nicaragua Norge I 1986:
Regional bistand I 1988 vil NORAD yde regional bistand inden for fiskeri, sundhed og landbrug for mellem 15 og 22,5 mill.
Nkr.
Desuden begynder Norge at sende såkaldte fredskorps (fredsvagter) til Nicaragua.
Første delegation rejser omkring årsskiftet.
Sverige I 1986/87:
 Kilder: Oplysninger fra SIDA og NORAD september 1987.
Ingen (* 1) DACs statistiske oplysninger.
 (* 2) De enkelte landes egne opgørelser omregnet til US dollars.
 (* 3) Ikke opgjort endnu.
(* 4) Ikke opgjort endnu, men forventes at blive mindre end forbruget i 1985.
Kilde: udenrigsministerens besvarelse af spørgsmål 12 fra Udenrigsudvalget (Folketingsåret 1986-87, 1. samling, Udenrigsudvalget, ulandsbistand - bilag 45).
