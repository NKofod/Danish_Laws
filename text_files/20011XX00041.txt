Skriftlig fremsættelse (24. oktober  

 2001) By- og boligministeren (Lotte Bundsgaard) :
 Herved tillader jeg mig for Folketinget at  

 fremsætte:
Forslag til lov om ændring af lov om almene  

 boliger samt støttede private andelsboliger m.v. (Aktivering af  

 Landsbyggefondens midler) (Lovforslag nr.
L 48).
Regeringens overordnede mål med by- og  

 boligpolitikken er, at alle borgere i Danmark skal have et godt og trygt sted  

 at bo.
Der skal samtidig være et varieret udbud af boliger, som kan  

 imødekomme de forskellige ønsker og behov, den enkelte har.
Regeringen har siden sin tiltræden i 1993  

 gennemført en række initiativer, der skal understøtte  

 disse mål.
Regeringen har bl.a. taget initiativer for at fremme  

 byggeriet af boliger - ikke mindst til de svage grupper.
Der er endvidere  

 taget en lang række initiativer for at sikre en positiv udvikling i de  

 socialt svage boligområder.
Som eksempel kan nævnes  

 kvarterløft, hvor der gennemføres en samlet og koordineret  

 indsats for, at disse områder igen bliver attraktive.
Derudover har  

 regeringen taget initiativ til forbedring af effektiviteten og konkurrencen i  

 byggeriet, som inden for få år vil resultere i, at boligbyggeriet  

 bliver bedre og billigere.
Regeringens boligpakke fra den 14. maj 2001 skaber endnu  

 bedre rammer for realiseringen af regeringens by- og boligpolitiske  

 mål.
Med øget fokus på mangfoldighed i  

 boligområderne, bedre mobilitet på boligmarkedet og bedre  

 økonomiske incitamenter for kommunerne og pensionskasser er det  

 regeringens mål, at der i perioden 2002-2006 skal bygges i alt 10.000  

 flere boliger i Danmark.
Det foreslås i dette lovforslag, at de fremtidige  

 indbetalinger til Landsbyggefonden bruges til dels at finansiere det  

 øgede nybyggeri som følge af boligpakken, dels til at  

 finansiere en forstærket indsats overfor udsatte boligområder i  

 den almene sektor.
Lovforslaget er udmøntningen af en samlet  

 langsigtet politisk aftale, regeringen har indgået med den almene  

 sektor.
Lovforslaget indeholder tre delelementer.
For det  

 første foreslås det, at Landsbyggefonden påtager sig  

 at refundere statens udgifter til ydelsesstøtte efter henholdsvis 10  

 og 15 år til 3.100 almene familieboliger (incl. medejerboliger) og  

 3.000 almene ældreboliger med tilsagn givet i perioden 1. januar 2002  

 til 31. december 2004. For det andet foreslås det, at  

 Landsbyggefondens mulighed for at yde støtte gøres bredere,  

 således at der udover udbedringer af byggeskader m.v. tillige bliver  

 mulighed at støtte investeringer til forbedring af eksempelvis  

 tilgængelighed, miljøforbedringer m.m.
For det tredje  

 foreslås det, at Landsbyggefonden kan yde ydelsesstøtte til  

 realkreditlån til finansiering af sådanne forbedringer indenfor  

 en samlet investeringsramme på årligt 1,5 mia. kr. (2002-priser).
Landsbyggefonden vil først i perioden efter 2008  

 fremvise overskud.
I de år, hvor Landsbyggefondens  

 indtægtsgrundlag ikke giver mulighed for ovennævnte  

 støttemuligheder, sikres støttemulighederne gennem en  

 statsgaranti indenfor en samlet låneramme på 1,2 mia. kr.
Regeringen vil med boligpakkens initiativer motivere til  

 øget byggeri af boliger til de grupper, der har det største  

 behov.
Efter regeringens opfattelse er disse grupper blandt andet de yngre  

 familier og de ældre.
Lovforslaget her hjælper disse grupper,  

 idet en vedtagelse af lovforslaget vil sørge for, at finansieringen  

 til det almene merbyggeri, regeringen forventer som følge af  

 boligpakken, dermed er tilvejebragt.
Derudover gør de bredere  

 støttemuligheder jf. ovenfor også disse områder mere  

 attraktive for ældre og yngre familier.
 Lovforslaget indebærer mindreudgifter for staten som  

 følge af, at Landsbyggefonden efter 10 og 15 år refunderer  

 staten et beløb svarende til ydelsesstøtten til 3.100 almene  

 familieboliger og 3.000 almene ældreboliger med tilsagn givet i  

 perioden 1. januar 2002 til 31. december 2004. Lovforslaget indebærer  

 dermed for årene 2002 til 2004 en samlet statslig mindreudgift på  

 ca. 550 mio. kr. pr. år opgjort til nutidsværdi.
Lovforslaget forventes ikke at have  

 nævneværdige kommunaløkonomiske konsekvenser.
Forslaget  

 vurderes ikke at have nævneværdige administrative konsekvenser  

 for det offentlige, ligesom forslaget ikke vurderes ikke at have  

 nævneværdige økonomiske eller administrative konsekvenser  

 for erhvervslivet.
Forslaget vurderes endvidere ikke at have  

 miljømæssige konsekvenser eller administrative konsekvenser for  

 borgerne.
Forslaget indeholder ingen EU-retlige aspekter.
Forslaget  

 skønnes ikke at have ligestillingsmæssige konsekvenser.  

 Lovforslaget foreslås at træde i kraft 1. januar 2001.
 Idet jeg i øvrigt henviser til lovforslaget og de  

 bemærkninger, der ledsager det, skal jeg anbefale forslaget til Tingets  

 velvillige behandling.
