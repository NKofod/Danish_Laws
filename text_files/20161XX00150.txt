Skriftlig fremsættelse (9. november 2016) Udlændinge-, integrations- og boligministeren (Inger Støjberg):
 Herved tillader jeg mig for Folketinget at fremsætte:
Forslag til lov om ændring af udlændingeloven (Obligatorisk kursus i dansk familieret, frihed og folkestyre for religiøse forkyndere m.fl. og løfteerklæring om overholdelse af dansk lovgivning) (Lovforslag nr.
L 50) Formålet med lovforslaget er at udmønte en del af den aftale, som regeringen, Socialdemokraterne, Dansk Folkeparti og Det Konservative Folkeparti indgik den 31. maj 2016, og som vedrører initiativer rettet mod religiøse forkyndere, som i deres virke som prædikanter søger at modarbejde danske love og værdier om frihed og demokrati.
 Lovforslaget indebærer således, at meddelelse af opholdstilladelse til religiøse forkyndere m.fl. fremover skal betinges af, at den pågældende underskriver en løfteerklæring om i sit virke som religiøs forkynder at ville overholde dansk lovgivning.
 I dag er forlængelse af opholdstilladelse til religiøse forkyndere m.fl. bl.a. betinget af, at den pågældende består en indvandringsprøve, dvs. en prøve i dansk på A1-minus-niveau og en prøve i danske samfundsforhold.
Forlængelse er også betinget af, at udlændingen inden for 6 måneder har gennemført et undervisningsforløb om dansk familieret.
Dette gælder dog kun, hvis udlændingen som led i sit virke foretager vielser.
Lovforslaget indebærer, at forlængelse af en opholdstilladelse meddelt til religiøse forkyndere m.fl. fremover også skal betinges af, at udlændingen har gennemført et obligatorisk kursus i dansk familieret, frihed og folkestyre.
Kurset skal gennemføres inden for 6 måneder efter meddelelsen af opholdstilladelsen og finansieres gennem egenbetaling.
Det nye kursus vil erstatte kurset i dansk familieret.
Det nye kursus gælder for alle religiøse forkyndere m.fl., der søger om forlængelse af en opholdstilladelse meddelt efter udlændingelovens § 9 f  ikke kun dem, der foretager vielser  og omfatter også undervisning i frihed og folkestyre.
Lovforslaget skal ses i sammenhæng med lovforslag nr.
L 30, som er fremsat af kirkeministeren den 5. oktober 2016, og som på tilsvarende vis indebærer krav om gennemførelse af et kursus i dansk familieret, frihed og folkestyre og afgivelse af en løfteerklæring for embedsindehavere i trossamfund uden for folkekirken, der ønsker vielsesbemyndigelse.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
