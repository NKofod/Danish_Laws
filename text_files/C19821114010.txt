Den 1. april 1982 træder den nye lov om personnavne i kraft (lov nr. 193  

 af 29. april 1981). Ved loven ophæves lov nr. 140 af 17. maj 1961 om  

 personnavne.
Loven skaber navneretlig ligestilling mellem mænd og kvinder og  

 mellem børn i og uden for ægteskab.
En af lovens hovedændringer indeholdes i § 4, hvorefter parterne ved  

 indgåelse af ægteskab som udgangspunkt beholder deres efternavn.
Begge  

 ægtefæller har dog mulighed for at antage den andens efternavn som giftenavn,  

 såvel i forbindelse med ægteskabets indgåelse som under selve ægteskabet.
I den nye personnavnelov er betegnelsen »slægtsnavn« erstattet  

 med »efternavn«.
En persons efternavn kan være tillagt ud fra  

 slægtsmæssig tilknytning eller tillagt på andet grundlag, f.eks. som nyt  

 navn, jfr. lovens § 6. Efternavnet kan endvidere være erhvervet på grundlag  

 af ægteskab (giftenavn). Da den nye lov giver såvel kvinder som mænd adgang  

 til ved indgåelse af ægteskab at antage den anden ægtefælles efternavn som  

 giftenavn, har man fundet det hensigtsmæssigt at indføre betegnelsen  

 »eget efternavn« som betegnelse for det efternavn, en person har  

 fået i forbindelse med fødslen eller senere har opnået på andet grundlag end  

 ægteskab.
Eget efternavn svarer således til det for kvinder tidligere anførte  

 »pigenavn«.
 Brug af mellemnavne.
 Brug af den anden ægtefælles efternavn som mellemnavn foran eget efternavn  

 og brug af den anden ægtefælles mellemnavn som mellemnavn foran giftenavnet  

 kan meddeles til folkeregistret i henhold til folkeregisterinstruksens § 28.
Brug af eget efternavn som mellemnavn foran et giftenavn kan efter samme  

 bestemmelse meddeles til folkeregistret.
Efter den 1. april 1982 udvides  

 folkeregisterinstruksens § 28 til også at omfatte gifte mænd.
Meddelelse om brug af eget efternavn som mellemnavn foran et giftenavn kan  

 endvidere efter den 1. april 1982 ske ved henvendelse til vielsesmyndigheden  

 på det sted, hvor ægteskabet (er indgået eller) skal indgås.
Navnebrugen skal  

 fremgå af vielsesattester udstedt efter den 1. april 1982.
 Genantagelse af efternavn.
 Ifølge lovens § 4, stk. 2, kan en ægtefælle, der har antaget et giftenavn,  

 ved anmeldelse til vielsesmyndigheden genantage det efternavn, vedkommende  

 bar ved indgåelsen af ægteskabet (dette gælder også, selvom navnet er  

 erhvervet på grundlag af et tidligere ægteskab). Ønsker en ægtefælle at  

 genantage et tidligere båret giftenavn, som vedkommende ikke bar ved  

 indgåelsen af det seneste ægteskab, må pågældende henvises til at ansøge om  

 navnet hos statsamtet.
 Attester og blanketter.
Vielsesattester vil efter den 1. april 1982 udvise parternes navne efter  

 vielsen samt deres eget efternavn.
Hvis en kvinde før den 1. april 1982 har  

 beholdt sit eget efternavn, skal vielsesmyndigheden på begæring udstede en  

 særlig attestation herom. (Kommunernes Landsforening har udarbejdet en  

 blanket, der kan anvendes hertil).
 Justitsministeriet har i tilknytning til den nye personnavnelov udarbejdet  

 et nyt cirkulære af 1. marts 1982 om gifte personers navne, som afløser  

 cirkulære nr. 221 af 22. december 1961 om gifte kvinders slægtsnavn.  

 Endvidere ændres cirkulære om ægteskabs indgåelse samt bekendtgørelse om  

 ægteskabs indgåelse. Ændringerne er bl.a. begrundet i, at prøvelsesattesten  

 efter 1. april 1982 skal indeholde oplysning om parternes navn efter vielsen.
Kommunernes Landsforening har efter forhandling med justitsministeriet  

 udarbejdet nye blanketter til ægteskabserklæring, prøvelsesbog samt  

 prøvelsesattest, ægteskabsbog og vielsesattest.
Blanketterne skal anvendes  

 fra den 1. april 1982.
 Indberetning til folkeregistret om navneforandring sker fortsat på blanket  

 CPR-N 1. Der vil gennem Statens Indkøb blive fremsendt nye  

 indberetningsblanketter vedrørende bl.a. navneforandring og vielse, som skal  

 anvendes fra den 1. april 1982.
 P.M.V.
Niels Madsen /M.
Levy Cirkulæreskrivelse til de borgerlige vielsesmyndigheder.
