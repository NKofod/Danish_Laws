Nr BTL 38 Betænkning over Forslag til lov om ændring af straffeloven (Besiddelse af  

 børnepornografi)   

 Nr L 38 1994-95, 1. samling Afgivet af Retsudvalget Afgivet: 19941213 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt.
Et af udvalgets spørgsmål til ministeren og dennes svar herpå er optrykt som bilag til betænkningen.
 Endvidere har udvalget modtaget skriftlig og mundtlig henvendelse fra  

 Foreningen Pædofilgruppen.
 Der er af justitsministeren og af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et mindretal (Socialdemokratiets, Det Radikale  

 Venstres og Centrum-Demokraternes medlemmer af udvalget) lovforslaget til  

vedtagelse med det af justitsministeren stillede ændringsforslag.
 Et andet mindretal (Venstres og Det Konservative Folkepartis  

 medlemmer af udvalget) indstiller lovforslaget til vedtagelse med  

 begge de stillede ændringsforslag.
 Et tredje mindretal (Socialistisk Folkepartis medlem af udvalget)  

 vil redegøre for sin stilling til lovforslaget og de stillede ændringsforslag  

 ved 2. behandling.
 Et fjerde mindretal (Fremskridtspartiets medlem af udvalget)  

 indstiller lovforslaget til vedtagelse med det af et mindretal  

 stillede ændringsforslag.
Et femte mindretal (Enhedslistens medlem af udvalget) indstiller  

 lovforslaget til forkastelse ved 3. behandling, da der ikke er behov  

 for den foreslåede lovgivning mod besiddelse af børnepornografi.
Derimod  

 ønsker Enhedslisten at give sit tilsagn til et eventuelt lovforslag om  

 stramning af straffen for produktion og salg af børnepornografi.
Ændringsforslag Til § 1Af et mindreta l (V og KF), tiltrådt af et mindretal  

 (FP):
 1) I det foreslåede § 235, stk. 2, affattes 1. pkt.  

 således:
»Den, som besidder utugtige fotografier, film eller lignende af børn,  

 straffes med bøde eller hæfte.« Af justitsministeren , tiltrådt af et flertal (S, V, KF, RV  

 og CD):
 2) I det foreslåede § 235, stk. 2, indsættes som 2.  

 pkt.:
»På samme måde straffes den, som besidder fotografier, film eller  

 lignende af børn, der har kønslig omgang med dyr, eller som anvender  

 genstande på groft utugtig måde.« Bemærkninger Til nr. 1 Hensigten med ændringsforslaget er, at forbudet mod besiddelse  

 af børneporno, jf. det i lovforslaget foreslåede § 235, stk. 2, skal omfatte  

 det samme materiale, som det efter den nugældende § 235 er forbudt  

 erhvervsmæssigt at sælge m.v.
 Til nr. 2 Det foreslåede 2. pkt. omfatter dels afbildninger af kønslige  

 forhold mellem børn og dyr, dels afbildninger af børn med genstande i en  

 kvalificeret utugtig situation.
 »Kønslig omgang med dyr« omfatter intim seksuel kontakt mellem  

 børn og dyr af tilsvarende karakter som de forhold mellem et barn og en anden  

 person, der omfattes af 1. pkt.
 Anvendelse af genstande »på groft utugtig måde« omfatter  

 afbildning af børn, der anvender genstande på en sådan måde, at forholdet,  

 hvis en anden person anvendte genstanden i et kønsligt forhold med barnet,  

 måtte karakteriseres som anden kønslig omgængelse end samleje.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Henning Grove (KF) Pia Kjærsgaard  

 (FP) Bilag Et af udvalgets spørgsmål til justitsministeren og dennes svar herpå Spørgsmål nr. 6:
»Vil ministeren oplyse, om det er ulovligt at besidde eller have  

 adgang til databaser, der viser grov børneporno?» Svar:
 En person, der opretter en database, som indeholder utugtige billeder m.v.  

 af børn, og som via telefonnettet erhvervsmæssigt udbreder disse billeder,  

 kan straffes allerede efter den gældende bestemmelse i straffelovens § 235.
 I Rigsadvokatens undersøgelse af politiets fund i praksis af  

 børnepornografi, der blev sendt til Retsudvalget den 21. februar 1994, er  

 bl.a. omtalt to utrykte domme af 16. marts og 15. oktober 1993 afsagt af  

 retten i Aalborg, hvor de tiltalte blev dømt for overtrædelse af  

 straffelovens § 235 ved at have oprettet databaser med utugtige billeder af  

 børn, som de udbød til salg.
Spørgsmålet, om en person, der har adgang til en database med  

 børnepornografisk materiale som nævnt i den foreslåede § 235, stk. 2, kan  

 siges at »besidde« dette materiale, er omtalt i punkt 4 i  

 bemærkningerne til lovforslagets § 1. Det anføres her, at ved betragtning af  

 billeder, der overføres fra en database til egen edb-skærm, vil billedet ikke  

 kunne siges at være i betragterens besiddelse.
Er der derimod tale om, at  

 billedet lagres, det være sig på harddisk, diskette eller lignende, således  

 at den pågældende selv kan kalde billedet frem igen, må materialet anses for  

 at være i vedkommendes besiddelse.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder stillet spørgsmål til justitsministeren, som denne har besvaret skriftligt.
Dette spørgsmål er sammen med et tidligere spørgsmål fra udvalget optrykt som bilag til tillægsbetænkningen tillige med justitsministerens besvarelser heraf.
 Herefter indstiller et flertal (Socialdemokratiets, Venstres, Det  

 Konservative Folkepartis, Fremskridtspartiets, Det Radikale Venstres og  

 Centrum-Demokraternes medlemmer af udvalget) lovforslaget til  

vedtagelse i den affattelse, hvori det foreligger efter 2. behandling.
 Et mindretal (Socialistisk Folkepartis medlem af udvalget) vil  

 stemme hverken for eller imod lovforslaget og vil i øvrigt redegøre for sine  

 synspunkter ved 3. behandling.
 Et andet mindretal (Enhedslistens medlem af udvalget) indstiller  

 lovforslaget til forkastelse og henviser i denne forbindelse til sin  

 begrundelse i betænkningen, der blev afgivet den 13. december 1994.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Henning Grove (KF) Pia Kjærsgaard  

 (FP) Bilag To af udvalgets spørgsmål til justitsministeren og dennes svar herpå Spørgsmål 7:
»Hvad gøres der i dag for at hjælpe pædofile til at dæmpe deres  

 seksuelle lyster og dermed begrænse efterspørgslen efter børnepornografisk  

 materiale? Hvad vil man gøre fremover?» Svar:
 Justitsministeriet har som oplyst i den foreløbige besvarelse af 30.  

 november 1994 anmodet Sundhedsministeriet om bistand til at tilvejebringe de  

 ønskede oplysninger.
Sundhedsministeriet har den 8. december 1994 meddelt, at Sundhedsstyrelsen  

 i anledning af spørgsmålet har oplyst, at det efter Sundhedsstyrelsens  

 opfattelse sædvanligvis ikke er muligt at omstemme personer med såkaldte  

 abnorme seksuelle præferencer til såkaldt normal seksuel præference.
Dette  

 gælder også pædofile. »Seksuelle lyster« kan dæmpes med  

 antiandrogener, såkaldt kemisk kastration, der modsat kirurgisk kastration er  

 et såkaldt reversibelt indgreb.
De fleste pædofile vil dog antagelig vægre  

 sig imod behandling med antiandrogener, selv i kortere tid.
Muligheden for en  

 driftsafspænding ved hjælp af børnepornografi bliver ringere, såfremt det  

 aktuelle lovforslag vedtages.
 Det er endvidere Sundhedsstyrelsens vurdering, at behovet for adækvate  

 sexologiske behandlingsmuligheder efter al sandsynlighed vil øges, såfremt  

 lovforslaget vedtages.
 Sundhedsministeriet har supplerende oplyst, at der ikke i anledning af  

 lovforslaget er overvejelser om at iværksætte nye behandlingstilbud på det  

 pågældende område.
 Spørgsmål 21:
 »Ad svaret på spørgsmål 7 (L 38 - bilag 20).
Betyder Sundhedsstyrelsens svar, at Sundhedsstyrelsen advarer mod en  

 gennemførelse af forslaget?» Svar:
 Sundhedsstyrelsen har i anledning af spørgsmålet oplyst, at man i svaret  

 alene har påpeget de mulige konsekvenser, som en gennemførelse af  

 lovforslaget vil kunne få for den berørte persongruppe.
 Sundhedsstyrelsen har tilføjet, at denne problemstilling fremgår af  

 lovforslagets bemærkninger side 6.
 Efter min opfattelse er lovforslaget, som det foreligger efter  

 andenbehandlingen, udtryk for en afbalanceret løsning, der på den ene side  

 rammer billeder optaget i forbindelse med, at der er begået alvorlige  

 strafbare handlinger mod børn (1. pkt.), eller billeder af børn i andre groft  

 utugtige situationer (2. pkt.), mens besiddelsen af mindre grove billeder på  

 den anden side fortsat vil være tilladt og muligvis have en  

 kriminalitetsdæmpende effekt.
