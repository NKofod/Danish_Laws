Arbejdsmiljøklagenævnet fastholdt afgørelse med strakpåbud om at sikre, at der blev ført effektivt tilsyn med, at arbejdet med behandling af patienter med coronavirus blev udført sundhedsmæssigt fuldt forsvarligt (Arbejdets udførelse - smitterisiko - corona - lungemedicinsk afdeling -utilstrækkeligt tilsyn) Resume Arbejdsmiljøklagenævnet vurderede, at der på tilsynstidspunktet ikke blev ført effektivt tilsyn med, at arbejdet på afdelingen, der behandlede patienter med ny coronavirus, blev udført sundhedsmæssigt fuldt forsvarligt.
 Nævnet lagde vægt på, at opgaven med at sikre, at de mange og skiftende instruktioner om håndtering af smitte med ny coronavirus blev overholdt, ikke var formaliseret og ikke var en udspecificeret arbejdsopgave for den ansvarshavende.
 Nævnet lagde endvidere vægt på, at der ikke blev ført effektivt tilsyn med, om de ansatte ved udførelsen af deres arbejde havde mulighed for og faktisk fulgte og udførte arbejdet i henhold til den instruktion, de havde fået.
 Nævnet lagde desuden vægt på, at mere end 60 procent af de ansatte på afdelingen havde været testet positiv for coronavirus, hvilket var en væsentlig højere smitteprocent, end hvad man kunne forvente, henset til de iværksatte foranstaltninger til at imødegå mulighed for smitte.
Nævnet bemærkede, at det er ledelsens ansvar at sikre, at arbejdet udføres på en forsvarlig måde.
Ledelsen skal spørge ind til og besigtige, at de ansatte rent faktisk udfører arbejdet på en forsvarlig måde og føre kontrol med at planlagte foranstaltninger er egnede og mulige at bruge.
 Et mindretal på 5 af nævnets medlemmer fandt, at Arbejdsmiljøloven ikke indeholder hjemmel til, at Arbejdstilsynet kan træffe afgørelse om forebyggelse af generel risiko for sygdomssmitte i samfundet, hvorfor påbuddet skulle ophæves.
 Mindretallet fandt endvidere, at det konkrete arbejde ikke indebar en arbejdsbetinget erhvervsmæssig smitterisiko i henhold til § 13, nr. 4. Der kunne ikke afgives påbud eller på anden måde sanktioneres på grund af manglende overholdelse af anbefalinger.
Den konkrete afgørelse [Adressat udeladt] Afgørelsen er skrevet til [navn udeladt].
Afgørelsen er sendt til [navn udeladt], som repræsenterer [navn udeladt] i sagen.
Afgørelse I har klaget over Arbejdstilsynets afgørelse af den 26. maj 2020 om effektivt tilsyn.
 Arbejdsmiljøklagenævnet har nu afgjort sagen på møde den 23. februar 2021.
 Resultatet er:
  Arbejdsmiljøklagenævnet fastholder Arbejdstilsynets afgørelse af 26. maj 2020 med strakspåbud til jer om at sikre, at der føres effektivt tilsyn med, at arbejdet på [sted udeladt], der behandler patienter med ny coronavirus, udføres sundhedsmæssigt fuldt forsvarligt.
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at der på tilsynstidspunktet ikke blev ført effektivt tilsyn med, at arbejdet på [sted udeladt], der behandlede patienter med ny coronavirus, blev udført sundhedsmæssigt fuldt forsvarligt.
Hvad er afgørende for resultatet Nævnet lægger vægt på, at det ved tilsynsbesøget blev oplyst, at opgaven med at sikre, at de mange og skiftende instruktioner om håndtering af smitte med ny coronavirus blev overholdt, ikke var formaliseret eller en udspecificeret arbejdsopgave for den ansvarshavende sygeplejerske eller andre ledelsesrepræsentanter, men at ledelsen havde påtalt uhensigtsmæssigheder i dagtimerne.
 Ledelsen oplyste, at de sikrede sig, at instruktionerne blev fulgt ved, at vi er hinandens hjælpere, at alle har en egeninteresse i at passe på sig selv, og at de har en god spørgekultur i afsnittet.
 Nævnet lægger endvidere vægt på, at der ikke blev ført effektivt tilsyn med, om de ansatte ved udførelsen af deres arbejde havde mulighed for og faktisk fulgte og udførte arbejdet i henhold til den instruktion, de havde fået om blandt andet på-og aftagning af hjælpemidler, antal af ansatte i arbejdsrum og afstandskrav, færden i fællesarealer, opdeling i mindre teams mm.
 Ledelsen oplyste, at det stillede store krav til de ansattes adfærd, herunder at holde afstand til hinanden samt korrekt på- og aftagning af værnemidler.
 Nævnet lægger desuden vægt på, at mere end 60 procent af de ansatte på afdelingen havde været testet positiv for coronavirus, hvilket var en væsentlig højere smitteprocent end, hvad man kunne forvente henset til de iværksatte foranstaltninger til at imødegå mulighed for smitte.
 Nævnet lægger til grund, at der på tilsynstidspunktet var udbrud af coronavirus i Danmark.
 Nævnet lægger endvidere til grund, at afdelingen behandlede patienter, der var testet positiv for ny coronavirus.
Der er tale om en meget smitsom sygdom, der smitter ved dråbe smittesmitte og kontaktsmitte.
De ansatte udførte arbejdsopgaver meget tæt på plejekrævende og hostende patienter.
En del af arbejdsopgaverne tæt på patienterne var aerosoldannende.
 I klagen er det bl.a. anført, at I på tilsynstidspunktet havde truffet effektive foranstaltninger og sikret, at der blev ført effektivt tilsyn hermed.
Det er endvidere anført, at der ikke var grundlag for at konkludere, at der ikke blev ført effektivt tilsyn med, at arbejdet blev udført sikkerheds- og sundhedsmæssigt fuldt forsvarligt i henhold til Arbejdsmiljølovens krav.
Der havde på tidspunktet for Arbejdstilsynets afgørelse ikke været arbejdssituationer, som ledelsen burde have grebet ind over for.
 Der havde hele tiden været en leder eller en repræsentant for denne til stede på afdelingen til at føre tilsyn med, at arbejdet blev udført sikkerheds- og sundhedsmæssigt fuldt forsvarlig, og der havde således på intet tidspunkt været ansatte på arbejde uden at have en leder/ansvarshavende, de kunne søge rådgivning eller supervision hos.
Det kan ikke føre til et andet resultat.
Nævnet henviser til begrundelsen ovenfor og Arbejdstilsynets udtalelse af 13. juli 2020.
Det er ledelsens ansvar at sikre, at arbejdet udføres på en forsvarlig måde.
Ledelsen skal spørge ind til og besigtige, at de ansatte rent faktisk udfører arbejdet på en forsvarlig måde og føre kontrol med at planlagte foranstaltninger er egnede og mulige at bruge.
 Der var endvidere tale om en ny og anderledes situation, hvilket stiller større krav i forhold til at føre et effektivt tilsyn.
Om reglerne Det følger af Arbejdsmiljøloven, at arbejdet skal planlægges, tilrettelægges og udføres, så det sikkerheds- og sundhedsmæssigt er fuldt forsvarligt.
 Det følger desuden af loven, at arbejdsgiveren skal sørge for, at der føres effektivt tilsyn med, at arbejdet udføres sikkerheds- og sundhedsmæssigt forsvarligt.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et flertal på 6 ud af nævnets 11 stemmeberettigede medlemmer.
 Et mindretal på 5 af nævnets medlemmer finder, at Arbejdsmiljøloven ikke indeholder hjemmel til, at Arbejdstilsynet kan træffe afgørelse om forebyggelse af generel risiko for sygdomssmitte i samfundet, hvorfor påbuddet skal ophæves.
 Mindretallet finder endvidere, at det konkrete arbejde ikke indebærer en arbejdsbetinget erhvervsmæssig smitterisiko i henhold til § 13, nr. 4.
 Der kan ikke afgives påbud eller på anden måde sanktioneres på grund af manglende overholdelse af anbefalinger.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om arbejdet udførelse  § 38, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om tilsyn med arbejdet  § 16, i lov om arbejdsmiljø, jf. lovbekendtgørelse nr. 674 af 25. maj 2020.
Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Adressat udeladt] [Adressat udeladt] Lovuddrag Bekendtgørelse nr. 674 af 25. maj 2020 af lov om arbejdsmiljø Kapitel 4 Almindelige pligter § 16. Arbejdsgiveren skal sørge for, at der føres effektivt tilsyn med, at arbejdet udføres sikkerheds- og sundhedsmæssigt forsvarligt.
Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
