Definition (§ 1) Et medlem anses normalt for at arbejde på nedsat tid, når den ugentlige  

 arbejdstid er mindre end, hvad der ifølge overenskomst er gældende inden for  

 området, og medlemmet samtidig står tilmeldt arbejdsformidlingen som  

 arbejdssøgende.
 Da dagpengeudbetalingen opgøres ugevis, medfører det, at et medlem, som i  

 løbet af en uge påbegynder eller afslutter et arbejdsforhold, i den  

 pågældende uge anses for at have arbejdet på nedsat tid.
Fradrag m.v. (§ 2) Som hovedregel medfører udført arbejde i en ledighedsperiode fradrag i  

 forhold til den medgåede tid til arbejdets udførelse.
 Den medgåede tid skal derfor anføres på dagpengekortet for det tidspunkt,  

 hvor arbejdet er udført.
I visse tilfælde, f.eks. ved undervisningsvirksomhed, er der i  

 timebetalingen indregnet vederlag for forberedelse.
En sådan forberedelsestid  

 medfører fradrag på samme måde som den egentlige undervisningstid, idet der  

 sker belægning af dagpengekortet efter beregning af timetallet med en nærmere  

 fastsat omregningsfaktor i henhold til overenskomsten.
 Har arbejdet en sådan karakter, at den medgåede tid ikke eller kun  

 vanskeligt lader sig kontrollere, sker fradrag i almindelighed efter  

 forholdet mellem indtægtens størrelse og den gældende omregningssats.
 Dette gælder således ofte for honorarer for visse tjenesteydelser, f.eks.  

 oversættelsesarbejde, freelancevirksomhed og lignende.
 Indtægten omsættes i disse tilfælde til timer efter følgende formel:
Indtægt --------------------------- = timer omregningssats (timesats) Såfremt der med indtægtens opnåelse har været forbundet dokumenteret  

 nødvendige udgifter, der godkendes som fradragsberettigede af  

 skattemyndighederne, foretages fradrag af disse, således at kun medlemmets  

 nettoindtægt påvirker dagpengeberegningen, idet der dog altid som minimum  

 skal fradrages det faktiske antal timer.
 I en del tilfælde, f.eks. hvor den medgåede arbejdstid vanskeligt kan  

 konstateres, eller hvor arbejdsindtægtens størrelse er meget varierende, sker  

 belægningen af dagpengekortet ud fra særlige hensyn til arbejdets karakter.
 F.eks. belægges dage, på hvilke medlemmer under særkontrolforanstaltninger  

 (lønarbejdende fiskere, lastoptagere af fisk, eksportchauffører m.v.) har  

 haft en indtjening på under et fastlagt beløb svarende til 8 gange den  

 gældende omregningssats, ifølge praksis med 8 timer, medens der i øvrigt sker  

 omregning til et større antal arbejdstimer.
For medlemmer, der helt eller delvist aflønnes på provisionsbasis, og som  

 i øvrigt opfylder betingelserne for at få dagpenge, herunder rådighedskravet,  

 belægges arbejdsdage, hvor der arbejdes med mindre end 8 timer - under hensyn  

 til arbejdets karakter - supplerende op til 8 timer.
Arbejdes der mere end 8  

 timer, belægges med det faktiske timetal.
Tilsvarende gælder eksempelvis for  

 hyrevognschauffører.
 Beskæftigelse på overenskomstmæssig fastlagt weekendhold(12 timer lørdag +  

 12 timer søndag), og som ifølge overenskomsten anses for en normal  

 arbejdsuge, betragtes som fuld beskæftigelse, således at dagpengekortet i en  

 uge belægges med 40 timer.
 Som hovedregel belægges dagpengekortet for en hel dag med 8 timer.
I særlige tilfælde, f.eks. hvor der normalt arbejdes mere end 8 timer om  

 dagen, vil der dog skulle ske belægning med et større antal timer.
I tilfælde  

 af sygdom på en sådan dag, hvor medlemmet modtager sygeløn for mere end 8  

 timer, belægges dagpengekortet med det større antal timer.
 Endvidere kan henvises til eksemplet vedrørende weekendarbejde.
Søgnehelligdage (§ 3) Det er en betingelse for udbetaling af dagpenge for søgnehelligdage, at  

 der foreligger ledighed svarende til en normal arbejdsuge, enten før eller  

 efter helligdagen(e). Arbejdsfordeling eller virksomhedslukning på grund af  

 ferie betragtes ikke som ledighed.
 Perioder, hvori der under ledighed forekommer sygdom, ferie eller  

 kursusdeltagelse, betragtes i denne forbindelse som ledighed.
 Søgnehelligdage ved jul og påske betragtes som en helhed, således at  

 betingelserne for udbetaling af dagpenge for disse dage skal være opfyldt  

 enten forud for den første helligdag eller efter den sidste helligdag.
 Såfremt der i perioden forekommer beskæftigelse, der har karakter af  

 egentligt lønarbejde, kan der ikke udbetales søgnehelligdagsdagpenge,  

 hvorimod bibeskæftigelse samt belægning af dagpengekortet som følge af  

 timeoverførsel, arbejdsfri indtægter eller borgerlige ombud o.lign. ikke  

 afbryder ledige perioder omkring søgnehelligdagen(e).
 Delvist arbejde på søgnehelligdage udelukker ikke retten til at oppebære  

 supplerende dagpenge for den/de pågældende dage.
 Grundlovsdag betragtes i relation til udbetaling af dagpenge for  

 søgnehelligdage som 1/2 søgnehelligdag.
 Udbetaling af en opsparet søgnehelligdagsbetaling er uden betydning for  

 retten til dagpenge for søgnehelligdage.
 Undtagelsen i § 3, stk. 3 vedrører ikke faglige områder, hvor man  

 som udgangspunkt opererer med en normal 5-dages uge, men ifølge  

 overenskomsten er forpligtet til at udføre arbejde også i weekender og på  

 søgnehelligdage/helligdage mod at man senere afspadserer og/eller oppebærer  

 tillæg til den normale løn.
 Afsnittet vedrører medlemmer af arbejdsløshedskasser, hvor man  

 traditionelt og ifølge overenskomst principielt betragter alle ugens dage som  

 ligestillede.
 Dette er f.eks. tilfældet med Tjenernes Arbejdsløshedskasse,  

 Gastronomernes Arbejdsløshedskasse, Hotel- og Restaurationspersonalets  

 Arbejdsløshedskasse og Musikernes og Artisternes Arbejdsløshedskasse.
Vejrlig (§ 4) Vejrligsledighed omfatter tilfælde, hvor arbejdet indstilles eller ikke  

 kommer i gang som følge af dårligt vejr.
 Arbejdsstandsning, der f.eks. skyldes varme eller omfatter medlemmer, der  

 er beskæftiget indendørs, vil som følge heraf ikke kunne betragtes som  

 vejrligsledighed.
 Det er en betingelse for udbetaling af dagpenge i forbindelse med  

 vejrligsledighed, at der på dagpengekortet fra første ledige dag anføres et  

 »V« ud for de enkelte dage, ligesom der skal påføres det antal  

 timer, der evt. måtte være arbejdet, eller hvor der er udbetalt løn for  

 ventetid.
 Medlemmer, som forgæves giver møde på arbejdspladsen og modtager  

 erstatning for indtil 2 timer, kan som hidtil holde disse timer uden for  

 dagpengeordningen, såfremt arbejdet ikke kan igangsættes, og der straks ved  

 arbejdstidens begyndelse sker hjemsendelse (eller ikke ansættelse).
 Det er endvidere en betingelse, at arbejdsgiveren eller den han bemyndiger  

 dertil i rubrikken »arbejdsgiverens navn og adresse« ud for  

samtlige vejrligsdage sætter sin underskrift som attestation på, at  

 der ikke har kunnet arbejdes de pågældende dage.
 Der kan i øvrigt ikke udbetales dagpenge for vejrligsdage i forbindelse  

 med arbejde, der udføres uden for landets grænser, medmindre der arbejdes for  

 en dansk arbejdsgiver og medlemmet hver dag efter arbejdstids ophør vender  

 tilbage til sin bopæl i Danmark.
Arbejdsfordelingsordning (§§ 5-6) En arbejdsfordelingsordning er en ordning, hvorved den overenskomstmæssige  

 arbejdstid i en begrænset periode er nedsat, uden at de pågældende  

 medarbejdere er afskedigede.
En sådan ordning er bl.a. karakteristisk ved, at  

 medlemmerne i hele perioden fortsat er ansat i virksomheden, også selv om  

 ordningen medfører en samlet lukning i et antal uger.
Formålet med arbejdsfordeling er i den omhandlede periode at undgå  

 afskedigelser.
Såfremt der alligevel i perioden finder afskedigelser sted  

 blandt de omfattede personer, bortfalder arbejdsfordelingsordningen og dermed  

 retten til supplerende dagpenge for de omfattede personer.
En arbejdsfordelingsordning, der er aftalt i overensstemmelse med  

 bekendtgørelsens regler, medfører at et medlem opnår ret til supplerende  

 dagpenge for de dage, hvor der som følge af fordelingen ikke arbejdes.
Det  

 skal understreges at de almindelige betingelser for ret til dagpenge i øvrigt  

 skal være opfyldt, idet medlemmet ikke i kraft af fordelingsordningen opnår  

 nogen yderligere ret til dagpenge end efter lovgivningens almindelige regler.  

 Et deltidsforsikret medlem med mindst 15 timers arbejde om ugen vil således  

 ikke kunne oppebære supplerende dagpenge i mere end 13 uger inden for 12  

 måneder, uanset en eventuel fordelingsordning måtte løbe over en længere  

 periode.
Når en fordelingsordning skal opfylde visse betingelser betyder dette  

 omvendt, at såfremt den er aftalt i strid med bekendtgørelsens regler, mister  

 de pågældende medlemmer retten til supplerende dagpenge for den omhandlede  

 periode.
Da en fordelingsordning er en ændring af ansættelsesforholdet,  

 betyder dette endvidere at dagpengeretten på funktionærlovsområdet tidligst  

 kan indtræde, når det individuelle varsel, der gælder for sådanne ændringer,  

 er udløbet.
En fordelingsordning på under 13 uger skal anmeldes til  

 arbejdsformidlingen så hurtigt som muligt og senest 1 uge før den planlagte  

 begyndelsesdato.
Anmeldelsen skal foretages på en af arbejdsdirektøren  

 godkendt blanket og skal indeholde oplysninger om de af fordelingsordningen  

 omfattede personer med angivelse af navn, personnummer samt hvilken kasse, de  

 er medlem af.
Kopi af anmeldelsen sendes af arbejdsformidlingen til den eller  

 de berørte arbejdsløshedskasser.
En ordning, der forventes at vare ud over 13 uger eller forlænges  

 herudover, skal godkendes af arbejdsmarkedsnævnet for så vidt angår den  

 overskydende periode.
Begæring om godkendelse skal fremsættes senest 4 uger  

 inden fordelingsordningens eller forlængelsens ikrafttræden.
I særlige tilfælde kan et medlem have ret til supplerende dagpenge, uanset  

 en fordelingsordning ikke omfatter en hel virksomhed eller en hel enhed  

 heraf.
Når der foreligger særlige driftsmæssige eller faglige grunde, og der  

 i øvrigt er enighed om ordningen, kan denne godkendes af  

 arbejdsmarkedsnævnet, efter de samme regler som ovenfor nævnt.
 Hvor en virksomhed med en godkendt arbejdsfordelingsordning uforudset får  

 et korterevarende behov for arbejdskraft, medregnes en sådan periode med mere  

 beskæftigelse end forudsat i fordelingsordningen i arbejdsfordelingsperioden,  

 medmindre arbejdsfordelingsordningen forinden er afmeldt til  

 arbejdsformidlingen.
 Ved en afmelding skal det angives, om afbrydelsen af  

 arbejdsfordelingsordningen er af midlertidig karakter.
Dagpengesats (§ 7-8) I det omfang et medlem vil være berettiget til at få udbetalt supplerende  

 dagpenge i en uge, kan disse højst udbetales efter den sats, der er gældende  

 for nyuddannede.
Beregning af supplerende dagpenge opgøres for een uge ad gangen.
Dette  

 indebærer for kasser med 14-dages eller månedsdagpengekort, at det for en  

 udbetalingsperiode kan blive nødvendigt at udbetale supplerende dagpenge med  

 een sats og fulde dagpenge med en anden sats.
Det kan forekomme, at et medlem må anses for at arbejde på nedsat tid og  

 dermed må ligestilles med medlemmer, der modtager supplerende dagpenge,  

 uanset der i den enkelte uge ikke forekommer beskæftigelse.
Dette vil være  

 tilfældet ved arbejdsfordeling, turnusarbejde samt andre lignende tilfælde,  

 hvor der ifølge vagtskema arbejdes periodevis.
 Ved spørgsmålet om, hvilken dagpengesats der skal benyttes i den enkelte  

 uge, vil det være afgørende, om der på dagpengekortet er påført timer som  

 følge af lønarbejde, og dette arbejde har karakter af hovedbeskæftigelse.
I tilfælde, hvor der således udelukkende sker fradrag i dagpengene på  

 baggrund af andet end lønarbejde i den pågældende uge, anvendes satsen for  

 nyuddannede ikke.
Dette gælder f.eks. i tilfælde, hvor der sker  

 timeoverførsel fra den forudgående uge, samt hvor bibeskæftigelse eller  

 arbejdsfri indtægter, f.eks. pensioner, medfører fradrag i dagpengene.
 Endvidere vil fradrag som følge af ferie, sygdom, borgerligt ombud eller  

 aktiviteter, der udføres i det offentliges interesse, ikke i sig selv  

 medføre, at dagpenge skal udbetales efter satsen for nyuddannede.
Ad bibeskæftigelse (§§ 3 og 7) Ved bedømmelsen af, om et medlem er berettiget til dagpenge for  

 søgnehelligdage, eller hvorvidt supplerende dagpenge skal udbetales efter  

 dimittendsatsen, er det ovenfor anført, at bibeskæftigelse i sig selv ikke  

 har indflydelse herpå.
 Det er derfor nødvendigt at præcisere, hvad der i denne forbindelse kan  

 anses for bibeskæftigelse, idet bemærkes, at der ikke herved er taget  

 stilling til bibeskæftigelse i forhold til andre områder inden for  

 arbejdsløshedsloven.
 Bibeskæftigelse er karakteristisk ved, at der typisk er tale om  

 beskæftigelse, som et medlem løbende har kunnet passe samtidig med at have  

 haft arbejde i normalt omfang, og det må derfor forudsættes, at medlemmet i  

 tilfælde af ledighed fra hovedbeskæftigelsen fortsat er arbejdssøgende og til  

 rådighed i normalt omfang.
 Der er således tale om en beskæftigelse af et meget ringe omfang og af en  

 sådan karakter, at det ikke vil kunne udbydes som hovedbeskæftigelse.
 Ved bibeskæftigelse er der i første række tænkt på f.eks. viceværter  

 (fritids) kirkesangere fritidskasserere formænd for vandværker o.lign.  

 kontrollører foreningsaktiviteter (der medfører fradrag) herunder fagligt  

 arbejde, hvor der udbetales erstatning for tabt arbejdsfortjeneste. brandmænd  

 (frivillige) borgerlige ombud.
 Derudover kan der inden for de enkelte fag være beskæftigelse, som har  

 samme karakter som ovenfor.
Ved afgrænsningen af, hvad der er bibeskæftigelse eller ej, må der bl.a.  

 tages udgangspunkt i det ovenfor nævnte.
Det er således ikke afgørende om  

 beskæftigelsen er inden for samme faglige område som hovedbeskæftigelsen, men  

 snarere om beskæftigelsen konkret vil kunne udbydes som hovedbeskæftigelse,  

 og om den er forenelig med et fuldtidsjob.
Det skal understreges, at der inden for de traditionelle  

 lønmodtagerområder ikke kan forekomme bibeskæftigelse af samme karakter som  

 hovedbeskæftigelsen.
En arbejdsløs murer, der har murerarbejde om aftenen  

 eller i weekenderne vil således ikke kunne kalde dette for bibeskæftigelse,  

 uanset han tidligere har kunnet have dette sideløbende med fuld  

 beskæftigelse.
Der vil i sådanne tilfælde ikke være tale om arbejde, der kun  

 kan udbydes som bibeskæftigelse, men derimod om typisk fuldtidsarbejde, omend  

 på nedsat tid.
 I en række andre situationer vil det normalt være klart, hvorvidt en  

 beskæftigelse kan karakteriseres som bibeskæftigelse eller  

 hovedbeskæftigelse.
 I visse tilfælde kan det imidlertid være vanskeligt at afgrænse, navnlig  

 når beskæftigelsen er inden for samme faglige område som hovedbeskæftigelsen.  

 Dette kan for eksempel være tilfældet ved foredragsvirksomhed,  

 skribentvirksomhed samt andre enkeltstående opgaver, hvor medlemmet på grund  

 af en bestemt faglig viden medvirker ved f.eks. radioudsendelser,  

 boganmeldelser, tolke- og oversættelsesarbejde samt andre lignende opgaver,  

 der efter forholdets natur kun kan udbydes som bibeskæftigelse.
Selv om medlemmet måske har en form for fast ansættelse inden for sit  

 faglige område, kan dette i særlige tilfælde også blive betragtet som  

 bibeskæftigelse.
Dette kan f.eks. være tilfældet ved deltagelse i  

 rådgivningsarbejde, hvor en fast åbningstid eller andre forhold sætter en  

 naturlig, lav grænse for arbejdets omfang (i modsætning til kassedamen, der  

 arbejder hver lørdag eller taxichaufføren, som ofte selv varierer  

 arbejdstiden).
 Administrationen af disse regler forudsætter, at arbejdsløshedskassen nøje  

 følger udviklingen i bibeskæftigelsens omfang for det enkelte medlem, især  

 hvis bibeskæftigelsen varigt antager et større omfang.
Begrænsning i dagpengeretten (§§ 9-10) Reglen om mindsteudbetaling af dagpenge medfører, at hvor der på  

 dagpengekortet er foretaget belægning med timer som følge af overgang til  

 efterløn, udbetaling af sygedagpenge, kursusgodtgørelse eller  

 feriepenge/feriedagpenge, bortfalder dagpengene for een uge, såfremt de udgør  

 et mindre beløb end dagpenge for 8 timer, når der er tale om  

 fuldtidsforsikrede medlemmer.
For deltidsforsikrede medlemmer bortfalder  

 dagpengene, såfremt de udgør et mindre beløb end dagpenge for et timetal, der  

 svarer til 1/5 af medlemmets gennemsnitlige arbejdstid før ledigheden.
 I alle andre tilfælde medfører reglen om mindsteudbetaling af dagpenge for  

 fuldtidsforsikrede medlemmer, at der ikke vil kunne udbetales supplerende  

 dagpenge, når disse udgør et beløb, der er mindre end dagpenge for 10 timer  

 (1/4 af fuld sædvanlig arbejdstid) og for deltidsforsikrede, når de udgør et  

 mindre beløb end dagpenge for et timetal, der svarer til 1/4 af den  

 gennemsnitlige ugentlige arbejdtid.
Eks.: Et deltidsforsikret medlem har hidtil arbejdet 28 timer pr. uge og  

 får herefter en beskæftigelse på 24 timer pr. uge.
Der vil ikke kunne  

 udbetales supplerende dagpenge, idet nedgangen på 4 timer er mindre end 1/4  

 af den gennnemsnitlige arbejdstid før ledigheden.
 Såfremt arbejdstiden var blevet nedsat til 21 timer vil der kunne  

 udbetales supplerende dagpenge, idet nedgangen på 7 timer netop svarer til  

 1/4.
 Bestemmelsen om en tidsmæssig begrænsning i deltidsforsikrede medlemmers  

 ret til supplerende dagpenge omfatter medlemmer, hvis ugentlige arbejdstid  

 nedsættes enten hos den samme arbejdsgiver, eller - eventuelt efter en  

 ledighedsperiode - hos en ny arbejdsgiver på nedsat tid.
Inden for en 12 måneders periode kan der kun udbetales supplerende  

 dagpenge i 13 uger.
Kun uger i hvilke der er udbetalt dagpenge, og hvor  

 medlemmet har været beskæftiget i mindst 15 timer indgår.
 Derimod medregnes uger, hvor antallet af timer kommer op på 15 eller  

 derover på grund af timeoverførsel, eller på grund af andet end lønarbejde,  

 f.eks. selvstændigt bierhverv eller borgerligt ombud m.v., ikke i de 13 uger.
 Såfremt et medlem, uden at være tilmeldt arbejdsformidlingen, opnår  

 uafbrudt beskæftigelse i mindst 13 uger, men med et gennemsnitligt ugentligt  

 timetal, der er mindre end det var før ledighedens indtræden, vil medlemmet  

 umiddelbart herefter få ret til supplerende dagpenge i forhold til det nye  

 timetal, såfremt der sker en arbejdstidsnedsættelse.
Forskellige bestemmelser (§§ 11-14) Reglerne om udbetaling af supplerende dagpenge forudsætter, at et medlem i  

 øvrigt opfylder de almindelige betingelser for dagpenge, herunder at  

 medlemmet er tilmeldt arbejdsformidlingen som arbejdssøgende og i  

 ledighedsperioder opretholder kontakt med kontoret.
 Medlemmet må endvidere ikke være faldet for arbejdskravene i lovens § 55  

 og § 72, ligesom medlemmet må opfylde de almindelige rådighedsbetingelser,  

 hvilket bl.a. indebærer at der for fuldtidsforsikrede medlemmer, der ønsker  

 at oppebære supplerende dagpenge, skal foreligge frigørelsesattest, såfremt  

 ansættelsen indebærer et opsigelsesvarsel fra medlemmets side.
