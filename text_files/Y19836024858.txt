 Et postordrefirma fremsendte rykkerskrivelser til forbrugere, der ikke  

 havde indløst bestilte forsendelser, uagtet forbrugere i henhold til lov om  

 visse forbrugeraftaler § 11 kan udnytte sin fortrydelsesret ved postordrekøb  

 ved at undlade at indløse forsendelsen.
 Forbrugerombudsmanden udtalte, at firmaets rykkerskrivelser var  

 vildledende, urigtige og urimeligt mangelfulde og i strid med  

 markedsføringslovens § 2, stk. 1. Fremsendelsen af dem under de foreliggende  

 omstændigheder måtte desuden anses som utilbørlig og i strid med § 2, stk. 3.
 Uberettiget udsendelse og vildledende udformning af  

 rykkerskrivelser.
 Et firma, der sælger frimærker pr. postordre, fremsendte til forbrugere,  

 som ikke indløste bestilte forsendelser, en rykkerskrivelse med følgende  

 indhold:
 »Vedrørende Deres ordre, som i henhold til vore betalingsbetingelser  

 blev fremsendt til Dem pr. postopkrævning.
Desværre har vi modtaget denne forsendelse retur uindløst.
Vi formoder,  

 dette skyldes en fejl fra Deres side, og da Deres bestilling anses som  

 bindende, henstiller vi venligst til Dem om inden 7 dage fra ovennævnte dato  

 at indsende betalingen på vedlagte giroblanket, eller check, hvorefter  

 forsendelsen bliver tilsendt Dem omgående.
 Beløbet for Deres ordre andrager følgende:
Dette beløb imødeser vi venligst indbetalt inden 7 dage.«» FO modtog en klage fra en forbruger, der havde modtaget denne  

 rykkerskrivelse.
Kapitel 4 i lov om visse forbrugeraftaler indeholder regler om køberens  

 fortrydelsesret ved postordresalg.
I henhold til lovens § 11 kunne køberen i  

 denne sag have brugt sin fortrydelsesret ved at undlade at modtage efter  

 indløse sælgerens forsendelse.
 På den baggrund udtalte FO, at ovennævnte rykkerskrivelses angivelser om,  

 at køberens bestilling ansås som bindende m.v., var urigtige, vildledende og  

 urimeligt mangelfulde og i strid med markedsføringslovens § 2, stk. 1.  

 Fremsendelse af rykkerformularen under de foreliggende omstændigheder måtte  

 endvidere anses som en vildledende fremgangsmåde, som var utilbørlig og i  

 strid med markedsføringslovens § 2, stk. 3.
 På FO's anmodning bekræftede firmaet, at den pågældende rykkerskrivelse  

 ikke fremover ville blive benyttet.
 (* 1) Offentliggjort i Forbrugerombudsmandens Årsberetning 1983, side 26.
