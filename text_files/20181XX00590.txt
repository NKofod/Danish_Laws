Skriftlig fremsættelse (31. januar 2019) Ældreministeren (Thyra Frank):
 Herved tillader jeg mig for Folketinget at fremsætte:
Forslag til lov om ændring af lov om social service (Målretning af de forebyggende hjemmebesøg) (Lovforslag nr.
L 148) Lovforslaget skal understøtte regeringens fokus på at bekæmpe ensomhed blandt ældre.
Formålet med forslaget er således at styrke kommunernes forebyggende indsats i forhold til de ældre, som er udsatte i overgangen fra arbejdsliv til pension.
Det er især ældre, som bor alene, der kan være i risiko for isolation og ensomhed.
Ensomhed kan både have store menneskelige og samfundsmæssige konsekvenser.
Med lovforslaget foreslås derfor, at kommunalbestyrelsen skal tilbyde et forebyggende hjemmebesøg til alle borgere, som bor alene i kommunen, i deres fyldte 70. år.
Til gengæld skal kommunalbestyrelsen herefter udelukkende forpligtes til at tilbyde ældre i det fyldte 81. år et forebyggende hjemmebesøg, hvis de er i risiko for nedsat social, psykisk eller fysisk funktionsevne.
Kommunalbestyrelsen skal derudover som hidtil tilbyde et forebyggende hjemmebesøg til alle borgere, som bor i kommunen, i deres fyldte 75. år, i deres fyldte 80. år og hvert år fra de er fyldt 82 år.
Kommunalbestyrelsen skal også fortsat tilbyde forebyggende hjemmebesøg efter behov til ældre borgere, som er i særlig risiko for at få nedsat social, psykisk eller fysisk funktionsevne.
 Lovændringen skal ses som en tilføjelse til den eksisterende ordning, hvor tilbuddet om et forebyggende hjemmebesøg anvendes til at identificere eventuelle problemer hos den ældre, yde råd og vejledning, forebygge svækkelse og mistrivsel mv. og henvise til forskellige forebyggende og aktiverende tilbud i frivilligt eller kommunalt regi.
 Formålet med de forebyggende hjemmebesøg er således med lovforslaget uændret, og det vil fortsat være kommunalbestyrelsen, der træffer beslutning om tilrettelæggelsen og administrationen af ordningen om de forebyggende hjemmebesøg.
 Det foreslås, at lovforslaget træder i kraft den 1. juli 2019.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
