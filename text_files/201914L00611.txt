Betænkning afgivet af Erhvervsudvalget den 25. marts 2020 Betænkning over Forslag til lov om ændring af lov om en rejsegarantifond (Udvidet dækningsområde for Rejsegarantifonden i ekstraordinære situationer) [af erhvervsministeren (Simon Kollerup)]:
1. Ændringsforslag Erhvervsministeren har stillet 4 ændringsforslag til lovforslaget.
2. Dispensation fra Folketingets forretningsorden Udvalget indstiller, at der dispenseres fra bestemmelsen i Folketingets forretningsordens § 8 a, stk. 2, om, at der skal gå 2 dage fra offentliggørelsen af betænkningen, til lovforslaget kommer til 2. behandling, fra bestemmelsen i § 13, stk. 1, således at 3. behandling kan finde sted tidligere end 2 dage efter 2. behandling, og fra bestemmelsen i § 13, stk. 1, om, at der skal gå 30 dage fra lovforslagets fremsættelse, til det kan vedtages ved 3. behandling.
3. Indstillinger Udvalget indstiller lovforslaget til vedtagelse med de stillede ændringsforslag.
 Nye Borgerlige, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
4. Politiske bemærkninger Udvalget I forlængelse af erhvervsministerens svar på spørgsmål 3 konstaterer udvalget, at det er positivt, at lovforslaget med ministerens ændringsforslag nu også kan omfatte coronarelaterede aflyste rejser før den 13. marts 2020. Dette skal afgrænses i det udmøntende arbejde.
Udvalget mener, at afgrænsningen bør foregå med udgangspunkt i Udenrigsministeriets rejsevejledninger, hvori coronavirus/covid-19 angives som årsag til, at Udenrigsministeriet fraråder at rejse.
Tidspunktet for ikrafttrædelsen af frarådelsen af rejser til de pågældende destinationer vil fremgå af rejsevejledningen.
Dermed kan man afgrænse både destinationer og tidsperiode, der måtte være dækningsberettigede, for så vidt angår annullerede/afbestilte eller afbrudte rejser.
Enhedslisten Enhedslisten støtter lovforslagets formål om at afbøde konkurser i rejsebranchen.
Det er isoleret set en god idé. Langt hen ad vejen sikrer man på den måde ikke bare rejsebranchens, men også forbrugernes beskyttelse.
Men eftersom hovedformålet med lovforslaget er at holde hånden under rejseselskaberne, hvor udgiftsbelastningen er størst, kommer forbrugerbeskyttelsen alt andet lige i anden række.
Hvor forbrugerne beskyttes, sker det som konsekvens af, at rejseselskaberne kompenseres.
Det betyder imidlertid, at der vil være tilfælde, hvor forbrugerne ikke tilgodeses, fordi rejseselskabet ikke er konkurstruet.
Aktuelt ser vi eksempler på dette, hvor forbrugeren oplever en afbrudt rejseramme forårsaget af coronakrisen.
Dette hul vil belaste f.eks. studerende på pensumbestemte studierejser, som på et senere tidspunkt på den anden side af coronakrisen vil være nødt til at betale for en ny studierejse.
Omfanget af problemet for studerende og andre rejsende kunne man kortlægge ved at rette henvendelse til Dansk Rejsebureau Forening og Dansk Studie Center.
Enhedslisten så gerne, at man med lovforslaget havde sidestillet rejsebranchens og forbrugernes sikkerhed, og Enhedslisten vil fremadrettet holde øje med, hvor mange forbrugere der falder uden for hjælpens dækning med henblik på at opnå bagudrettet refusion for sådanne forbrugere.
Uffe Elbæk (UFG) Medlem af udvalget Uffe Elbæk (UFG) bakker op om den foreslåede udvidelse af Rejsegarantifondens anvendelsesområder.
Men på sigt bør der ved fremadrettede erhvervsstøttepakker stilles kvalitative krav om, at disse understøtter den grønne omstilling af Danmark.
Dette gælder også i forhold til turist- og rejsebranchen.
5. Ændringsforslag med bemærkninger Ændringsforslag Til § 1 Af erhvervsministeren, tiltrådt af udvalget:
 1) I det under nr. 2 foreslåede kapitel 2 a udgår i § 7 a, stk. 1, 1. pkt., »og 2 b«, og efter »ekstraordinære situationer« indsættes: », der påvirker væsentlige dele af rejsebranchen«.
[Lovteknisk korrektion og præcisering af lovens anvendelsesområde] 2) I det under nr. 2 foreslåede kapitel 2 a affattes § 7 b, stk. 2, således:
»Stk. 2. Statens udbetalinger under statsgarantien skal tilbagebetales af Rejsegarantifonden tillige med en forrentning svarende til en rente og med vilkår fastsat i henhold til Europa-Kommissionens godkendelse i henhold til statsstøttereglerne.
Renten tilskrives ved hvert kalenderårs udløb.« [Præcisering af tilbagebetalingsforpligtelse] 3) I det under nr. 2 foreslåede kapitel 2 a affattes § 7 c, stk. 4, nr. 4, således:
»4) Rejseudbyderen eller formidleren for en udenlandsk rejsearrangør begrænser aktivt sine aktiviteter, så omsætningen falder til under 50 pct. i forhold til 2019.« [Præcisering af kriterier for bestemmelsens anvendelsesområde] Til § 2 4) Stk. 2 affattes således:
»Stk. 2. Erhvervsministeren evaluerer loven 1 år efter lovens ikrafttræden.« [Lovteknisk korrektion og indførelse af evalueringsbestemmelse] Bemærkninger Til nr. 1 Der er tale om en lovteknisk korrektion, idet den foreslåede ordning ikke omfatter sammensatte rejsearrangementer, som defineres i § 2 b i den gældende lov om en rejsegarantifond.
Med ændringsforslaget fjernes henvisningen til § 2 b.
Baggrunden er, at det følger af pakkerejselovens § 15, stk. 2 og 3, at en rejsende kan afbestille sin pakkerejse, hvis der indtræffer ekstraordinære omstændigheder, som væsentligt berører leveringen af pakkerejsen.
Den rejsende skal have betalte beløb refunderet inden 14 dage.
Tilsvarende gælder, hvis pakkerejsen annulleres af rejseudbyderen.
Det samme gør sig ikke gældende for rejsende, der køber et sammensat rejsearrangement.
Med ændringsforslaget præciseres det derudover, at der ved ekstraordinære situationer skal være tale om, at hele eller væsentlige dele af verden er påvirket.
Der vil i den forbindelse blive lagt vægt på Udenrigsministeriets rejsevejledninger.
Derudover skal der være tale om situationer, som påvirker hele eller væsentlige dele af rejsebranchen.
Ekstraordinære situationer er f.eks. den aktuelle situation som følge af udbredelsen af covid-19, hvor Udenrigsministeriet har frarådet alle ikkenødvendige rejser i hele verden.
I relation til ekstraordinære situationer som f.eks. covid-19 skal der være mulighed for, at de rejser, som tidligt blev ramt af verdensomspændende omstændigheder, også kan komme i betragtning, såfremt det klart kan afgrænses, hvad der er omfattet.
Det betyder f.eks., at det i relation til covid-19-situationen vil være muligt at dække rejser, som skulle have været påbegyndt før den 13. marts 2020, hvor alle ikkenødvendige rejser blev frarådet i hele verden, men som blev aflyst som følge af Udenrigsministeriets rejsevejledning.
Fondskassen for ekstraordinære situationer kan også aktiveres i ekstraordinære situationer, som ikke har at gøre med covid-19. Det kan f.eks. være i tilfælde af en ny pandemi, naturkatastrofer eller krig.
Det fremgår af lovforslaget, at det i den forbindelse vil være en forudsætning, at der er tale om omstændigheder, der har indgribende betydning for hele eller væsentlige dele af rejsebranchens mulighed for at gennemføre og afsætte rejser i hele eller væsentlige dele af verden.
Der er således ikke tale om en ekstraordinær situation, hvis situationen alene berører enkelte lande, områder eller dele af verden eller det kun er en del af rejsebranchen, der er påvirket.
Hvis udbredelsen af covid-19 fortsætter frem til f.eks. juli måned, men er begrænset til enkelte dele af verden, vil der ikke være tale om ekstraordinære omstændigheder i lovens forstand.
Det er hensigten, at der ved vurderingen heraf tages udgangspunkt i Udenrigsministeriets rejsevejledning.
Til nr. 2 Med ændringsforslaget fastslås det, at statens udbetalinger under statsgarantien skal tilbagebetales af Rejsegarantifonden tillige med en forrentning svarende til en rente og vilkår fastsat i henhold til Europa-Kommissionens godkendelse i henhold til statsstøttereglerne.
Til nr. 3 Med ændringsforslaget præciseres det, at rejseudbyderen eller formidleren for en udenlandsk rejsearrangør aktivt skal begrænse sine aktiviteter, så omsætningen falder til under 50 pct. i forhold til 2019, før der kan stilles krav om, at rejseudbyderen eller formidleren for en udenlandsk rejsearrangør skal indfri Rejsegarantifondens krav i medfør af den foreslåede bestemmelse i § 7 c, stk. 1.
Til nr. 4 Det fremgår af det foreslåede § 2, stk. 1, at ministeren fastsætter tidspunktet for lovens ikrafttræden.
Det er således en fejl, at det fremgår, at lovforslaget kan stadfæstes straks efter dets vedtagelse, da lovforslaget først kan sættes i kraft, når Europa-Kommissionens godkendelse af garantiordningen foreligger, jf. statsstøttereglerne.
Med ændringsforslaget fastsættes det derudover, at erhvervsministeren 1 år efter lovens ikrafttræden skal igangsætte en evaluering af loven.
Såfremt lovforslaget vedtages, vil Erhvervsministeriet udarbejde en rapport til Folketinget, der belyser erfaringerne med loven.
Erhvervsministeriet vil indhente bidrag fra interesseorganisationer og Rejsegarantifonden.
Erfaringerne kan danne baggrund for et eventuelt behov for at ændre reglerne.
6. Udvalgsarbejdet Lovforslaget blev fremsat den 24. marts 2020 og var til 1. behandling den 24. marts 2020. Lovforslaget blev efter 1. behandling henvist til behandling i Erhvervsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget er ikke forinden fremsættelsen sendt i høring.
Under hensyn til at lovforslaget hastebehandles, er lovforslaget heller ikke sendt i høring samtidig med fremsættelsen.
Bilag Under udvalgsarbejdet er der omdelt 8 bilag på lovforslaget.
Skriftlige henvendelser Udvalget har under udvalgsarbejdet modtaget 4 skriftlige henvendelser om lovforslaget.
Spørgsmål Udvalget har under udvalgsarbejdet stillet 41 spørgsmål til erhvervsministeren til skriftlig besvarelse, som ministeren har besvaret.
Birgitte Vind (S) Bjørn Brandenborg (S) Camilla Fabricius (S) Thomas Jensen (S) Henrik Møller (S) Kasper Roug (S) nfmd.
Malte Larsen (S) Orla Hav (S) Rasmus Stoklund (S) Katrine Robsøe (RV) Ida Auken (RV) Theresa Berg Andersen (SF) Ina Strøjer-Schmidt (SF) Victoria Velasquez (EL) Rune Lund (EL) Uffe Elbæk (UFG) Torsten Schack Pedersen (V) Preben Bang Henriksen (V) Lars Christian Lilleholt (V) fmd.
Anne Honoré Østergaard (V) Christoffer Aagaard Melson (V) Hans Christian Schmidt (V) Tommy Ahlers (V) Hans Kristian Skibby (DF) Mette Hjermind Dencker (DF) Mona Juul (KF) Niels Flemming Hansen (KF) Rasmus Jarlov (KF) Alex Vanopslagh (LA) Nye Borgerlige, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
