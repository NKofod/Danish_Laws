 En overøvrighed forelagde i justitsministeriet spørgsmålet om, på hvilke  

 betingelser der til værgen vil kunne ske udbetaling af midler, der for  

 mindreårige indsættes på de såkaldte børne- eller skolesparebøger.
Efter brevveksling med overformynderiet besvarede justitsministeriet i  

 skrivelse af 19. juni 1957 forespørgslen derhen, at de pågældende midler  

 normalt må anses for gyldigt at være holdt udenfor overformynderiets  

 bestyrelse og gyldigt at være indleveret til vedkommende sparekasse til  

 bestyrelse i overensstemmelse med de for den oprettede konto i almindelighed  

 gældende eller særskilt aftalte eller forudsatte bestemmelser, således at  

 udbetaling i overensstemmelse med disse bestemmelser vil kunne ske uden  

 pupilautoriteternes godkendelse.
Ved udbetalinger eller andre dispositioner  

 herudover udkræves overøvrighedens samtykke i henhold til  

 værgebekendtgørelsens § 23, forsåvidt vedkommende disposition ikke kan anses  

 hjemlet ved et af vedkommende giver eller arvelader udtrykkeligt eller  

 stiltiende taget forbehold.
Om sparekassernes praksis på det omhandlede område havde Danmarks  

 Sparekasseforening oplyst, at udbetaling ved bindingsperiodens udløb i  

 almindelighed sker til den, der møder med bogen og opgiver kontohaverens navn  

 og eventuelle mærke, som regel til en af forældrene.
Udbetaling inden  

 bindingsperiodens udløb tillades undtagelsesvis, når begge forældre anmoder  

 derom og udbetalingen skønnes nødvendig af hensyn til barnets velfærd.
Hvis  

 bindingen er foretaget af andre end forældrene, er udbetalingen tillige  

 afhængig af vedkommendes sanktion.
Justitsministeriet udtalte, at man intet  

 har at erindre mod denne praksis.
