Nr LSF 192 Forslag til Lov om ændring af lov om naturbeskyttelse m.v. (Ændring af  

 reglerne om ikrafttrædelse af den udvidede klitfrednings- og  

 strandbeskyttelseslinie) Fremsat af miljø- og energiministeren (Svend Auken) den 18. februar 1998 § 1 I lov om naturbeskyttelse, jf. lovbekendtgørelse nr. 835 af 1. november  

 1997, foretages følgende ændringer:
 1. I § 15 b, stk. 3, ændres i 1. pkt. »fra  

 samtlige amtsråd« til: »i et amt«, og i 2. pkt.  

 indsættes efter »forløb«: »i det pågældende amt«.
 2. § 15 b, stk. 4, affattes således:
»Stk. 4. Miljø- og energiministeren bekendtgør de endeligt  

 fastlagte klitfrednings- og strandbeskyttelseslinier i det enkelte amt og  

 drager omsorg for, at de registreres i matriklen på de berørte  

 ejendomme.« 3. I § 15 b indsættes efter stk. 4 som nyt stykke:
»Stk. 5. På grundlag af oplysninger fra matrikelmyndigheden  

 foretages notering i tingbogen på de ejendomme, som helt eller delvis er  

 omfattet af § 8 henholdsvis § 15.« Stk. 5 bliver herefter stk. 6.
§ 2 I lov nr. 439 af 1. juni 1994 om ændring af lov om planlægning og lov om  

 naturbeskyttelse (Beskyttelse af kystområderne) foretages følgende ændring:
 1. § 3, stk. 2, affattes således:
»Stk. 2. Miljø- og energiministeren fastsætter tidspunktet  

 for ikrafttrædelsen af § 2, nr. 1, 2 og 4, og kan bestemme, at  

 ikrafttrædelsen skal ske på forskellige tidspunkter i de enkelte amter.« § 3 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Formålet med dette lovforslag er at skabe hjemmel for en successiv  

 ikrafttrædelse af de udvidede klitfrednings- og strandbeskyttelseslinier, som  

 er besluttet med lov nr. 439 af 1. juni 1994 om ændring af lov om planlægning  

 og lov om naturbeskyttelse (Beskyttelse af kystområderne).
Med lov om beskyttelse af kystområderne besluttedes det at udvide  

 klitfrednings- og strandbeskyttelseslinien fra 100 m til 300 m.
Loven trådte  

 i kraft den 1. august 1994. Den med loven midlertidigt nedsatte  

 Strandbeskyttelseskommission skal gennemgå kyststrækningerne i Danmark amt  

 for amt.
Når gennemgangen for et amt er afsluttet, skal kommissionen  

 offentliggøre sit forslag til beskyttelsesliniernes forløb samt orientere de  

 berørte lodsejere individuelt om forslaget.
Efter lovens § 15 b, stk. 2, kan  

 der inden 4 uger fra offentliggørelsen fremsættes indsigelser til  

 kommissionen mod dennes forslag.
Efter lovens § 15 b, stk. 3, vil de nye klitfrednings- og  

 strandbeskyttelseslinier først træde i kraft, når miljø- og energiministeren  

 har truffet afgørelse om beskyttelsesliniernes endelige forløb.
Ministeren  

 træffer først denne beslutning, når Strandbeskyttelseskommissionen har  

 gennemgået samtlige kyststrækninger i Danmark og derefter ud fra generelle,  

 ensartede kriterier har afgivet en samlet landsdækkende indstilling til  

 ministeren om liniernes forløb.
Baggrunden for disse bestemmelser har været et ønske om, at ændringen af  

 den hidtidige klitfrednings- og strandbeskyttelseslinie skulle træde i kraft  

 samtidig for hele landet.
Da Strandbeskyttelseskommissionens arbejde antoges  

 at ville vare ca. 3 år, ville det derved undgås, at der i nogle år efter  

 lovens ikrafttrædelse skulle opstå en forskellig retstilstand for de kystnære  

 ejendomme alt afhængig af deres geografiske beliggenhed.
For i videst muligt omfang at undgå, at der sker indgreb i natur- og  

 landskabsværdierne i perioden, indtil de udvidede beskyttelseslinier træder i  

 kraft, er det i lovens bemærkninger forudsat, at amtsrådene og kommunerne i  

 deres administration efter planloven tager højde herfor ved at udvise særlig  

 tilbageholdenhed med planlægning og tilladelser efter planloven, der er i  

 strid med formålet med beskyttelsesliniebestemmelserne.
Skov- og  

 Naturstyrelsen har søgt at følge dette op gennem sin beføjelse i i planloven  

 til at gøre indsigelse imod forslag til regionplaner og lokalplaner, der er i  

 strid med formålet med loven.
Den udskudte ikrafttræden af de udvidede beskyttelseslinier medfører, at  

 de berørte lodsejere, der som nævnt ovenfor har en indsigelsesfrist på 4 uger  

 fra offentliggørelsen af Strandbeskyttelseskommissionens forslag for et amt,  

 må afvente en afklaring af retstilstanden for deres ejendom i indtil flere  

 år, indtil ministeren træffer endelig beslutning om liniernes forløb for hele  

 landet.
Dette forhold kan vanskeliggøre normale økonomiske dispositioner.  

 Såvel lodsejere som de administrerende myndigheder har peget på det  

 uhensigtsmæssige i dette forhold.
Der er endvidere fra amtskommunal og kommunal side peget på, at  

 administrationsgrundlaget er uklart i perioden, indtil de udvidede  

 beskyttelseslinier er trådt i kraft.
Det kan være vanskeligt at vurdere, om  

 et område ud fra de generelle kriterier, som Strandbeskyttelseskommissionen  

 arbejder efter, vil blive omfattet af de udvidede beskyttelseslinier, ligesom  

 der kan være tvivl om, hvorvidt en ønsket aktivitet vil være i strid med  

 lovens formål.
 På den baggrund foreslås det med lovforslaget at fjerne denne usikkerhed  

 og at skabe et klarere administrationsgrundlag ved at sætte de udvidede  

 beskyttelseslinier i kraft successivt, således at ministeren på grundlag af  

 Strandbeskyttelseskommissionens indstilling træffer beslutning herom amt for  

 amt.
Behovet for en successiv ikrafttræden er blevet yderligere accentueret af,  

 at Strandbeskyttelseskommissionen ikke forventer at kunne færdiggøre sit  

 arbejde inden for den forudsatte periode på 3 år fra lovens ikrafttræden.  

 Dette skyldes, dels at kommissionen blev nedsat senere end forudsat, dels at  

 den procedure, som er nødvendig for at kunne afgive indstilling om  

 fastlæggelse af de udvidede linier, har vist sig at være betydeligt mere  

 tidskrævende end forventet.
Strandbeskyttelseskommissionens arbejde kan  

 således først forventes færdiggjort i år 2000.
For fortsat at sikre, at de udvidede beskyttelseslinier fastlægges efter  

 de samme generelle kriterier for hele landet forudsættes det, at  

 kommissionen, når den har afsluttet sin gennemgang af samtlige amter og  

 afgivet indstilling til ministeren om fastlæggelsen af linierne for alle  

 amter, afgiver en samlet redegørelse til ministeren.
Kommissionen skal i  

 denne redegørelse beskrive, om der på baggrund af erfaringerne fra arbejdet  

 med at fastlægge de udvidede linier er behov for i ganske enkelte tilfælde at  

 justere de allerede fastlagte beskyttelseslinier, således at enkelte områder  

 efterfølgende kan undtages fra beskyttelsen.
Dette kan herefter ske ved, at  

 ministeren træffer beslutning herom med hjemmel i naturbeskyttelseslovens §  

 69.
 For at lette administrationen yderligere i amter og kommuner har Skov- og  

 Naturstyrelsen påbegyndt udarbejdelsen af en vejledning om administrationen  

 af beskyttelsesliniebestemmelserne, som vil beskrive administrationen i  

 perioden, indtil de udvidede linier træder i kraft i de enkelte amter samt  

 den efterfølgende administration, når de nye beskyttelsesliniebestemmelser er  

 trådt i kraft.Vejledningen forventes at foreligge i foråret 1998, inden de  

 første udvidede beskyttelseslinier vil kunne sættes i kraft.
Med lovforslaget vil der i perioden, indtil de udvidede linier er trådt i  

 kraft i samtlige amter, være et forskelligt retsgrundlag i de enkelte amter  

 og kystkommuner, idet der i nogle amter gælder en 100 m beskyttelseslinie og  

 i andre en 300 m linie.
Denne forskel er imidlertid relativt beskeden, fordi  

 det, som nævnt ovenfor, i lovbemærkningerne til den gældende lov er forudsat,  

 at amter og kommuner allerede fra lovens ikrafttræden i den udvidede zone  

 udviser tilbageholdenhed med tilladelser efter planloven og planlægning, der  

 er i strid med formålet, og at dette følges op af Skov- og Naturstyrelsens  

 indsigelser imod forslag til regionplaner og lokalplaner, der er i strid med  

 lovens formål.
Forslaget indebærer endvidere, at det tidsrum, hvor lodsejerne  

 har mulighed for at foretage nytilplantning i overensstemmelse med  

 overgangsreglerne i lovens § 3, stk. 4, afkortes forskelligt fra amt til amt.  

 Også denne forskel er relativt beskeden, fordi der efter bestemmelsen i § 3,  

 stk. 4 i ændringsloven (lov nr. 439 af 1. juni 1994), ikke kan ske  

 gentilplantning på arealer, hvor der efter lovens ikrafttræden er foretaget  

 tilplantning, som ikke er et led i den hidtidige drift.
Det vurderes derfor,  

 at hensynet til retssikkerheden for grundejerne samt hensynet til et klarere  

 administrationsgrundlag må veje tungere end hensynet til et ensartet  

 retsgrundlag for hele landet.
Ministeren har med hjemmel i naturbeskyttelseslovens § 15, stk. 5, fastsat  

 de nærmere retningslinier for fastlæggelsen af klitfrednings- og  

 strandbeskyttelsesliniens forløb, jfr. bekendtgørelse nr. 800 af 5. oktober  

 1995. På baggrund heraf har Strandbeskyttelseskommissionen efter sin  

 nedsættelse i oktober 1995 indledningsvis besigtiget og gennemgået en række  

 kyststrækninger overalt i landet med henblik på at fastlægge principielle  

 retningslinier for typiske problemer.
Disse retningslinier, som er udsendt  

 til samtlige amter og kystkommuner, skal danne grundlag for det udkast til  

 liniernes forløb, som skal fremlægges offentligt og udsendes til berørte  

 lodsejere.
Kommissionen har i august 1996 påbegyndt arbejdet med fastlæggelsen af de  

 udvidede beskyttelseslinier i det første amt, Bornholm.
En endelig  

 indstilling om liniens forløb bl.a. på baggrund af en gennemgang af de  

 indkomne indsigelser forventes at foreligge i foråret 1998. Kommissionen har  

 i foråret 1997 påbegyndt arbejdet med fastlæggelsen af liniernes forløb i  

 Fyns og Frederiksborg amter.
Det er fra amtskommunal og kommunal side ønsket, at der ved fastlæggelsen  

 af de udvidede linier tages hensyn til den kommunale og amtskommunale  

 planlægning i højere grad, end det er forudsat med loven.
Det er således  

 foreslået, at områder, som i en kommuneplans rammer for lokalplanlægningen er  

 fastlagt til byudvikling, ikke omfattes af de udvidede beskyttelseslinier.
 Strandbeskyttelseskommissionen har under sit arbejde med fastlæggelsen af  

 de udvidede linier i de første amter vurderet, at de bynære  

 byudviklingsområder, som ville kunnne komme på tale at undtage fra  

 beskyttelsen, udgør en meget beskeden procentdel af den samlede  

 kyststrækning, og at en undtagelse heraf derfor kun vil have ringe betydning  

 for beskyttelsen af de nære kystområder.
Kystloven og bemærkningerne hertil gør endeligt op med forholdet til  

 planlægningen, idet det anføres, at områder, der er omfattet af  

 regionplanretningslinier og kommuneplanrammer, og som ikke er detailplanlagt  

 ved lokalplan, og som idag typisk ligger ubebyggede hen, vil blive omfattet  

 af de udvidede beskyttelseslinier.
Et områdes planlægningsmæsssige status er,  

 bortset fra lokalplaner, således uden betydning for fastlæggelsen af den  

 udvidede klitfrednings- og strandbeskyttelseslinie, og der er således ikke i  

 den gældende lov hjemmel til at gøre en særlig undtagelse for bynære  

 byudviklingsområder, der er fastlagt i en kommuneplans rammer for  

 lokalplanlægningen.
 Dette principielle udgangspunkt må fastholdes, og  

 strandbeskyttelseskommissionen skal ikke tage stilling til  

 planlægningsspørgsmål.
 Der gælder alene en særlig undtagelse for lokalplanlagte områder, jfr.  

 kystlovens § 3, stk. 3, idet sådanne områder kan udnyttes i overensstemmelse  

 med lokalplanens bestemmelser, uanset at de er omfattet af de udvidede  

 beskyttelseslinier.
På den baggrund og for alligevel i det fornødne omfang at kunne imødekomme  

 de kommunale ønsker har miljø- og energiministeren i et brev til samtlige  

 amter og kystkommuner tilkendegivet, at ministeren for byzonearealer i den  

 udvidede beskyttelseszone agter at udnytte sin beføjelse efter  

 naturbeskyttelseslovens § 69 til at ophæve og reducere gældende  

 beskyttelseslinier, når dette er nødvendigt for at realisere en før loven  

 planlagt byudvikling.
Den planlagte byudvikling skal være fastlagt i  

 kommuneplanens rammer inden kystlovens ikrafttrædelse den 1. august 1994, og  

 ophævelsen vil ske, når disse rammer er fulgt op af den i rammerne forudsatte  

 lokalplanlægning.
Der gøres hermed op med den særlige problemstilling, der i  

 en overgangsperiode efter lovens ikrafttræden knytter sig til de udvidede  

 beskyttelseslinier i forhold til allerede gældende planlægning for  

 byzonearealer.
Ved først at undtage sådanne byzonearealer fra beskyttelsen,  

 når der er vedtaget en lokalplan undgås det, at der undtages ubebyggede  

 områder før der er vished for, at den i kommuneplanen forudsatte byudvikling  

 stadig er aktuel.
 Strandbeskyttelseskommissionen vil under sit arbejde med fastlæggelsen af  

 de udvidede beskyttelseslinier på baggrund af oplysninger fra amter og  

 kommuner registrere de byzonearealer, som vil være relevante at undtage fra  

 beskyttelsen.
 Ministeren vil udnytte sin ophævelseskompetence i relation til  

 byudviklingsområder under de ovenfor nævnte særlige forudsætninger i en  

 overgangsperiode på 10 år regnet fra kystlovens ikrafttrædelse den 1. august  

 1994. Herefter vil ministeren tage stilling til ønsker om ophævelse og  

 reduktion af gældende beskyttelseslinier efter de sædvanlige kriterier.
Der er endvidere med lovforslaget foreslået en teknisk ændring af reglerne  

 om tinglysning af klitfrednings- og strandbeskyttelseslinierne.
På  

 tilsvarende måde som i skovloven og landbrugsloven foreslås kravet om  

 tinglysning ophævet og erstattet af registrering i matriklen samt notering i  

 tingbogen.
 Udkast til lovforslaget har været sendt i høring til Kommunernes  

 Landsforening, Amtsrådsforeningen, Dansk Skovforening, Friluftsrådet, De  

 danske Landboforeninger, Dansk Familielandbrug, Danmarks  

 Naturfredningsforening, Ministeriet for Fødevarer, Landbrug og Fiskeri,  

 Trafikministeriet og Erhvervsministeriet.
 2. Lovforslagets økonomiske, administrative, erhvervsøkonomiske og  

 miljømæssige konsekvenser og forholdet til Eu-retten.
 Det skønnes, at lovforslaget ikke har økonomiske eller administrative  

 konsekvenser for det offentlige.
Lovforslaget indebærer, at den overgangsperiode, hvor lodsejerne har  

 mulighed for at foretage nytilplantning, jf. overgangsbestemmelsen i  

 kystlovens § 3, stk. 4, afkortes.
De erhvervsøkonomiske konsekvenser heraf  

 skønnes imidlertid opvejet af fordelene ved en hurtigere afklaring af  

 retstilstanden.
 Det skønnes derfor samlet, at lovforslaget heller ikke har  

 erhvervsøkonomiske konsekvenser.
 Bortset fra, at lovforslaget indebærer en hurtigere, fuldstændig  

 ikrafttrædelse af den udvidede klitfrednings- og strandbeskyttelseslinie, end  

 det ellers ville have været tilfældet, har lovforslaget ikke miljømæssige  

 konsekvenser.
 Lovforslaget indeholder ingen EU-retlige aspekter.
 Bemærkninger til lovforslagets enkelte bestemmelser.
Til § 1 Ændringsforslaget vil medføre en amtsvis ikrafttrædelse af de nye  

 klitfrednings- og strandbeskyttelseslinier.
Efter de gældende regler om en udskudt ikrafttræden, vil den nye  

 klitfrednings- og strandbeskyttelseslinie først træde i kraft, når miljø- og  

 energiministeren har truffet afgørelse om beskyttelsesliniernes endelige  

 forløb.
Ministeren træffer først denne beslutning, når  

 Strandbeskyttelseskommissionen har gennemgået samtlige kyststrækninger i  

 Danmark og derefter ud fra generelle, ensartede kriterier har afgivet en  

 samlet landsdækkende indstilling til ministeren om liniernes forløb.
Når  

 Strandbeskyttelseskommissionen har gennemgået et amt, skal kommissionen  

 offentliggøre sit forslag til beskyttelsesliniernes forløb samt orientere de  

 berørte lodsejere om forslaget.
Efter lovens § 15 b, stk. 2, kan der inden 4  

 uger fra offentliggørelsen fremsættes indsigelser til kommissionen mod dennes  

 forslag.
 Denne procedure medfører, at de berørte lodsejere, der som nævnt selv har  

 en indsigelsesfrist på 4 uger fra offentliggørelsen af kommissionens forslag,  

 må afvente en afklaring af retstilstanden for deres ejendom i indtil flere  

 år, indtil ministeren træffer beslutning om liniernes forløb for hele landet.  

 Denne retsusikkerhed fjernes med forslaget om en successiv ikrafttrædelse.
Der er endvidere fra amtskommunal og kommunal side peget på, at  

 administrationsgrundlaget er uklart i perioden, indtil de udvidede  

 beskyttelseslinier træder i kraft.
Det kan være vanskeligt at vurdere, om et  

 område ud fra de generelle kriterier, som Strandbeskyttelseskommissionen  

 arbejder efter, vil blive omfattet af de udvidede beskyttelseslinier, ligesom  

 der kan være tvivl om, hvorvidt en ønsket aktivitet vil være i strid med  

 lovens formål.
Forslaget om en successiv ikrafttræden fjerner også denne  

 usikkerhed.
For at lette administrationen yderligere i amter og kommuner har Skov- og  

 Naturstyrelsen påbegyndt udarbejdelsen af en vejledning om administrationen  

 af beskyttelsesliniebestemmelserne, som vil beskrive administrationen i  

 perioden, indtil de udvidede linier træder i kraft i de enkelte amter samt  

 den efterfølgende administration, når de nye beskyttelseslinier er trådt i  

 kraft.
Denne vejledning forventes at foreligge i foråret 1998.
Ændringen af § 15 b, stk. 4, og forslaget til nyt stk. 5, indebærer en  

 teknisk ændring af reglerne om tinglysning.
Efter den gældende lovs § 15 b,  

 stk. 4, skal miljø- og energiministeren lade klitfrednings- og  

 strandbeskyttelseslinien tinglyse på de berørte ejendomme.
Med udgangen af  

 1997 omfatter matrikelkortet i digital form hele landet.
Ved fremover at lade  

 matriklen være det centrale register for klitfrednings- og  

 strandbeskyttelseslinien sikres det, at der til stadighed, uanset matrikulære  

 ændringer, eksisterer præcise oplysninger i form af matrikelkort og  

 matrikelregistre, hvoraf de områder, der er omfattet af klitfredning og  

 strandbeskyttelse, fremgår.
En sådan registrering af klitfrednings- og strandbeskyttelseslinien i  

 matriklen indebærer, at en tinglysning på de berørte ejendomme ikke længere  

 kan anses for nødvendig.
Matrikelmyndigheden vil i stedet videregive  

 oplysninger om klitfredning og strandbeskyttelse til tinglysningskontorerne,  

 således at oplysningerne i form af notering i tingbogen fortsat også er  

 umiddelbart tilgængelige her.
Denne metode skaber et bedre overblik for de  

 berørte lodsejere.
Samtidig opnås der ved anvendelsen af kopi af de digitale  

 matrikelkort betydelige lettelser for myndighederne i deres administration af  

 bestemmelserne.
 Den foreslåede metode er allerede taget i anvendelse i skovloven for  

 såvidt angår fredskovpligten og i landbrugsloven vedrørende  

 landbrugsejendomme.
 Der henvises iøvrigt til de almindelige bemærkninger.
Til §2 Den foreslåede ændring er en konsekvens af forslaget til § 1.
Skriftlig fremsættelse (18. februar 1998) Miljø- og energiministeren (Svend Auken):
 Jeg skal herved tillade mig at fremsætte:
 Forslag til lov om ændring af lov om naturbeskyttelse m.v. (Ændring af  

 reglerne om ikrafttrædelse af den udvidede klitfrednings- og  

 strandbeskyttelseslinie).
 (Lovforslag nr. 192).
 Med lov om beskyttelse af kystområderne, som blev vedtaget af Folketinget  

 den 1. juni 1994, blev det besluttet at udvide naturbeskyttelseslovens  

 klitfrednings- og strandbeskyttelseslinie fra 100 m til 300 m.
 Loven trådte i kraft den 1. august 1994, men de udvidede  

 beskyttelseslinier træder først i kraft ved miljø- og energiministerens  

 beslutning, når den med loven nedsatte Strandbeskyttelseskommission har  

 gennemgået samtlige kyststrækninger i Danmark og afgivet indstilling til  

 ministeren om fastlæggelsen af disse.
 Baggrunden for denne forskudte ikrafttræden var et ønske om, der ikke i  

 flere år skulle være en forskellig retstilstand for de omfattede  

 kystejendomme afhængig af, hvor i landet de var beliggende.
Der har imidlertid vist sig at være et behov for så hurtigt som muligt at  

 skabe klarhed over, hvor de udvidede linier vil forløbe.
De berørte lodsejere  

 har således peget på, at en en hurtig afklaring af retstilstanden på deres  

 ejendomme har betydning i forbindelse med sædvanlige økonomiske  

 dispositioner, og amter og kommuner har behov for et klart  

 administrationsgrundlag så hurtigt som muligt.
Det er på den baggrund jeg fremsætter dette lovforslag, som skaber hjemmel  

 for en successiv ikrafttræden amt for amt.
Og behovet herfor er blevet  

 yderligere presserende, fordi Strandbeskyttelseskommissionen ikke forventer  

 at kunne færdiggøre sit arbejde inden for de forudsatte 3 år fra lovens  

 ikrafttræden, men først i år 2000.
Kommisssionen har allerede afsluttet arbejdet med fastlæggelsen af de  

 udvidede linier i Bornholms og Fyns amter og er godt i gang med Frederiksborg  

 amt, og har i den forbindelse forholdt sig til en lang række principielle  

 problemstillinger.
Jeg mener derfor, at der allerede på nuværende tidspunkt  

 foreligger et fuldt ud tilstrækkeligt erfaringsgrundlag til, at det vil være  

 helt ubetænkeligt at sætte de første udvidede beskyttelseslinier i kraft nu.
 Skulle der senere på grundlag Strandbeskyttelseskommissionens erfaringer i  

 de efterfølgende amter vise sig behov for at justere de allerede fastlagte  

 linier i enkelte tilfælde, kan dette ske med hjemmel i  

 naturbeskyttelseslovens § 69 om ophævelse og reduktion af beskyttelseslinier  

 på baggrund af den samlede redegørelse, som kommissionen efter  

 lovbemærkningerne forudsættes at udarbejde.
En successiv ikrafttræden indebærer naturligvis, at nogle lodsejere og  

 administrerende myndigheder bliver omfattet af forbudet på et tidligere  

 tidspunkt end andre.
Men denne forskel er meget beskeden, fordi amter og  

 kommuner allerede fra lovens ikrafttræden var forpligtede til inden for den  

 udvidede beskyttelseszone at afstå fra planlægning og tilladelser i strid med  

 lovens formål.
 Jeg har endvidere med lovforslaget foreslået en teknisk ændring, som  

 indebærer, at klitfrednings- og strandbeskyttelseslinierne ikke længere skal  

 tinglyses, men i stedet registreres i matriklen og noteres i tingbogen på  

 tilsvarende måde som det er tilfældet i skovloven og landbrugsloven.
Der har under arbejdet med fastsættelsen af de udvidede linier fra  

 kommunal side været peget på, at loven i højere grad end forudsat bør tage  

 hensyn til den planlægning, som allerede var vedtaget inden lovens  

 ikrafttræden.
Det drejer sig specielt om de områder, som kommunerne har  

 udlagt til byudvikling i deres kommuneplanrammer, men som der endnu ikke er  

 udarbejdet en lokalplan for.
Sådanne områder, som idag typisk ligger  

 ubebyggede hen, kan ikke undtages fra beskyttelse efter den gældende lov.
Kun  

 områder som rent faktisk er berørt af bebyggelse, skal undtages.
Jeg mener fortsat, at det er vigtigt at fastholde, at ubebyggede områder  

 omfattes af beskyttelse uanset deres planlægningsmæssige status, ellers vil  

 en væsentlig del af formålet med loven forskertses.
På den anden side har jeg  

 forståelse for de kommunale ønsker om at kunne realisere en planlægning, som  

 har været forudsat inden lovens ikrafttrædelse, og som stadig er aktuel.
Som  

 det fremgår af bemærkningerne har jeg derfor i et brev til samtlige amter og  

 kystkommuner tilkendegivet, at jeg for byzonearealer i den udvidede  

 beskyttelseszone vil udnytte min beføjelse i naturbeskyttelseslovens § 69 til  

 at ophæve og reducere gældende beskyttelseslinier, når dette er nødvendigt  

 for at kunne realisere en byudvikling, der er fastlagt i kommuneplanrammerne  

 før loven, men først når aktualiteten i disse planer er bevist gennem den  

 lokalplanlægning, som skal gennemføres som opfølgning på kommuneplanen.
Dette  

 vil kun have en ringe betydning for den samlede beskyttelse, fordi der kun  

 vil være tale om ganske få procent af den samlede kyststrækning.
 Idet der iøvrigt henvises til lovforslaget med bemærkninger, anbefales  

 Folketingets velvillige behandling af forslaget.
