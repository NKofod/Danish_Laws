 Reglerne om adgangen til inden for undervisningsvirksomhed at optage og  

 anvende programmer, som udsendes i radio eller fjernsyn, er ændret med den  

 ændring af ophavsretsloven (§ 17 m. fl.) og fotografiloven (§ 7a), som er  

 trådt i kraft 1. juli 1977.
 Hovedpunkterne i de nye bestemmelser er følgende:
 Der henvises i øvrigt til nedenstående nærmere gennemgang af de nye  

 regler:
 1.Det er herefter tilladt inden for undervisningsvirksomhed at optage  

 programmer, som udsendes i radio og fjernsyn.
 Det er dog ikke tilladt at foretage optagelser af spillefilm, som udsendes  

 i fjernsyn, medmindre der ved udsendelsen kun er benyttet mindre dele af  

 filmværket.
2.Foretages der optagelse af andre udsendelser end  

 undervisningsudsendelser, har de ophavsmænd m. fl., der medvirker i  

 programmerne, krav på et vederlag for den enkelte optagelse og for senere  

 overspilninger heraf.
Der skal ikke betales vederlag for brugen af  

 optagelserne.
Ved undervisningsudsendelser forstås udsendelser, der fremtræder som  

 produceret af Danmarks Radios undervisningsafdeling eller tilsvarende  

 afdelinger inden for udenlandske radiofonier.
Udsendelserne fra Danmarks  

 Radios undervisningsafdeling er i dagspressens radio- og fjernsynsprogrammer  

 normalt mærket »produceret« eller »udsendt for  

 undervisningsministeriet«.
Vederlagskravet for optagelse af ikke-undervisningsudsendelser kan ifølge  

 § 17, stk. 3., kun gøres gældende gennem en fælles forhandling- og  

 opkrævningsinstitution, som skal godkendes af ministeren for kulturelle  

 anliggender.
Undervisningsministeriet vil udsende meddelelse, når  

 rettighedshaverne har oprettet den nævnte fællesorganisation, og denne er  

 godkendt af ministeriet for kulturelle anliggender.
Da ophavsmændene fra lovens ikrafttræden den 1. juli 1977 har krav på  

 vederlag for optagelse af andre udsendelser end undervisningsudsendelser  

 (både radio- og fjernsynsudsendelser), skal der fremtidig på den enkelte  

 undervisningsinstitution, amtscentral m.v. foretages en registrering af  

 optagelser af en ikke undervisningsudsendelse.
For hver ikke-  

 undervisningsudsendelse noteres programmets titel, tidspunktet for  

 optagelsens foretagelse og antallet af senere overspilninger af optagelsen.
 Der kan snarest forventes fastsat bestemmelser om, hvor længe optagelser,  

 der foretages i henhold til § 17, må opbevares, jfr. nærmere herom i pkt. 4.
Hvad særligt angår undervisningsprogrammer, udsendes fra landscentralen  

 for undervisningsmidler lister over programmerne med angivelse af, hvornår  

 fristen for overspilning og anvendelse udløber, således at man lokalt lader  

 optagelserne udgå i overensstemmelse hermed.
Det er i denne forbindelse  

 forudsat, at centraler, der distribuerer sådanne optagelser, udsender  

 kataloger, hvoraf det fremgår, hvilke programmer der tilbydes.
 3. Adgangen til optagelse og anvendelse af radio- og  

 fjernsynsudsendelser gælder kun inden for undervisningsvirksomhed.
Ifølge bemærkningerne til lovforslaget omfatter begrebet  

 undervisningsvirksomhed - ud over undervisning inden for den egentlige  

 offentlige uddannelsessektor - enhver kundskabsformidling, som sker i  

 organiseret form.
Eksempelvis kan nævnes højskoler, undervisning efter lov om  

 fritidsundervisning m.v., pædagogisk virksomhed inden for børne- og  

 ungdomsinstitutioner, videreuddannelse, som foranstaltes på arbejdspladser  

 eller af faglige sammenslutninger, korrespondanceundervisning o. lign.
Under  

 undervisningsvirksomhed fører også centraler for undervisningsmidler, som  

 indgår som led i den pædagogiske virksomhed.
 Uden for begrebet undervisningsvirksomhed falder enkeltarrangementer af  

 underholdende eller alment orienterende karakter.
4. Ifølge § 17, stk. 1, i ophavsretsloven og  

 fotografilovens § 7 a, stk. 1, kan ministeren for kulturelle anliggender  

 fastsætte regler om opbevaringen og benyttelsen af de foretagne optagelser.  

 Sådanne regler forventes udsendt senere.
Reglerne vil bl.a. bestemme, hvor  

 længe de enkelte optagelser kan opbevares, inden de skal slettes.  

 Kulturministeriets regler vil herudover formentlig også indeholde  

 bestemmelser, der søger at sikre, at udlån til andre  

 undervisningsinstitutioner ikke leder til misbrug, bestemmelser til sikring  

 af, at optagelserne foretages på forsvarligt teknisk niveau, og en  

 indskærpning af det gældende forbud mod forvanskende klipning og redigering i  

 de foretagne optagelser.
Det bemærkes, at der er tale om midlertidige ændringer af ophavsretsloven  

 og fotografiloven.
Lovændringerne skal optages til revision i folketinget  

 senest i folketingsåret 1981-82.
 Som bilag er optrykt lov nr. 239 af 8. juni 1977 om ændring af  

 fotografiloven og nr. 240 af 8. juni 1977 om ændring af ophavsretsloven.
