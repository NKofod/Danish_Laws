 I henhold til §§ 14, 43, 44 og 63 i lov nr. 310 af 6. juni 1973 om  

 levnedsmidler m.m. som ændret ved lov nr. 108 af 29. marts 1978 og lov nr.  

 250 af 23. maj 1984 fastsættes følgende:
§ 1.  De i bilaget nævnte levnedsmidler må ikke være  

 tilsat farvestoffer.
Dette gælder dog ikke levnedsmidler, der anvendes som  

 halvfabrikata ved fremstilling af andre levnedsmidler, forudsat de tilsatte  

 farvestoffer er tilladt anvendt i det færdige levnedsmiddel.
 § 2.  Statens levnedsmiddelinstitut kan i særlige  

 tilfælde, når forholdene taler for det, dispensere for reglen i § 1. I  

 forbindelse med en dispensation kan statens levnedsmiddelinstitut fastsætte  

 særlige vilkår, herunder om mærkning m.m.
 § 3.  Afgørelser truffet af statens  

 levnedsmiddelinstitut i henhold til § 2 kan påklages til miljøministeren i  

 overensstemmelse med reglerne i kapitel 10 i lov om levnedsmidler m.m.
 § 4.  Statens levnedsmiddelinstitut kan fastsætte  

 regler og træffe bestemmelse om tilsynet med overholdelsen af denne  

 bekendtgørelse.
 § 5.  Overtrædelse af bestemmelserne i denne  

 bekendtgørelse eller af afgørelser truffet i medfør af bekendtgørelsens  

 bestemmelser straffes med bøde eller hæfte i henhold til § 63, stk. 3 og 4, i  

 lov om levnedsmidler m.m.
 § 6.  Bekendtgørelsen træder i kraft den 1. juni 1985.  

 Levnedsmidler, der er tilvirket eller indført inden bekendtgørelsens  

 ikrafttræden, og som opfylder de hidtil gældende regler, kan sælges indtil 1.  

 juni 1986.
Miljøministeriet, den 26. september 1984 Christian Christensen / Peter Skak-Iversen Bilag De anførte gruppebetegnelser refererer til grupperne i afsnit A i  

 »Fortegnelse over godkendte tilsætningsstoffer til levnedsmidler«  

 (positivlisten), dateret oktober 1983.
 Gr. 01: Konsummælkprodukter og mælkekonserves med undtagelse af:
gr. 01.14 (mælke- og flødedesserter, - fromager, - cremer, - dressings og  

 - saucer samt milkshake), gr. 01.2 (Mælkekonserves).
 Gr. 02: Ost og osteprodukter med undtagelse af:
Feta, Cheddar og Cheshire hørende under gr. 02.1, Mozarella hørende under gr. 02.21.
 Gr. 03: Fedtstoffer og fedtstofprodukter med undtagelse af:
Dåsesmør og usyrnet smør hørende under gr. 03.11, gr. 03.3 (ermol), gr. 03.6 (mayonnaise med mindst 80 pct. fedt), gr. 03.7 (mayonnaise med højst 80 pct. fedt og dressings).
 Gr. 05: Kød og kødvarer med undtagelse af:
 gr. 05.32 (kølekonserves, farsvarer), idet undtagelsen dog ikke gælder  

 produkter, der sælges under betegnelsen kødpølse.
 gr. 05.42 (helkonserves fremstillet af kødfars).
 Farvestoffer må endvidere tilsættes i overensstemmelse med reglerne i  

 bekendtgørelse om kvalitetsmæssige krav m.m. til kødprodukter.
 Gr. 06: Fisk og fiskevarer med undtagelse af:
krebsdyr hørende under gr. 06.2, 06.3 og 06.5, kaviar og kaviarerstatninger hørende under gr. 06.43, sølaks hørende under gr. 06.43.
 Gr. 07: Æg og ægprodukter.
 Gr. 08: Korn og stivelsesprodukter.
 Gr. 09: Frugt og grøntsager og produkter heraf med undtagelse af:
gr. 09.7 ketchupprodukter, sennep og kryddersaucer på vegetabilsk basis, kandiserede frugter og frugtdele hørende under gr. 09.8, mintgele hørende under gr. 09.8.
 Gr. 10.1: Saft og saftprodukter.
 Gr. 39.1: Levnedsmidler til børn.
