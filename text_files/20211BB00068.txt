Fremsat den 19. januar 2022 af Katrine Robsøe (RV), Martin Lidegaard (RV) og Sofie Carsten Nielsen (RV) Forslag til folketingsbeslutning om at stoppe lukning af uddannelsespladser og genforhandle aftalen om flere og bedre uddannelsesmuligheder i hele Danmark Folketinget pålægger regeringen at indkalde alle Folketingets partier til genforhandling af den politiske aftale af den 25. juni 2021 om rammerne for flere og bedre uddannelsesmuligheder i hele Danmark i indeværende folketingsår.
Genforhandlingen skal sikre, at uddannelsespladser ikke lukkes som konsekvens af aftalen om udflytning og nedskalering af 5-10 pct. af uddannelsespladserne i de fire største byer og 3-5 pct. for universiteter med hovedcampus uden for de største byer.
Bemærkninger til forslaget Regeringen indgik den 25. juni 2021 en politisk aftale om rammerne for flere og bedre uddannelsesmuligheder i hele Danmark med Venstre, Dansk Folkeparti, Socialistisk Folkeparti, Enhedslisten, Det Konservative Folkeparti, Nye Borgerlige, Alternativet og Kristendemokraterne.
 Forslagsstillerne anerkender behovet for oprettelse af uddannelser i hele landet og vil gerne være med til at oprette pladser uden for København, Aarhus, Odense, Aalborg og Roskilde, men det bør efter forslagsstillernes opfattelse ikke ske på bekostning af det eksisterende uddannelsesudbud i disse byer.
 Ifølge en rapport fra Tænketanken DEA vil den nuværende aftale muligvis føre til, at færre unge får en uddannelse, hvilket vil være imod Folketingets intentioner og mål med aftalen (»Er der studerende til de udflyttede studiepladser? «, Tænketanken DEA, den 14. december 2021.) Samtidig er der ifølge DEA risiko for, at aftalen vil medføre højere frafald og højere adgangsgennemsnit i byerne (»Unges uddannelsesvalg til videregående uddannelse«, Tænketanken DEA, den 3. juli 2021).
 Forslagsstillerne tager bekymringer om manglende kvalificeret arbejdskraft fra erhvervslivet alvorlig, og vil derfor gerne medvirke til at ændre aftalen, således at der samlet set bliver tale om flere uddannelsespladser i Danmark.
Skriftlig fremsættelse Katrine Robsøe (RV):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at stoppe lukning af uddannelsespladser og genforhandle aftalen om flere og bedre uddannelsesmuligheder i hele Danmark.
(Beslutningsforslag nr.
B 68) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
