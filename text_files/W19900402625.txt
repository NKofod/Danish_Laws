I en bygning skete der betydelige vandskader i tilslutning til et  

 regnskyl, fordi arbejdet med trægulve m.m. udførtes inden bygningens lukning.  

 Da det var hovedentreprenørens beslutning om rækkefølgen i byggeprocessen,  

 som fastholdtes trods tømrerens advarsler og som skyldtes byggeriets  

 forsinkelse, fandtes det, at ansvaret for skaderne i forholdet mellem  

 hovedentreprenør og tømrer måtte påhvile hovedentreprenøren.
Endvidere  

 fandtes det, at tilsynsførende ingeniør havde undladt at opfylde sine  

 tilsynsforpligtelser med hensyn til byggeriets tilrettelæggelse, som i  

 forholdet mellem hovedentreprenør og bygherre måtte medføre, at bygherren  

 selv måtte bære en del af ansvaret for skaderne.
Endelig tilkendtes der  

 bygherren et dagbodsbeløb, der skyldtes hovedentreprenørens forsinkelse med  

 byggeriet.
KENDELSE i Voldgiftssag nr.
C 2543 A/S Ka, y-sted, mod A, z-by, og Voldgiftssag nr.
C 2640 Kb ApS, z-by, mod A/S Ka Procestilvarslet:
C A/S, z-by I 1988 lod A, (i det følgende kaldet bygherren), foretage en større  

 ombygning af ejendommen x i z-by med A/S Ka, y-sted, som hovedentreprenør.  

 Til udførelse af tømrerentreprisen antoges Kb ApS, z-by.
I sommeren 1988 -  

 inden byggeriets afslutning -, skete der ret betydelige vandskader i  

 bygningen, og der opstod tvist mellem parterne om årsagen hertil og om, hvem  

 der havde ansvaret for skaderne.
Der opstod endvidere tvist om, hvorvidt  

 hovedentreprenøren var i forsinkelse med byggeriet, således at der skulle  

 udløses dagbøder.
Tvistighederne har givet anledning til, at hovedentreprenøren har indbragt  

 en sag for Voldgiftsnævnet overfor bygherren, og at tømreren har indbragt en  

 sag for Voldgiftsnævnet overfor hovedentreprenøren.
I forbindelse hermed har  

 den projekterende, tilsynsførende ingeniør, B, A/S, z-by, været  

 procestilvarslet.
Sagerne har for voldgiftsretten været behandlet under eet,  

 hvorunder også ingeniøren har været repræsenteret.
I sagen mellem hovedentreprenøren og bygherren har hovedentreprenøren  

 påstået bygherren dømt til at betale ialt 542.516,65 kr. med nærmere angivne  

 renter.
Beløbet fremkommer således:
Bygherren har påstået frifindelse og har herudover nedlagt påstand om  

 selvstændig dom over hovedentreprenøren på 110.883 kr. med nærmere angivne  

 renter.
Bygherren har gjort gældende, at reparationsudgifterne på 273.157,49  

 kr. er ham uvedkommende, og at han har et selvstændigt krav på 31 dagbøder a  

 12.265,90 kr.
I sagen mellem tømreren og hovedentreprenøren har tømreren påstået  

 hovedentreprenøren dømt til betaling af reparationsudgifterne samt  

 forskellige andre udgifter med ialt 353.927,47 kr. med nærmere angivne  

 renter.
Hovedentreprenøren har påstået frifindelse og har herved henvist til,  

 at tømreren har ansvaret for vandskaderne og for eventuelle forsinkelser ved  

 byggeriet, således at tømreren selv må bære reparationsudgifterne og desuden  

 må friholde hovedentreprenøren for et eventuelt dagbødekrav fra bygherrens  

 side.
 Under sagens behandling for voldgiftsretten har der fundet en omfattende  

 bevisførelse sted og er blevet dokumenteret et ligeledes omfattende  

 bilagsmateriale.
 Voldgiftsretten skal udtale:
Det ligger fast, at bygningen under regnskyllet den 25. juni 1988 var uden  

 tag og afdækning i den del, der vender mod i, at membranen over  

 gårdhavearealet flere steder var utæt, og at skotrenden over midterbygninigen  

 ikke var færdiggjort.
Efter de forklaringer, der samstemmende er afgivet af  

 flere personer, som kunne iagttage forholdene, mens regnskyllet stod på og  

 umiddelbart derefter, findes det endvidere utvivlsomt, at vandskaderne på  

 bygningen i tilslutning til regnskyllet den 25. juni 1988 i det væsentlige  

 skyldes, at vand er trængt ind i bygningen fra de nævnte områder fra oven og  

 kun i mindre omfang - om overhovedet - skyldes opstuvning fra afløbssystemet.  

 Det må endvidere antages, at den skade, der efterfølgende skete på gulvet på  

 1. sal i bygningen mod ii, skyldes manglende afpropning af et kondensrør.
Det har rummet en åbenbar risiko netop for de skader, som faktisk skete  

 efter regnskyllet den 25. juni 1988, at arbejdet med trægulve, lofter og  

 forskellige installationer m.v. blev udført,inden bygningen var lukket.  

 Beslutningen om denne rækkefølge i byggeprocessen blev truffet af  

 hovedentreprenøren, og den blev fastholdt overfor tømreren trods dennes både  

 mundtlige og skriftlige advarsler.
Baggrunden herfor må antages at have  

 været, at byggeriet var forsinket, og at hovedentreprenøren for at undgå  

 dagbøder i anledning af forsinkelsen har ment at kunne fremme byggeriets  

 færdiggørelse ved den nævnte fremgangsmåde og har satset på, at vejret ikke  

 ville give problemer, før bygningen var under tag.
Tømrerens forslag om, at  

 der til imødegåelse af risikoen for regnskader i hvert fald blev udlagt en  

 membran over hele det øverste dæk blev ikke fulgt, og der blev heller ikke  

 fra hovedentreprenørens side truffet andre foranstaltninger i så henseende  

 forud for den 24. juni 1988, da C blev anmodet om at opsætte presenninger  

 over den åbne del af bygningen mod i.
 På denne baggrund findes det ikke at kunne pådrage tømreren noget ansvar  

 for skaderne, at anmodningen om opsætning af presenninger ikke blev fulgt, da  

 det viste sig forbundet med praktiske vanskeligheder at fastgøre  

 presenningerne forsvarligt, men i forholdet mellem hovedentreprenøren og  

 tømreren må ansvaret for skaderne fuldtud påhvile hovedentreprenøren, som  

 ligeledes har ansvaret for den manglende afpropning af kondensrøret.
Tømreren har derfor krav på at få arbejdet med reparationerne efter  

 vandskaderne betalt af hovedentreprenøren.
Arbejdet er udført som  

 regningsarbejde, og da der ikke er grundlag for at kritisere regningen, tager  

 voldgiftsretten i det hele tømrerens påstand i sagen mod hovedentreprenøren  

 til følge.
I den sag, hovedentreprenøren har anlagt mod bygherren, udgør en del af  

 kravet udgifterne til udbedringen af skaderne.
Da det er fastslået, at  

 skaderne i det væsentlige må tilskrives hovedentreprenørens egne uforsvarlige  

 dispositioner, kan denne del af kravet mod bygherren som udgangspunkt ikke  

 tages til følge.
Det er imidlertid fra hovedentreprenørens side yderligere  

 anført, at der også må påhvile den tilsynsførende ingeniør et ansvar bl.a. på  

 grund af mangelfuld udførelse af tilsynet, og at dette svigt fra ingeniøren,  

 som var bygherrens repræsentant, må medføre, at bygherren selv må bære en del  

 af ansvaret.
Det må på dette punkt lægges til grund, at ingeniøren intet har foretaget  

 sig i anledning af den valgte rækkefølge i byggeprocessen, men at ingeniøren  

 - som han selv har udtrykt det - ikke ønskede at blande sig i  

 hovedentreprenørens dispositioner.
Ingeniørens standpunkt er videre, at  

 hovedentreprenøren havde påtaget sig en forpligtelse til at færdiggøre  

 byggeriet til et bestemt tidspunkt.
Det måtte være tilsynet uvedkommende,  

 hvordan hovedentreprenøren løste denne opgave, og tilsynet måtte gå ud fra,  

 at hovedentreprenøren selv traf de nødvendige foranstaltninger til at imødegå  

 den særlige risiko.
 Voldgiftsretten finder ikke at kunne give ingeniøren medhold i dette  

 standpunkt, men må fastslå, at ingeniøren har undladt at opfylde sine  

 tilsynsforpligtigelser med hensyn til byggeriets tilrettelæggelse på en sådan  

 måde, at det må pådrage ham et medansvar, som i forholdet mellem  

 hovedentreprenøren og bygherren må medføre, at bygherren selv må bære 1/3 af  

 ansvaret for de skete skader bortset fra de skader, der skyldes den manglende  

 afpropning af kondensrøret, og som parterne er enige om at ansætte til  

 25.875,27 kr. incl. moms.
Kravet overfor bygherren for udbedring af skaderne er på 273.157,49 kr.
I  

 overensstemmelse med, hvad der er anført fra bygherrens side, må det antages,  

 at nogle af de udgifter, der er medgået, skyldes en forcering af arbejdet,  

 som hovedentreprenøren beordrede på grund af sin egen hidtidige forsinkelse,  

 og som derfor ikke bør belastes bygherren.
Det samlede krav ansættes herefter  

 skønsmæssigt til 200.000,00 kr. incl. moms, hvoraf hovedentreprenøren selv  

 skal bære de 25.875,27 kr. og 2/3 af resten med 116.083,16 kr. eller ialt  

 141.958,43 kr., således at den del af reparationsudgifterne, som bygherren  

 skal godtgøre hovedentreprenøren, bliver 58.041,57 kr.
 Om det af bygherren rejste dagbødekrav skal voldgiftsretten udtale:
 Allerede fordi hovedentreprenøren, som det er fastslået, selv bærer den  

 væsenligste del af ansvaret for vandskaderne, kan der ikke indrømmes  

 hovedentreprenøren tidsfristforlængelse i anledning af det ekstraordinære  

 regnskyl den 25. juni 1988, og der er heller ikke iøvrigt grundlag for at  

 indrømme hovedentreprenøren tidsfristforlængelse.
Det blev på et byggemøde den 9. juni 1988 aftalt, at byggeriet den 27.  

 juni 1988 skulle være så langt fremme, at inventar kunne installeres.
Fristen  

 blev ikke overholdt, og en del af bygherrens dagbodskrav vedrører  

 overskridelsen af denne mellemfrist.
Der var i parternes oprindelige aftale  

 ikke fastsat mellemfrister og derfor heller ikke sanktioner for overskridelse  

 af mellemfrister, og der blev heller ikke truffet aftale herom i forbindelse  

 med fastsættelsen af fristen.
Det blev på et møde den 30. juni 1988 angivet,  

 at der ville blive stillet krav om dagbøder på grund af overskridelsen af  

 tidsplanen, men på byggemødet den 2. august 1988 blev antallet af dagbøder  

 ved aflevering af byggeriet den 9. august 1988 opgjort til 18, og i en  

 skrivelse af 11. august 1988 fra ingeniøren til hovedentreprenøren blev  

 antallet af dagbøder ligeledes opgjort til 18. Kravet om 31 dagbøder er først  

 fremsat under skriftvekslingen i voldgiftssagen.
Der findes på denne baggrund  

 ikke at kunne gives bygherren medhold i kravet om dagbøder for overskridelse  

 af mellemfristen.
Antallet af dagbøder er under de angivne forudsætninger opgjort til 18 a  

 12.265,90 kr., og det beløb, der tilkommer bygherren for dagbøder, udgør  

 herefter 220.786,20 kr., som der ikke er holdepunkter for at nedsætte hverken  

 ud fra et af hovedentreprenøren fremsat synspunkt om, at det overstiger det  

 af bygherren lidte tab, eller på andet grundlag.
Da hovedentreprenøren i  

 forvejen var i forsinkelse med byggeriet, kan det ikke pålægges tilsynet og  

 dermed bygherren at bære nogen del af dagbodsbeløbet.
 Mellemværendet mellem hovedentreprenøren og bygherren kan herefter opgøres  

 således:
 Med sædvanlig procesrente af 44.893,39 kr. fra den 1. august 1988 til den  

 3. november 1988 og af 106.614,53 kr. fra den 1. august 1988 til den 3.  

 november 1988 og af 106.614,53 kr. fra den 4. november 1988, til betaling  

 sker.
 Det bemærkes for en fuldstændigheds skyld, at dagbodsbeløbet, der  

 udelukkende er opstået på grund af hovedentreprenørens egne forhold, hverken  

 helt eller delvis kan overvæltes på tømreren i forholdet mellem ham og  

 hovedentreprenøren.
Der kan ikke under denne sag hverken ved omkostningsfastsættelsen eller på  

 anden måde tages stilling til berettigelsen af de krav, ingeniøren har  

 fremsat overfor bygherren i anledning af ingeniørens merarbejde i forbindelse  

 med vandskaderne og i forbindelse med ekstra byggemøder med videre på grund  

 af anmodninger om tidsfristforlængelse.
THI BESTEMMES:
 A skal til A/S Ka betale 106.614,53 kr. med sædvanlig procesrente af  

 44.893,39 kr. fra den 1. august 1988 til den 3. november 1988 og af  

 106.614,53 kr. fra den 4. november 1988, til betaling sker.
 A/S Ka skal til Kb ApS, betale 353.927,47 kr. med sædvanlig procesrente af  

 345.022,69 kr. fra den 23. september 1988 til den 3. november 1988, af  

 350.950,67 kr. fra den 4. november 1988 til den 19. november 1988 og af  

 353.927,47 kr. fra den 20. november 1988, til betaling sker.
 A/S Ka betaler sagens omkostninger til A med 25.000 kr. og til Kb ApS med  

 24.000 kr.
 De angivne beløb skal betales inden 14 dage efter denne kendelses  

 modtagelse.
 I sagen mellem A/S Ka og A betaler parterne henholdsvis 2/3 og 1/3 af de  

 med voldgiftsrettens behandling af sagen forbundne omkostninger.
 I sagen mellem Kb ApS og A/S Ka betaler A/S Ka samtlige de med  

 voldgiftsrettens behandling af sagen forbundne omkostninger.
 Omkostningerne til voldgiftsretten betales efter opgørelse og påkrav fra  

 Voldgiftsnævnet.
København, den 3. august 1990 Knud Toppenberg Peter J.
Rørdam Per H.
Villadsen p.v.c.
