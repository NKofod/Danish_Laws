Skriftlig fremsættelse (6. oktober 2010) Justitsministeren (Lars Barfoed) Herved tillader jeg mig for Folketinget at fremsætte:
Forslag til lov om ændring af færdselsloven (Implementering af dele af tredje kørekortdirektiv  ændring af gyldighedstiden på kørekort) (Lovforslag nr.
L 5) Formålet med lovforslaget er at gennemføre dele af Europa-Parlamentets og Rådets direktiv 2006/126/EF af 20. december 2006 om kørekort (tredje kørekortdirektiv), som fra den 19. januar 2013 skal erstatte Rådets direktiv 91/439/EØF af 29. juli 1991 om kørekort (andet kørekortdirektiv).
Direktivet har bl.a. til formål at reducere mulighederne for forfalskning af kørekort.
Direktivet indebærer bl.a., at der fremover kun skal være én EF-kørekortmodel (plastmodel i stil med kreditkort), og at alle nye kørekort, der udstedes efter den 19. januar 2013, hvor direktivet tages i anvendelse, skal have en begrænset administrativ gyldighedstid, således at kørekortet jævnligt skal fornys.
Endvidere skal alle eksisterende kørekort senest den 19. januar 2033 være ombyttet til den nye model.
 I forbindelse med indførelsen af en begrænset gyldighedsperiode for kørekort indebærer direktivet samtidig, at der for at øge borgernes frie bevægelighed sker en harmonisering af, hvor hyppigt personer med kørekort til busser og lastbiler skal gennemgå helbredskontrol (hvert femte år i forbindelse med fornyelse af kørekortet til disse køretøjer).
Direktivet har desuden til formål at bidrage til større færdselssikkerhed.
Dette søges opnået ved bl.a. at stille krav om indførelse af visse underkategorier til de enkelte kørekortkategorier.
Endvidere forhøjes alderskravene for erhvervelse af kørekort til nogle kategorier, ligesom der for visse kategorier indføres et erfaringskrav.
Desuden indføres der med direktivet en kørekortkategori for knallerter (AM). Endelig indføres der med direktivet mindstekrav til køreprøvesagkyndiges grund- og efteruddannelse.
Medlemsstaterne skal senest den 19. januar 2011 have vedtaget og offentliggjort de love og administrative bestemmelser, der er nødvendige for at gennemføre direktivet.
Størstedelen af de nødvendige ændringer vil blive gennemført administrativt ved ændring af reglerne i kørekortbekendtgørelsen mv., men herudover kræves i et vist omfang lovændringer.
Bl.a. medfører direktivets bestemmelser om en begrænset administrativ gyldighedsperiode på kørekort således, at det er nødvendigt at ændre færdselslovens § 59 om kørekorts gyldighedstid, og i forbindelse hermed foreslås § 124 c, stk. 1, om betaling af gebyr i forbindelse med fornyelse af kørekort ændret.
I overensstemmelse med direktivet indebærer lovforslaget i den forbindelse, at et kørekort, der i dag som hovedregel gælder, indtil indehaveren fylder 70 år, fremover som udgangspunkt skal have en gyldighedstid på 15 år, hvorefter det skal fornys.
Efter direktivet skal kørekort til lastbil og bus mv. dog fornys hvert femte år, og de nærmere regler herom vil  ligesom i dag  blive fastsat administrativt i kørekortbekendtgørelsen.
 Med lovforslaget opretholdes den gældende ordning om en kortere gyldighedstid på kørekort til personer, der er fyldt 70 år, ligesom reglen om en gyldighedstid på fem år på kørekort, der udstedes til personer, som er fyldt 65 år, men ikke 70 år, foreslås videreført.
Som konsekvens af forslaget om en hyppigere fornyelse af kørekort foreslås det endvidere, at der i forbindelse med fornyelsen af kørekort til almindelig bil mv. skal betales et omkostningsbestemt gebyr på 100 kr.
For så vidt angår betaling for fornyelse af kørekort til tunge køretøjer (bus, lastbil mv.) foreslås gebyret fastsat til 135 kr.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
