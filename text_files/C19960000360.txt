 Ifølge arbejdsløshedsforsikringslovens § 75 c, stk. 1, bekendtgørelse nr.  

 1187 af 22. december 1995 om arbejde i efterlønsperioden, er det en  

 betingelse for at bevare retten til efterløn, at medlemmet ikke har haft  

 erhvervsarbejde de første 5 uger efter overgangen til efterløn, at medlemmet  

 i efterlønsperioden i øvrigt ikke har haft erhvervsarbejde, herunder  

 ikke-indtægtsgivende arbejde, af større omfang end sammenlagt 200 timer inden  

 for et kalenderår, og at medlemmet ikke har arbejdet ud over det reducerede  

 timetal, der er tilladt i overgangsåret.
Bestemmelsen skal ses i sammenhæng med lovens § 75 a, hvorefter efterløn  

 kun kan ydes til medlemmer, der forlader arbejdslivet.
Det er således en  

 betingelse for udbetaling af efterløn, at tilknytningen til arbejdsmarkedet  

 er ophørt.
Indtægt ved arbejde i det tilladte omfang medfører ikke fradrag i  

 efterlønnen, men indtægter fra hverv , der ikke betragtes som arbejde  

 efter bekendtgørelsens § 5, medfører i visse tilfælde fradrag.
Der henvises i  

 øvrigt til reglerne i direktoratets bekendtgørelse om arbejdes og indtægters  

 betydning for efterlønnens størrelse.
 Arbejde og aktiviteter. §§ 1 - 5.
 Arbejde - Fritidsaktivitet (hobby).
 Bekendtgørelsen begrænser kun adgangen til at arbejde i  

 efterlønsperioden.
 Begrænsningerne vedrører både arbejdets omfang og art (vedvarende  

 selvstændig virksomhed og forbud mod arbejde i ægtefællens selvstændige  

 virksomhed).
 Derimod er retten til rene fritidsaktiviteter ikke begrænset i  

 efterlønsperioden.
 Fritidsaktiviteter er som udgangspunkt aktiviteter, som efter deres  

 karakter ikke kan udbydes som arbejde, og som ikke aflønnes.
 Grænsetilfælde:
 Visse grænsetilfælde kan være vanskelige at afgøre.
 Hvis beskæftigelsen medfører indtægt , enten direkte i form af  

 aflønning eller mere indirekte i form af modydelser eller lignende, vil  

 beskæftigelsen blive betragtet som arbejde .
Der er imidlertid visse former for ydelser, som i denne forbindelse ikke  

 betragtes som indtægt.
Dette gælder eksempelvis diæter og lignende, der  

 udelukkende eller helt overvejende skal dække udgifter ved varetagelse af  

 aktiviteten, fx befordring eller øget brug af telefon.
Det samme gælder små  

 beløb eller andre ydelser, der har karakter af påskønnelse, fx for en særlig  

 indsats i en humanitær organisation.
Det kan i visse tilfælde være nødvendigt at vurdere, om virksomheden eller  

 aktiviteten indgår som element i en større sammenhæng, der generelt set har  

 til formål at opnå økonomisk udbytte.
Fx vil ulønnet foredrags- eller  

 skribentvirksomhed, der kun udføres i ringe omfang, ofte være en  

 fritidsaktivitet.
Hvis den derimod udføres i større omfang, kan det betyde,  

 at beskæftigelsen indgår i en erhvervsmæssig sammenhæng, eventuelt med senere  

 udnyttelse for øje, og derfor må betragtes som arbejde.
Når der er tvivl om, hvorvidt en beskæftigelse efter sin art kunne  

 udbydes som egentligt arbejde , er det af betydning, om der inden for  

 området findes en overenskomst eller anden aftale/retningslinier for, hvilke  

 opgaver, der skal udføres af lønnede medarbejdere, og hvilke der kan udføres  

 af frivillige.
Findes sådanne retningslinier - fx inden for det sociale  

 område - bør de normalt følges, forudsat at beskæftigelsen konkret er  

 ulønnet.
 Særlige områder:
Ulønnede tillidshverv, foredragsvirksomhed om foreningens formål,  

 udarbejdelse af foreningsblad, lederhverv i frivilligt ungdoms- og  

 idrætsarbejde mv. må normalt betragtes som fritidsaktivitet.
Det forudsættes,  

 at organisationen/foreningen udelukkende anvender ulønnet medhjælp til den  

 pågældende beskæftigelse, og at beskæftigelse af denne art normalt er  

 ulønnet.
Ulønnet socialt og humanitært hjælpearbejde vil under visse forudsætninger  

 være at betragte som fritidsaktiviteter.
Som fritidsaktiviteter kan nævnes:
 Besøgsvennetjeneste, der ikke har karakter af hjemmehjælperarbejde.
 Beskæftigelse i genbrugsbutikker, der drives af anerkendte  

 hjælpeorganisationer.
 Indsamling og sortering af tøj, sko mv. samt strikning og syning af tøj og  

 tæpper for anerkendte hjælpeorganisationer.
 Det forudsættes, at efterlønsmodtagerens beskæftigelse er af  

 tilfældig karakter, således at organisationen ikke er indstillet på det  

 pågældende medlems arbejdskraft, at efterlønsmodtagerens  

 arbejdsindsats ikke generelt har større omfang end de andre deltageres, og  

at beskæftigelsen ikke kan udbydes som egentligt lønnet arbejde.
 Således vil fx sygeplejerskearbejde i et krisecenter eller kontorarbejde  

 og telefonpasning i en hjælpeorganisation blive betragtet som arbejde, selv  

 om det er ulønnet, idet beskæftigelse af denne art almindeligvis medfører  

 indtægt.
 Vedrørende frivillige ulønnede aktiviteter i visse organisationer,  

 foreninger eller lignende henvises til nedenfor under afsnittet Frivillige  

 ulønnede aktiviteter. § 4.
Produktion af udsendelser, deltagelse i planlægningsmøder, telefonpasning  

 og lignende betragtes normalt som arbejde , selv om beskæftigelsen er  

 ulønnet.
Hvis driften helt eller i det væsentligste er baseret på frivillig  

 ulønnet medvirken, kan aktiviteten eventuelt være omfattet af  

 bekendtgørelsens § 4.
 Beskæftigelse af denne art betragtes som arbejde , selv om  

 beskæftigelsen er ulønnet, og skal derfor medregnes i de tilladte 200 timer.
 Aktivitet som fritidsfisker betragtes som hobby, hvis fangsten i det  

 væsentligste er til eget forbrug.
Kunstnerisk virksomhed, der medfører indtægt eller udøves med henblik på  

 at opnå økonomisk udbytte, betragtes som selvstændig virksomhed.
Det gælder,  

 uanset om medlemmet var professionel kunstner inden overgangen til efterløn,  

 eller om kunstnerisk hobbyvirksomhed i efterlønsperioden udvikler sig til at  

 være professionel kunstnerisk virksomhed, eksempelvis gennem salg af  

 billeder, udgivelse af bøger og lignende.
 Selvstændig virksomhed må ikke udføres i efterlønsperioden, med mindre der  

 er tale om enkeltstående arbejdsopgaver , fx et bestillingsarbejde,  

 eller der er meddelt tilladelse efter bekendtgørelsens § 3. Arbejdstiden skal  

 i alle tilfælde holdes inden for højst 200 timer om året.
 Alle arbejdstimer skal medregnes ved opgørelsen af arbejdstiden,  

 uanset om arbejdet resulterer i et færdigt kunstværk, og uanset om dette kan  

 sælges.
 Første 5 uger. § 1, stk. 2.
5 ugers reglen er indsat for at sikre, at medlemmet har forladt  

 arbejdslivet, og fristen regnes fra datoen for overgang til efterløn.
Selv om  

 medlemmet har holdt ferie inden overgang til efterløn eller overgår til  

 efterløn fra ledighed, må der ikke arbejdes i 5 ugers perioden.
 Forbudet gælder alt arbejde, også ulønnet arbejde og arbejde i udlandet.
 Det er dog muligt at få tilladelse til at arbejde i 5 ugers perioden efter  

 bekendtgørelsens § 10.
 Et medlem, der driver jordbrug efter § 2, og et medlem, der har fået  

 tilladelse til at drive selvstændig virksomhed efter § 3, må dog arbejde i 5  

 ugers perioden.
 Resten af efterlønsperioden. § 1, stk. 1 og stk. 3.
Medlemmet må arbejde 200 timer inden for hvert kalenderår.
I det år, hvor  

 medlemmet første gang overgår til efterløn, reduceres de 200 timer dog  

 forholdsmæssigt.
Arbejde udført inden overgangen medregnes ikke i det  

 reducerede timetal.
I det år, medlemmet udtræder, må medlemmet arbejde 200  

 timer uanset udtrædelsestidspunktet.
 Vedvarende selvstændig virksomhed og arbejde i ægtefællens  

 selvstændige virksomhed. § 1, stk. 4.
Retten til efterløn kan ikke bevares, hvis efterlønsmodtageren påbegynder  

 vedvarende selvstændig virksomhed, idet medlemmet da er vendt tilbage til  

 arbejdslivet.
Derimod er det tilladt at udføre enkeltstående arbejdsopgaver,  

 der har karakter af selvstændig virksomhed og drive mindre jordbrug efter  

 reglerne i § 2. Der kan desuden i særlige tilfælde gives tilladelse til at  

 udøve selvstændig virksomhed inden for 200 timers begrænsningen, jf. § 3.
For så vidt angår beskæftigelse i anparts- eller aktieselskaber, der helt  

 eller delvist ejes af medlemmet og/eller ægtefællen og nærmeste familie, må  

 det afgøres, om der foreligger lønmodtagerarbejde eller selvstændig  

 virksomhed.
Reglerne i direktoratets bekendtgørelse om optagelse i en  

 arbejdsløshedskasse for selvstændige erhvervsdrivende finder anvendelse ved  

 afgørelsen heraf.
Ifølge bestemmelsen er det - bortset fra mindre jordbrug i henhold til § 2  

 - i intet tilfælde tilladt at arbejde i en selvstændig virksomhed, der ejes  

 eller drives af medlemmets ægtefælle.
Dette gælder, uanset om der er tale om  

 lønmodtagerarbejde eller selvstændig virksomhed, idet der på grund af det  

 nære interessefællesskab ikke vil være rimelig mulighed for at kontrollere overholdelse af 200 timers begrænsningen.
 Bestemmelsen er ikke til hinder for, at medlemmet udfører helt små,  

 tilfældige funktioner i ægtefællens virksomhed, som ikke kan betragtes som  

 arbejde eller deltagelse i virksomheden, fx tilfældig telefonpasning.
 Arbejde inden for de 200 timer. § 1, stk. 5.
 Bestemmelsen omfatter såvel lønnet som ulønnet arbejde.
 Bestemmelsen omfatter alt lønarbejde.
Løn- og ansættelsesvilkår er uden betydning.
Det er ligeledes uden  

 betydning, om arbejdet udføres for en erhvervsdrivende arbejdsgiver eller for  

 en privat person. 200 timers begrænsningen vil således også gælde  

 beskæftigelse som fx:
- billetkontrollør ved sportsstævner og lignende, - kirkesanger, - kirkekasserer, - organist, - syns-, skøns-, og vurderingsmand for forsikringsselskaber og  

 pengeinstitutter, - stævningsmand, - vicevært, og - rengøringshjælp.
 Kursusdeltagelse i forbindelse med arbejde i efterlønsperioden anses for  

 arbejde, hvis andre ansatte aflønnes for kursusdeltagelsen.
 For så vidt angår beskæftigelse i et anparts- eller aktieselskab, der helt  

 eller delvist ejes af medlemmet og/eller ægtefællen og nærmeste familie,  

 henvises til vejledningen til stk. 4.
 Arbejdet må klart fremstå som udførelse af enkeltstående opgaver i  

 modsætning til påbegyndelse af vedvarende selvstændig virksomhed, der ikke er  

 tilladt, jf. stk. 4.
 Eksempel 1: Et medlem, der før overgang til efterløn har arbejdet  

 som murersvend, påtager sig at opmure en garage for naboen.
 Eksempel 2: En advokat berigtiger efter overgang til efterløn et  

 dødsbo eller skriver skøde for en bekendt.
 I sådanne tilfælde er arbejdet tilladt inden for 200 timers begrænsningen.  

 Arbejdstiden opgøres med de faktisk anvendte timer.
 Hvis der derimod sker annoncering, anskaffes driftsmidler, indrettes  

 lokaler til brug for erhvervsudøvelse eller foretages andre skridt til  

 etablering af vedvarende selvstændig virksomhed, bortfalder retten til  

 efterløn.
 Dette gælder også i tilfælde, hvor en arbejdsopgave udføres efter en  

 konkret ordre og derfor isoleret set kan betragtes som en enkeltstående  

 arbejdsopgave.
 Om de nærmere betingelser for drift af jordbrug henvises til § 2.
 Reglen omfatter både arbejde som selvbygger og medbygger ved  

 opførelse af egen bolig (hus eller sommerhus) og ved byggearbejder, hvorved  

 huset, sommerhuset eller ejerlejligheden ændres eller udvides, herunder fx  

 med garage eller carport.
 Bekendtgørelsens § 6, stk. 4, fastsætter særlige regler om beregning af  

 arbejdstiden og om indberetning til arbejdsløshedskassen.
 Almindeligt reparations- og vedligeholdelsesarbejde, fx fornyelse af  

 maling og tapet, betragtes ikke som arbejde og er derfor ikke omfattet af  

 bekendtgørelsen.
 Ulønnet arbejde. § 1, stk. 6.
 Bekendtgørelsens regler finder anvendelse ved alle former for arbejde og  

 selvstændig virksomhed, selv om der konkret ikke er opnået løn eller anden  

 indtægt (overskud).
 Arbejde i udlandet. § 1, stk. 8.
 Arbejde, der kan udføres under 200 timers begrænsningen, skal også  

 medregnes og oplyses på efterlønserklæringen, når det er udført i udlandet.  

 Medlemmet må således heller ikke arbejde i udlandet i de første 5 uger efter  

 overgangen til efterløn, eller drive selvstændig virksomhed i udlandet i  

 efterlønsperioden.
 Reglen gælder, selv om udbetaling af efterløn er suspenderet på  

 grund af medlemmets ophold i udlandet i en længere periode i henhold til  

 direktoratets bekendtgørelse om udbetaling af efterløn til medlemmer, der  

 opholder sig i udlandet.
 Retten til efterløn bortfalder, hvis medlemmet på grund af arbejde i et  

 andet EØS-land eller på Færøerne skal omfattes af dette lands  

 arbejdsløshedsforsikring, jf. § 8, stk. 4.
 Jordbrug. § 2.
Det følger af ophørsreglerne på dagpengeområdet, at et medlem, der driver  

 jordbrug som hovedbeskæftigelse , kun kan overgå til efterløn, hvis  

 ejendommen sælges eller jordbruget helt ophører ved bortforpagtning på  

 nærmere angivne vilkår.
Jordbrug, der drives som hovedbeskæftigelse, kan ikke  

 ved delvis bortforpagtning reduceres med henblik på overholdelse af  

 grundværdigrænsen.
 Et medlem som tidligere har drevet jordbruget som hovedbeskæftigelse, skal  

 opfylde de almindelige betingelser i ophørsreglerne for selvstændige for nu  

 at kunne få jordbruget anerkendt som bibeskæftigelse.
 Hvis jordbruget derimod drives som bibeskæftigelse , kan medlemmet  

 overgå til efterløn og arbejde i op til 200 timer årligt på ejendommen, hvis  

 betingelserne i § 2 er opfyldt.
 Et jordbrug, der opfylder betingelserne, kan ligeledes anskaffes efter  

 overgangen til efterløn.
Bopæl Det er en betingelse for at drive jordbrug i efterlønsperioden, at  

 medlemmet bor på ejendommen.
Dette krav gælder dog ikke for medlemmer, der er  

 overgået til efterløn inden den 15. oktober 1992, og som inden dette  

 tidspunkt har drevet jordbrug efter de tidligere gældende regler, jf. § 12,  

 stk. 2.
Det er uden betydning, om medlemmet ejer ejendommen eller er forpagter  

 eller på anden måde bruger af ejendommen.
Det afgørende er, at medlemmet  

 driver jordbruget, det vil sige gennem personligt arbejde deltager i driften  

 af jordbruget, herunder udfører administrative funktioner.
Et medlem anses  

 således for at drive jordbrug, selv om pågældende eventuelt har ansat andre  

 til at udføre arbejdet, eller arbejdet udføres af en maskinstation.
 Et medlem, der ejer et landbrug sammen med ægtefællen, vil kun anses for  

 at drive landbruget, hvis medlemmet gennem personligt arbejde deltager i  

 driften af landbruget.
Grundværdi - Bortforpagtning Ejendommens grundværdi skal udgøre mindre end 72.000 kr. ved 19.  

 almindelige vurdering.
Medlemmet kan bringe ejendommen ned under  

 beløbsgrænsen ved bortforpagtning af en del af jorden, således at  

 grundværdien for restejendommen ikke overstiger grænsen.
Det er et krav, at der fremlægges dokumentation for bortforpagtningen,  

 herunder for den reducerede grundværdi.
Fyldestgørende dokumentation for den  

 reducerede grundværdi vil normalt kunne ske ved at sammenholde  

 forpagtningsaftalen med kopi af det seneste specificerede  

 ejendomsvurderingsskema.
Bortforpagtningen skal ske ved skriftlig kontrakt med mindst 5 års  

 gensidig uopsigelighed.
Ophører bortforpagtningen, fx på grund af forpagters  

 død, uden straks at blive afløst af en ny bortforpagtningsaftale, bortfalder  

 retten til efterløn.
 I ganske særlige tilfælde kan direktoratet godkende en kortere  

 forpagtningsperiode end 5 år, jf. stk. 5.
 Bortforpagtningen skal medføre et reelt ophør med drift af det  

 bortforpagtede areal og kan derfor ikke ske til ægtefælle, samlever eller  

 umyndige børn.
Det bemærkes, at braklægning efter landbrugsministeriets bekendtgørelse om  

 tilskud til udtagning af jord af produktionen ikke kan sidestilles med  

 bortforpagtning.
Et medlem vil derfor ikke kunne bringe sig ned under  

 beløbsgrænsen ved at braklægge en del af ejendommen.
Afgrøder - Dyrehold Der må ikke dyrkes andre afgrøder på ejendommen end almindelige  

 landbrugsafgrøder, herunder korn- og frøafgrøder , der omfatter rug,  

 byg, hvede, havre, raps, sennep, foderærter mv., grovfoderafgrøder ,  

 der omfatter vedvarende græs, græs til ensilering eller hø, roer, majs mv. og  

kartofler . Derimod er fx frugtavl, gartneri, herunder dyrkning af  

 frilandsgrøntsager samt konsumærter, frøavl (græsfrø og grøntsagsfrø til  

 udsæd, valmuer mv.), juletræer og pyntegrønt ikke tilladt.
Bestemmelsen  

 omfatter alene salgsafgrøder.
Dyrkning af afgrøder til eget forbrug er ikke  

 begrænset.
Det er endvidere et krav, at eventuelt husdyrhold i alt væsentligt  

 er til eget forbrug.
Det vil sige, at enkeltstående tilfælde af salg i mindre  

 omfang ikke medfører, at medlemmet må udtræde af efterlønsordningen, men  

 husdyrholdet må ikke være tilrettelagt med salg af dyr eller animalske  

 produkter for øje.
 På jordbruget kan endvidere drives fredskov på højst 5 ha.  

 Fredskovarealer kan eventuelt nedbringes til 5 ha ved bortforpagtning efter  

 de samme regler, som er nævnt i forbindelse med grundværdigrænsen.
 Beskæftigede timer ved jordbruget skal angives på den årlige  

efterlønserklæring .
 Direktøren for arbejdsløshedsforsikringen kan godkende en højere  

 beløbsgrænse , jf. stk. 6, hvis ejendommen er beliggende i et område, der  

 er udlagt til bymæssige formål eller til sommerhusbebyggelse, da  

 opretholdelse af grundværdigrænsen kan medføre en urimelig hindring for  

 medlemmets overgang til efterløn og beskæftigelse i efterlønsperioden.
 Drift af selvstændig virksomhed inden for 200 timers reglen. § 3.
 Udøvelse af selvstændig virksomhed er ikke tilladt i efterlønsperioden,  

 bortset fra drift af mindre jordbrug og enkeltstående arbejdsopgaver, der har  

 karakter af selvstændig virksomhed.
I særlige tilfælde kan der dog gives tilladelse til at videreføre eller  

 begynde selvstændig virksomhed i højst 200 timer årligt.
Omfattet af  

 dispensationsmuligheden kan fx være de former for selvstændig  

 bibeskæftigelse, der kan udføres, uden at det medfører begrænsninger i  

 dagpengeretten ifølge reglerne om udøvelse af selvstændig virksomhed ved  

 bibeskæftigelse.
 Som eksempler kan nævnes: Drift af en mindre udlejningsejendom, biavl med  

 højst 15 bistader, fredskov på højst 5 ha, der er beliggende på medlemmets  

 faste bopæl eller fritidsbopæl (fx et sommerhus) og drift af egen vindmølle.
 Tilladelse til at udøve selvstændig virksomhed meddeles af direktøren for  

 arbejdsløshedsforsikringen efter indstilling fra arbejdsløshedskassen, der i  

 hvert enkelt tilfælde konkret skal vurdere, om det er sandsynliggjort, at  

 virksomheden ikke nødvendiggør en samlet arbejdsindsats på mere end 200 timer  

 årligt eller det mindre timetal, der er tilladt i overgangsåret.
 Dette indebærer, at både den egentlige drift, alt administrativt arbejde,  

 transporttid og lignende, skal kunne udføres inden for de 200 timer.  

 Virksomheden skal udelukkende være baseret på medlemmets egen arbejdskraft.  

 Medlemmet kan således ikke selv arbejde 200 timer, og få arbejde herudover  

 udført af ansatte i virksomheden.
 Arbejdsindsatsen skal altid i det konkrete tilfælde - sammenholdt med  

 oplysningerne om virksomhedens drift og tilrettelæggelse i øvrigt - forekomme  

 sandsynlig.
 Ved den konkrete vurdering af arbejdets omfang skal der blandt andet  

 lægges vægt på medlemmets oplysninger om virksomhedens art og omfang  

 sammenholdt med omsætning og indtjening.
 Manglende indtægt ved virksomheden har dog ikke nogen indflydelse på, om  

 der kan meddeles tilladelse.
 Tilladelse kan ikke meddeles, hvis medlemmet ikke i tilstrækkelig grad kan  

 sandsynliggøre, at arbejdet med virksomheden til enhver tid kan udføres inden  

 for de 200 timer.
 Medlemmet skal desuden på ethvert tidspunkt kunne sandsynliggøre, at  

 betingelserne fortsat er opfyldt, jf. stk. 3.
 Der er ikke med bestemmelsen givet mulighed for at arbejde i ægtefællens  

 virksomhed, herunder heller ikke i kortere perioder som fx ferieafløser,  

 vikar eller lignende.
 Frivillige ulønnede aktiviteter. § 4.
 Efter § 4 i bekendtgørelsen er efterlønsmodtageres adgang til deltagelse i  

ulønnede aktiviteter, der ellers ville blive betragtet som arbejde ,  

 udvidet i overensstemmelse med de regler, som gælder for medlemmer, der  

 modtager arbejdsløshedsdagpenge eller overgangsydelse.
 Aktiviteter, der er omfattet af reglen, medregnes således ikke i det  

 arbejde, der er omfattet af begrænsningen på højst 200 timer i et kalenderår.
 Om den nærmere afgrænsning af de aktiviteter, der kan udføres, henvises  

 til reglerne i direktoratets bekendtgørelse om fradrag i  

 arbejdsløshedsdagpenge.
 Medlemmet skal skriftligt orientere kassen om aktiviteten ved arbejdets  

 påbegyndelse, og hvis der sker væsentlige ændringer i aktivitetens art mv.
 Udøvelse af borgerligt ombud og hverv. § 5.
 Hverv, der omfattes af § 5, betragtes ikke som arbejde i  

 efterlønsperioden, og er således hverken omfattet af 5 ugers reglen eller 200  

 timers begrænsningen.
 Indtægt (aflønning) af disse hverv medfører i visse tilfælde fradrag i  

 efterlønnen, jf. direktoratets bekendtgørelse om arbejdes og indtægters  

 betydning for efterlønnens størrelse.
Det bemærkes, at kommunale hverv som borgmester, rådmand, eller  

 udvalgsformand, medlem af Folketinget, regeringen eller EU-parlamentet  

 sidestilles med arbejde i relation til blandt andet arbejdskravet i  

 arbejdsløshedsforsikringslovens § 53. Et medlem, der varetager et af disse  

 hverv, kan derfor ikke overgå til efterløn.
Hvis medlemmet derimod vælges til  

 et af disse hverv efter overgangen til efterløn, kan medlemmet forblive i  

 efterlønsordningen, men fradragsreglerne vil medføre, at der ikke udbetales  

 efterløn i valgperioden.
 Hvis hvervet medfører fast regelmæssig beskæftigelse af ikke ubetydeligt  

 omfang, fx som »arbejdende formand« eller kasserer, kan  

 bestyrelseshvervet efter omstændighederne være arbejde, der er omfattet af §  

 1.
 Beregning af arbejdstiden. § 6.
 Faktisk anvendte timer. § 6, stk. 1.
 Reglen i stk. 1, medfører, at et medlem aldrig må anvende mere end 200  

 faktiske timer pr. kalenderår til arbejde i efterlønsperioden.
 Dette gælder, selv om arbejdstiden eventuelt beregnes til et mindre antal  

 timer end det faktiske ved omregning af indtægten.
 Hvis arbejdstiden i henhold til stk. 2, eller stk. 5, skal beregnes ved  

 omregning eller på anden særlig måde, må den beregnede arbejdstid heller ikke  

 overstige 200 timer.
 Omregning. § 6, stk. 2, 3 og 5.
 Hvis arbejdstiden uden vanskelighed lader sig kontrollere ved  

 arbejdsgiverens registreringer, fx ved almindeligt timelønsarbejde på en  

 arbejdsplads, opgøres som hovedregel kun det faktiske timetal, også selv om  

 timelønnen er højere end omregningssatsen.
 Omregning skal dog, ifølge stk. 2, finde sted, hvis medlemmet får  

 væsentlig højere løn, end andre normalt får for tilsvarende arbejde, og  

 indtægten således er uforholdsmæssig høj i forhold til det oplyste timetal.  

 Omregning skal endvidere normalt ske, hvis medlemmets timeløn for samme  

 arbejde, som han hidtil har udført, efter overgangen til efterløn stiger  

 væsentligt.
Omregning skal endvidere finde sted, hvis arbejdstiden ikke eller kun  

 vanskeligt lader sig kontrollere.
Dette vil ofte være tilfældet ved  

 free-lance og honorarlønnet arbejde, fx oversættelsesarbejde.
Desuden kan  

 nævnes arbejde, der kræver tidsforbrug til forberedelse, transport og  

 lignende, og hvor aflønningen også dækker dette tidsforbrug.
Arbejdstiden  

 skal ligeledes beregnes ved omregning af indtægten til timer i  

 tilkaldevagter, hvor lønnen er uafhængig af, om medlemmet tilkaldes eller ej.
 Indtægten omregnes til timer efter følgende formel:
Stk. 2  finder kun anvendelse på lønarbejde.
Ved  

 jordbrug, selvstændig virksomhed ved enkeltstående arbejdsopgaver og eventuel  

 tilladt selvstændig virksomhed efter § 3, medregnes således alene de faktisk  

 anvendte timer, idet indtægten ikke er anvendelig som målestok for  

 tidsforbruget.
Ifølge stk. 3 er det medlemmets indtægt efter fradrag af dokumenterede  

 nødvendige udgifter, der godkendes af skattemyndighederne som  

 fradragsberettigede, der omregnes til timer.
Fradraget beregnes således kun  

 for den del af beløbet, der er skattepligtigt.
Anerkendes en del af et beløb  

 som skattefrit/fradragsberettiget af skattemyndighederne, skal denne del  

 fratrækkes, før fradraget i efterlønnen beregnes.
I tvivlstilfælde må  

 efterlønsmodtageren indhente dokumentation for, at en indtægt helt eller  

 delvist er skattefri.
 Medlemmet skal på bilaget til efterlønserklæringen oplyse både  

 bruttoindtægten og størrelsen og arten af fradragene.
Stk. 5  omfatter navnlig undervisningsarbejde, hvor der  

 findes en særlig omregningsfaktor.
I disse tilfælde beregnes arbejdstiden ved  

 at multiplicere undervisningstimerne med den for området gældende  

 omregningsfaktor.
 Hvis aflønning af forberedelsestid mv. ikke beror på overenskomst eller  

 tilsvarende aftale, vil arbejdstiden ofte være ukontrollabel, og arbejdstiden  

 skal derfor beregnes ved omregning med omregningssatsen som nævnt ovenfor.
 Byggearbejde. § 6, stk. 4.
Tidsforbruget ved opførelse eller ombygning af eget hus mv. er  

 ukontrollabel.
Det vil heller ikke være muligt at beregne arbejdstiden ved  

 omregning, idet indtægten ikke kan opgøres.
 For et medlem, der er selvbygger , dvs. deltager i byggeriet fra  

 først til sidst, er udgangspunktet, at der skal medregnes fuld sædvanlig  

 arbejdstid (37 timer) fra det tidspunkt, hvor byggeriet begyndes, og indtil  

 det er afsluttet.
 Som udgangspunkt skal medlemmets egen erklæring lægges til grund ved  

 afgørelsen af, hvornår byggeriet er begyndt og afsluttet.
Hvis medlemmets erklæring eller forholdene i øvrigt giver anledning til  

 tvivl, skal arbejdsløshedskassen foretage nærmere undersøgelser.
Kassen kan i  

 særlige situationer anmode om yderligere materiale til dokumentation for  

 afgrænsningen af byggeperioden.
Dette materiale kan eventuelt være  

 byggetilladelse, anmeldelse til kommunen og færdigmeldelse til kommunen.
 Perioder før byggeriet er endeligt afsluttet, hvor medlemmet ikke har  

 medvirket, skal ikke medregnes, hvis der er tilstrækkelig dokumentation for,  

 at selvbyggeren var færdig med sit arbejde.
 Som medbygger betragtes en person, der fra et bestemt tidspunkt  

 under byggeriet selv deltager i arbejdet, og eventuelt ifølge aftale med  

 entreprenøren eller de mestre, der har arbejdet, har forpligtet sig til som  

 medbygger at udføre en del af arbejdet.
Som udgangspunkt skal der medregnes mindst 37 timer pr. uge i perioder med  

 personlig medvirken.
Medlemmets egen erklæring om perioden (erne) med  

 personlig medvirken, lægges, som udgangspunkt, til grund.
Medlemmet skal dog  

 på forlangende skriftligt kunne bevise, at arbejde er udført af andre.
Dette  

 kan enten ske ved dokumentation fra håndværksmestre eller ved forevisning af  

 regning fra disse for det udførte arbejde.
 Hvis en selv- eller medbygger, fx på grund af økonomi, er tvunget til at  

 indstille byggeriet i en periode, skal denne periode ikke medregnes, hvis  

 medlemmet kan sandsynliggøre, at det ikke var muligt at fortsætte byggeriet i  

 perioden.
 Almindeligt reparations- og vedligeholdelsesarbejde medfører ikke fradrag,  

 jf. bekendtgørelsens § 1, stk. 5, nr. 4.
Kassen skal have forudgående skriftlig meddelelse om påbegyndelse og  

 forventet afslutning af byggeriet/den personlige medvirken.
Kassen kan  

 forlange, at medlemmet tillige omgående giver skriftlig meddelelse, når den  

 personlige medvirken faktisk ophører.
 Kontrol og oplysningspligt. § 7.
 Medlemmet har pligt til omgående at give meddelelse til  

 arbejdsløshedskassen, hvis reglerne i § 1 ikke overholdes.
 Den årlige efterlønserklæring anvendes dels til kontrol af, om  

 betingelserne for at bevare retten til efterløn er overholdt, dels til  

 kontrol af, om medlemmet har haft indtægt, der påvirker efterlønnen i henhold  

 til direktoratets bekendtgørelse om arbejdes og indtægters betydning for  

 efterlønnens størrelse.
 Det er en forudsætning for fortsat udbetaling af efterløn, at  

 efterlønserklæringen er afleveret til arbejdsløshedskassen.
 Undlader et medlem at give oplysninger om omstændigheder, der er af  

 betydning for retten til efterløn, eller giver medlemmet kassen urigtige  

 oplysninger, kan medlemmet pålægges sanktioner i henhold til  

 arbejdsløshedsforsikringslovgivningens regler herom.
 Bortfald af retten til efterløn. § 8.
 Arbejde i de første 5 uger. § 8, stk. 1.
5 ugers reglen er indsat for at sikre, at medlemmet har forladt  

 arbejdslivet.
Ved en meget hurtig genoptagelse af arbejdet kan arbejdslivet  

 ikke anses for at være forladt, og betingelserne for at modtage efterløn er  

 således ikke opfyldt.
Evt. udbetalt efterløn er derfor modtaget uberettiget.
Arbejde i mere end 200 timer.
Selvstændig virksomhed mv. § 8, stk. 2  

 og stk. 3.
Hovedreglen i stk. 2, finder normalt anvendelse, hvis overskridelsen  

 fremkommer efter sammentælling af timerne i forskellige kortvarige  

 arbejdsforhold.
Reglen vil endvidere finde anvendelse, fx hvis et  

 længerevarende arbejde oprindeligt var aftalt som et kortvarigt vikariat, som  

 efter 200 timers arbejde forlænges på grund af nye omstændigheder.
 Hvis medlemmet derimod i forbindelse med overtagelse af arbejdet vender  

 tilbage til arbejdslivet, sker udtrædelsen af efterlønsordningen allerede ved  

 arbejdets påbegyndelse, jf. stk. 3.
 Et medlem, der begynder arbejde med henblik på at forlade  

 efterlønsordningen, kan således ikke bevare retten til efterløn, indtil der  

 er arbejdet i 200 timer.
 Arbejde i udlandet, udmeldelse af kassen. § 8, stk. 4.
 Om arbejde i udlandet inden for 200 timers reglen henvises til  

 vejledningen til § 1, stk. 8.
Dispensationsbestemmelser. §§ 9-10 Tilfælde, hvor reglerne er overtrådt. § 9 Overtrædelse af reglerne i bekendtgørelsens §§ 1-3 medfører bortfald af  

 retten til efterløn.
Ifølge arbejdsløshedsforsikringslovens § 75 b, stk. 7,  

 kan et medlem, der er udtrådt af efterlønsordningen, ikke på ny overgå til  

 efterløn, med mindre pågældende er udtrådt for at vende tilbage til  

 arbejdslivet.
 Dispensationsationsadgangen i § 9 er indsat for at give mulighed for at  

 afværge denne alvorlige konsekvens af mindre overtrædelser.
 Kassens adgang til at dispensere. § 9, stk. 2 og stk. 3.
 Der kan kun dispenseres, hvis overtrædelsen findes særlig  

 undskyldelig . Som eksempel herpå kan nævnes overtrædelser, der skyldes  

 medlemmets misforståelse af reglerne, anvendelse af omregningssatsen,  

 fejlagtig sammentælling af beskæftigede timer og lignende.
 Hvis der foreligger en bevidst overtrædelse, eller hvis medlemmet efter at  

 have konstateret en overtrædelse har undladt at underrette kassen  

 (svigstilfælde), bør der normalt ikke dispenseres.
 Det følger af § 9, stk. 3, at der i alle tilfælde, hvor kassen giver  

 dispensation, skal ske fradrag i efterlønnen fuldt ud (det vil sige krone  

 for krone) for medlemmets indtægt som følge af overtrædelsen, således at  

 medlemmet ikke har økonomisk fordel af overtrædelsen.
 Hvis kassen finder, at fradragsreglen undtagelsesvis ikke bør anvendes,  

 skal sagen forelægges med kassens indstilling for direktøren for  

 arbejdsløshedsforsikringen til afgørelse, jf. § 9, stk. 4.
 Kassen kan således kun dispensere for de overtrædelser, der er nævnt i §  

 9, stk. 2, og kun på den i stk. 3 nævnte betingelse.
 Har medlemmet i forbindelse med overtrædelse af reglerne begået en  

 forseelse mod kassen, kan der tillige blive tale om sanktion i henhold til  

 lovens almindelige regler.
 Dispensation givet af direktøren for arbejdsløshedsforsikringen. § 9,  

 stk. 4.
 Tilladelsen vil normalt blive givet på betingelse af, at indtægten ved det  

 ikke tilladte arbejde eller merarbejde fradrages fuldt ud i efterlønnen.
 Der kan dog gives dispensation uden økonomiske vilkår, fx ved helt  

 bagatelagtige forseelser, eller fastsættes skærpede betingelser.
 Tilladelse til at arbejde i de første 5 uger og/eller mere end 200  

 timer. § 10.
 Bestemmelsen omfatter kun lønmodtagerarbejde, der kan udføres i  

 efterlønsperioden i henhold til bekendtgørelsens § 1, stk. 5, nr. 1.
 Der kan gives tilladelse til at bevare et arbejde, der allerede udøves ved  

 overgangen til efterløn eller til at begynde et arbejde efter overgangen.
Der tænkes på tilfælde, hvor efterlønsmodtageren har eller ønsker at  

 påtage sig en mindre beskæftigelse, men hvor 200 timers grænsen er til hinder  

 herfor.
Dispensationsadgangen tænkes navnlig anvendt i forbindelse med  

 bierhverv, dvs. arbejde som normalt ikke udbydes som hovedbeskæftigelse.
 »Særlige omstændigheder« omfatter blandt andet tilfælde, hvor  

 arbejdet er afgørende for medlemmets boligsituation, fx. viceværter, der ikke  

 kan overholde 5 ugers reglen, hvis arbejdet fortsætter i efterlønsperioden.
 »Særlige omstændigheder« omfatter desuden sociale hensyn, fx  

 tilfælde, hvor efterlønsmodtageren har eller ønsker at få et barnebarn i  

 døgnpleje.
Tilladelsen kan også gives i andre tilfælde, hvor særlige omstændigheder  

 taler derfor.
Fx aflønnes kirkesangere efter et særligt regulativ, således at  

 omregning af indtægten som regel vil medføre overskridelse af 200 timers  

 begrænsningen, selv om den faktiske arbejdstid - der kun vanskeligt kan  

 kontrolleres - formentlig ofte ikke overskrider begrænsningen.
I sådanne  

 tilfælde kan en tilladelse være velbegrundet.
Tilladelsen gives enten til det arbejde, som medlemmet allerede har ved  

 overgangen til efterløn, eller til et konkret arbejde, som medlemmet senere  

 påtager sig.
Der kan således ikke gives en generel tilladelse til at arbejde  

 ud over 200 timers begrænsningen.
I tilladelsen fastsættes et højeste  

 timetal, baseret på enten arbejdets hidtidige omfang eller på oplysninger om  

 det forventede omfang af det konkrete arbejdsforhold.
 Medlemmet kan ikke få tilladelse til at være beskæftiget med det arbejde,  

 der dannede grundlag for overgangen til efterløn i 5 ugers perioden, da  

 reglen er indsat for at sikre, at medlemmet har forladt arbejdslivet.
 Hvis medlemmet arbejder i større omfang end fastsat i kassens tilladelse,  

 bortfalder retten til efterløn med virkning fra tidspunktet for  

 overskridelsen, jf. stk. 6.
 Hvis medlemmet kan forudse, at arbejdet vil få et større omfang, end der  

 er givet tilladelse til, har medlemmet dog mulighed for at søge om at få  

 tilladelsen udvidet.
 Hvis medlemmet ønsker at ophøre med et arbejde og påtage sig et andet, der  

 overskrider 200 timers begrænsningen, skal der ligeledes søges påny.
 Hvis arbejdet vil udgøre mere end 300 timer årligt, eller hvis kassen  

 finder, at der ikke bør knyttes økonomiske vilkår til tilladelsen, skal sagen  

 med indstilling forelægges for direktøren for arbejdsløshedsforsikringen til  

 afgørelse.
 Kun når særlige omstændigheder taler derfor, kan der påregnes tilladelse  

 til at arbejde mere end 300 timer årligt.
 Reglen vil navnlig finde anvendelse i tilfælde, hvor værdi af fri bolig  

 indgår i indtægten, der skal omregnes til arbejdstimer (vicevært og  

 lignende).
 Tilladelse vil normalt blive givet på det vilkår, at indtægten ud over 200  

 timer fradrages fuldt ud i efterlønnen.
I tilfælde, hvor et medlem har overtrådt vilkårene for en dispensation,  

 kan direktøren for arbejdsløshedsforsikringen give dispensation til forbliven  

 i efterlønsordningen, jf. stk. 7. Dispensation kan kun meddeles, hvis  

 overtrædelsen findes særlig undskyldelig.
Der henvises til eksemplerne nævnt  

 ovenfor under dispensation efter § 9. Hvis medlemmet i forbindelse med  

 overtrædelsen af en tilladelse har begået en forseelse mod kassen, kan  

 arbejdsløshedsforsikringslovens sanktionsbestemmelser bringes i anvendelse.
