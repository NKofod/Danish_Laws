Betænkning afgivet af Erhvervs-, Vækst- og Eksportudvalget den 18. april 2017 Betænkning over Forslag til lov om ændring af lov om realkreditlån og realkreditobligationer m.v. og lov om finansiel virksomhed (Ændring af lånegrænse for fritidshuse) [af erhvervsministeren (Brian Mikkelsen)]:
1. Udvalgsarbejdet Lovforslaget blev fremsat den 22. marts 2017 og var til 1. behandling den 28. marts 2017. Lovforslaget blev efter 1. behandling henvist til behandling i Erhvervs-, Vækst- og Eksportudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og erhvervsministeren sendte den 1. marts 2017 dette udkast til udvalget, jf.
ERU alm. del  bilag 145. Den 22. marts 2017 sendte erhvervsministeren de indkomne høringssvar og et notat herom til udvalget.
2. Indstillinger og politiske bemærkninger Et flertal i udvalget (S, DF, V, LA, RV og KF) indstiller lovforslaget til vedtagelse uændret.
Socialdemokratiets medlemmer bemærker, at Socialdemokratiet overordnet er bekymret for, om forslaget om at forhøje lånegrænsen vil mindske sikkerheden bag realkreditobligationerne, som Nationalbanken har advaret imod.
Socialdemokratiet noterer sig dog regeringens forsikring om, at forslaget er risikofrit og ikke vil medføre øget risici for realkreditmarkedet.
På den baggrund støtter Socialdemokratiet lovforslaget, da det vil få stor betydning for mange nuværende og kommende sommerhusejere.
Lovforslaget vil give flere mulighed for at købe et sommerhus i alle dele af landet og understøtte salg af sommerhuse i områder, hvor efterspørgslen er lav.
Socialdemokratiet har opfordret til, at det Det Systemiske Risikoråd vurderer effekterne af lovforslaget, herunder at lovforslaget ikke får negative konsekvenser for det danske lånemarked.
Da der ikke er foretaget en sådan vurdering, vil Socialdemokratiet nøje følge udviklingen og opfordrer til, at uafhængige institutioner som eksempelvis det Systemiske Risikoråd løbende overvåger udviklingen.
På den baggrund vil Socialdemokratiet genoptage spørgsmålet, hvis det skulle blive relevant.
 Et mindretal i udvalget (EL og ALT) indstiller lovforslaget til forkastelse ved 3. behandling.
Enhedslistens medlemmer af udvalget bemærker, at Enhedslisten er bekymret for, at lovforslaget vil øge den private gældsætning og skabe nye prisbobler på fritidsboligmarkedet.
Danmark har haft store problemer med både privat gæld og boligbobler på grund af den lempelige politik for kreditgivning i 00erne frem mod finanskrisen.
Nationalbanken fraråder også lovændringen i deres høringssvar, hvilket gør stort indtryk på Enhedslisten.
Der er brug for stabilitet på boligmarkedet, og derfor er denne lempelse efter Enhedslistens opfattelse et skridt i den forkerte retning.
Et andet mindretal i udvalget (SF) vil redegøre for sin stilling til lovforslaget ved 2. behandling Samråd Udvalget har stillet 2 samrådsspørgsmål til erhvervsministeren til mundtlig besvarelse, som denne har besvaret i et åbent samråd med udvalget den 7. april 2017.
 Erhvervsministeren har efterfølgende sendt udvalget det talepapir, der lå til grund for ministerens besvarelse af spørgsmålene.
Spørgsmål Udvalget har stillet 13 spørgsmål til erhvervsministeren til skriftlig besvarelse, som denne har besvaret.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Hans Kristian Skibby (DF) Mette Hjermind Dencker (DF) Jan Rytkjær Callesen (DF) Lise Bech (DF) Tilde Bork (DF) Dorthe Ullemose (DF) Torsten Schack Pedersen (V) Preben Bang Henriksen (V) Eva Kjer Hansen (V) Jacob Jensen (V) Erling Bonnesen (V) Jane Heitmann (V) Villum Christensen (LA) Joachim B.
Olsen (LA) nfmd.
Anders Johansson (KF) Erik Christensen (S) Karin Gaardsted (S) Peter Hummelgaard Thomsen (S) Kaare Dybvad (S) Morten Bødskov (S) fmd.
Rasmus Horn Langhoff (S) Thomas Jensen (S) Pelle Dragsted (EL) Henning Hyllested (EL) René Gade (ALT) Christian Poll (ALT) Ida Auken (RV) Lisbeth Bech Poulsen (SF) Karsten Hønge (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
