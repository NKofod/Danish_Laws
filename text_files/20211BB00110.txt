Fremsat den 24. februar 2022 af Lotte Rod (RV), Ellen Trane Nørby (V), Gitte Willumsen (KF) og Jens Henrik Thulesen Dahl (DF) Forslag til folketingsbeslutning om en psykologfaglig overbygningsuddannelse for lærere og pædagoger Folketinget pålægger regeringen i indeværende folketingsår at komme med anbefalinger til en psykologfaglig overbygningsuddannelse til pædagoger og lærere, så de kan virke i Pædagogisk Psykologisk Rådgivning (PPR).
Bemærkninger til forslaget Et stigende antal børn og unge i dagtilbud, grundskole og fritidstilbud trives ikke i de fællesskaber, som de indgår i, og stadig flere får stillet psykiatriske diagnoser.
Hvis børne- og ungeområdet skal lykkes med den øgede inklusionsopgave, kræver det udvikling af den almindelige praksis.
Det forudsætter et skifte fra at betragte det enkelte barns udfordringer som et individuelt problem, der kræver diagnosticering og henvisning til et segregeret specialundervisningstilbud, til at se på de udfordringer og tilhørende løsninger, der er for fællesskabet i klassen, fritidsinstitutionen eller i daginstitutionen.
Der er brug for en helhedsorienteret tilgang, der evner at inddrage hele barnets hverdag i daginstitutionen, skolen, klassen, fritidsinstitutionerne og hjemmet.
Som supplement til de akademisk uddannede psykologer er det blevet endnu vigtigere, at PPR råder over medarbejdere med professionsfaglig baggrund på henholdsvis dagtilbuds-, skole- og fritidsområdet.
En lærer eller pædagog med en psykologfaglig videreuddannelse kan bedre sikre, at PPR kan bistå det pædagogiske personale, skolen og kommunerne i udviklingen af almentilbuddene til børn og unge.
De har føling med såvel almenundervisningen som specialundervisningen og børnenes trivsel.
Ud over at styrke PPR skal en sådan overbygningsuddannelse også give pædagoger og lærere en karrierevej, hvor de kan dygtiggøre sig i deres fag i stedet for at uddanne sig væk fra faget.
Det er således heller ikke hensigten med forslaget, at overbygningen skal give adgang til autorisation som psykolog.
Regeringen pålægges at lave et udredningsarbejde med inddragelse af nøgleinteressenterne og de relevante faglige miljøer på universiteterne, som inden afslutningen af dette folketingsår skal munde ud i anbefalinger vedrørende organisering, struktur og indhold m.v., herunder spørgsmål om finansiering af uddannelsen og forsørgelse af de studerende.
Folketinget forventer, at Uddannelses- og Forskningsministeriet involverer Børne- og Undervisningsministeriet, DLF, BUPL, KL, Skolelederne, Lederforeningen i BUPL, BKF, PPR-cheferne, Dansk Psykolog Forening og Pædagogiske Psykologers Forening i det forestående arbejde.
Økonomi Forslagsstillerne forventer, at udviklingsarbejdet kan rummes inden for Uddannelses- og Forskningsministeriets udviklingsramme.
Skriftlig fremsættelse Lotte Rod (RV):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en psykologfaglig overbygningsuddannelse for lærere og pædagoger.
(Beslutningsforslag nr.
B 110) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
