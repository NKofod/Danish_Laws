Udtalt, at der ikke efter gældende lovgivning kan ydes primærkommunale  

 tilskud til private gymnasier.
Da der i den foreliggende sag var indgået  

 aftale mellem en kommune og et privat gymnasium om tilskud til  

 gymnasiedriften, kunne tilsynsmyndigheden efter Indenrigsministeriets  

 opfattelse i henhold til styrelseslovens § 61 alene pålægge  

 kommunalbestyrelsen - om nødvendigt ved anvendelse af tvangsbøder - at opsige  

 den indgåede aftale med det i aftalen fastsatte varsel.
Styrelseslovens § 61  

 indeholder derimod ikke hjemmel til, at tilsynsmyndigheden kan afgøre  

 spørgsmål om den omhandlede aftales gyldighed i forholdet mellem kommunen og  

 det private gymnasium.
I skrivelse af 3. august 1987 har Søllerød Kommunalbestyrelse anmodet  

 Indenrigsministeriet om en udtalelse om, hvorvidt ministeriet er enigt med  

 Tilsynsrådet for Københavns Amt i, at et tilskud, som Søllerød Kommune yder  

 til den selvejende institution Holte Gymnasiums gymnasieafdeling i henhold  

 til en aftale med gymnasiet, er ulovligt.
I bekræftende fald udbedes  

 oplysning om, hvorvidt ulovligheden medfører, at kommunen er forpligtet til  

 at ophæve aftalen, som henstillet af tilsynsrådet i skrivelse af 14. maj 1987  

 til Søllerød Kommunalbestyrelse.
Kommunalbestyrelsen har forelagt sagen for  

 Indenrigsministeriet under henvisning til den kommunale styrelseslovs § 61,  

 stk. 7, der omhandler anke af et tilsynsråds afgørelse.
I denne anledning skal Indenrigsministeriet indledningsvis udtale, at  

 ministeriet alene er ankemyndighed i forhold til tilsynsrådene, når et  

 tilsynsråd har truffet en afgørelse.
For så vidt angår legalitetsspørgsmål  

 foreligger en afgørelse i de tilfælde, hvor tilsynsrådet har besluttet at  

 anvende sanktioner i henhold til styrelseslovens § 61.
I den foreliggende sag har Tilsynsrådet for Københavns Amt dels udtalt, at  

 det omhandlede tilskud til gymnasieafdelingen er ulovligt, dels henstillet,  

 at kommunalbestyrelsen ophæver aftalen med gymnasiet med et nærmere angivet  

 varsel.
Tilsynsrådet har således ikke truffet en afgørelse i styrelseslovens  

 forstand.
Indenrigsministeriet har derfor intet grundlag for at optræde som  

 ankeinstans.
 Indenrigsministeriet kan imidlertid på samme måde som tilsynsrådene  

 tilkendegive sin opfattelse af gældende ret i en konkret situation, og man  

 skal på denne baggrund udtale følgende:
 Som det vil være Søllerød Kommunalbestyrelse bekendt, har  

 Indenrigsministeriet i skrivelse af 23. juli 1987 til Holte Gymnasiums  

 advokat, Niels Søby, meddelt, at man er enig med tilsynsrådet i, at der ikke  

 efter gældende lovgivning kan ydes primærkommunale tilskud til gymnasier.
Efter Indenrigsministeriets opfattelse er tilsynsmyndighedens  

 reaktionsmulighed i henhold til den kommunale styrelseslovs § 61 herefter, at  

 tilsynsmyndigheden - om nødvendigt ved anvendelse af tvangsbøder - kan  

 pålægge kommunalbestyrelsen at opsige den indgåede aftale med det i aftalen  

 fastsatte varsel.
Styrelseslovens § 61 indeholder derimod ikke hjemmel til,  

 at tilsynsmyndigheden kan afgøre spørgsmålet om den omhandlede aftales  

 gyldighed i forholdet mellem kommunen og den selvejende institution Holte  

 Gymnasium, herunder om kommunen er forpligtet til at opfylde aftalen efter  

 dens indhold, og hvilke retlige konsekvenser en manglende opfyldelse fra  

 kommunens side i givet fald skal medføre.
Disse spørgsmål henhører under  

 domstolene.
Tilsynsmyndigheden kan derfor ikke foregribe afgørelsen af  

 gyldighedsspørgsmålet ved at pålægge kommunalbestyrelsen at undlade at  

 opfylde den omhandlede aftale.
Indenrigsministeriet skal dog henstille til  

 kommunalbestyrelsen ved forhandling med Holte Gymnasium at søge  

 opsigelsesvarslet i aftalen forkortet, således at kommunens tilskud til  

 gymnasieafdelingen bringes til ophør hurtigst muligt.
 Indenrigsministeriets afgørelser og udtalelser om kommunale forhold 1987  

 3.3.
