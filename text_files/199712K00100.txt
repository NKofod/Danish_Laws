Nr LSF 100 Forslag til Lov om ændring af færdselsloven (Promillekørsel m.v.) Fremsat af trafikministeren (Bjørn Westh) den 20. november 1997 Vedtaget ved tredjebehandling den 29. januar 1998 Lov nr. 73 af 04/02/1998 § 1 I færdselsloven, jf. lovbekendtgørelse nr. 735 af 24. august 1992, som  

 ændret senest ved lov nr. 468 af 10. juni 1997, foretages følgende ændringer:
 1. § 53, stk. 3, affattes således:
»Stk. 3. For promillekørsel straffes den, som uden at være  

 skyldig i spirituskørsel fører eller forsøger at føre et motordrevet køretøj  

 efter at have indtaget spiritus i et sådant omfang, at alkoholkoncentrationen  

 i blodet under eller efter kørslen overstiger 0,50 promille.« 2. I § 119, stk. 3, nr. 2, ændres »§ 117, stk. 5«  

 til: »§ 117, stk. 6«.
 3. § 126, stk. 1, nr. 3, affattes således:
 »3) har gjort sig skyldig i promillekørsel med en  

 alkoholkoncentration i blodet under eller efter kørslen over 0,80 promille,  

 eller«.
§ 2 Stk. 1. Loven træder i kraft ved bekendtgørelsen i Lovtidende, jf.  

 dog stk. 2.
 Stk. 2. Trafikministeren fastsætter tidspunktet for ikrafttræden  

 af § 1, nr. 1 og 3.
Oprindeligt fremsat forslag § 1 I færdselsloven, jf. lovbekendtgørelse nr. 735 af 24. august 1992, som  

 ændret senest ved lov nr. 468 af 10. juni 1997, foretages følgende ændringer:
 1. § 53, stk. 3, affattes således:
 »Stk. 3.  For promillekørsel straffes den, som uden  

 at være skyldig i spirituskørsel fører eller forsøger at føre et motordrevet  

 køretøj efter at have indtaget spiritus i et sådant omfang, at  

 alkoholkoncentrationen i blodet under eller efter kørslen overstiger 0,50  

 promille.«.
 2. I § 119, stk. 3, nr. 2 , ændres »§ 117, stk.  

 5«, til: »§ 117, stk. 6«.
 3. § 126, stk. 1, nr. 3, affattes således:
 »3) har gjort sig skyldig i promillekørsel med en  

 alkoholkoncentration i blodet under eller efter kørslen over 0,80 promille,  

 eller«.
§ 2 Stk. 1.  Loven træder i kraft ved bekendtgørelsen i  

 Lovtidende, jf. dog stk. 2.
 Stk. 2.  Trafikministeren fastsætter tidspunktet for  

 ikrafttræden af § 1, nr. 1 og 3.
Bemærkninger til lovforslaget Almindelige bemærkninger Indledning Lov nr. 468 af 10. juni 1997 om ændring af færdselsloven indebar en  

 skærpelse af indsatsen mod blandt andet spiritus- og promillekørsel og de  

 grove hastighedsovertrædelser.
 Ved lovændringen blev det vedtaget at nedsætte promillegrænsen fra 0,80  

 promille til 0,50 promille og, at domfældelse for promillekørsel vil kunne  

 ske på baggrund af måling af alkoholkoncentrationen i udåndingsluften, jf. §  

 53, stk. 3. Promillenedsættelsen skal ifølge loven først træde i kraft efter  

 trafikministerens bestemmelse, og af bemærkningerne til lovforslaget fremgår,  

 at den sættes i kraft, når politiet råder over det nødvendige udstyr til  

 måling af udåndingsluften (evidensudstyr).
 Lovændringen indeholder samtidig en bemyndigelse for trafikministeren til  

 efter forhandling med justitsministeren at fastsætte bestemmelser om, hvilke  

 alkoholkoncentrationer i udåndingsluften der svarer til  

 alkoholkoncentrationen i blodet (ækvivalensregler), jf. § 53, stk. 4.
 Trafikministeren blev ligeledes bemyndiget til efter forhandling med  

 justitsministeren at fastsætte bestemmelser om anvendelse af udstyr til  

 måling af udåndingsluften (evidensudstyr) med henblik på anvendelse af dette  

 udstyr i Danmark som bevismiddel i sager om promille- og spirituskørsel, jf.  

 § 55, stk. 3.
 Efter lovens vedtagelse er der nedsat en arbejdsgruppe under ledelse af  

 Rigspolitichefen og med deltagelse blandt andet af Trafikministeriet og  

 Justitsministeriet, politiet og anklagemyndighederne samt repræsentanter for  

 Retsmedicinsk Institut og Retslægerådet.
 Arbejdsgruppen skal udover at tage stilling til en række af de mere  

 proceduremæssige og tekniske spørgsmål, som udspringer af bemyndigelsen til  

 at indføre evidensudstyr som afløsning af blodprøveudtagning som bevismiddel,  

 tilvejebringe grundlaget for reglerne om den praktiske anvendelse af  

 evidensudstyr.
 Retskemisk afdeling under Retsmedicinsk Institut har i den forbindelse den  

 10. oktober 1997 afgivet en udtalelse om forholdet mellem  

 alkoholkoncentrationen i blodet og i udåndingsluften, som skal drøftes  

 nærmere i arbejdsgruppen.
Arbejdsgruppen har den 11. november 1997 deltaget i et seminar arrangeret  

 af Rigspolitichefen om de tekniske, praktiske og retslige erfaringer med  

 evidensudstyret i Norge og Sverige.
I seminaret deltog repræsentanter fra  

 Norge og Sverige, og resultaterne fra seminaret, herunder erfaringerne fra  

 disse lande, indgår i det videre arbejde med udarbejdelse af bestemmelserne  

 om anvendelse af evidensudstyret, ligesom de vil bidrage ved fastsættelsen af  

 kravene til det evidensudstyr, som senere vil skulle anvendes i Danmark.
 Rigspolitichefens indkøb af evidensudstyret er af et sådant omfang, at det  

 vil skulle i EU-licitation i henhold til direktivet om offentlige indkøb.
 Da der vil gå nogen tid, før der vil foreligge et tilstrækkeligt grundlag  

 for et forslag om ækvivalensregler, finder Trafikministeriet det bedst  

 stemmende med intentionerne bag lovforslaget fra sommeren 1997, at  

 nedsættelsen af promillegrænsen til 0,50 gennemføres i begyndelsen af 1998,  

 efter at en oplysningskampagne herom har været gennemført af Rådet for Større  

 Færdselssikkerhed.
 Ved lovforslaget bemyndiges trafikministeren efter § 2, stk. 2, således  

 til at sætte nedsættelsen til 0,50 promille i den ændrede affattelse af  

 færdselslovens § 53, stk. 3, i kraft uden at afvente anskaffelsen af  

 evidensudstyr.
 Det vil blive nødvendigt at ændre § 53, stk. 3, på ny, når der er det  

 tilstrækkelige grundlag for at optage ækvivalensreglerne i lovform.
 Når nedsættelsen af promillegrænsen ifølge forslaget sættes i kraft uden  

 samtidig fastsættelse af ækvivalensregler, er det endvidere nødvendigt at  

 ændre bestemmelsen i § 126, stk. 1, nr. 3, om sanktionen ved promillekørsel  

 mellem 0,50 promille og 0,80 promille, jf. bemærkningerne til § 1, nr. 41, i  

 lov nr. 468 af 10. juni 1997 (Folketingstidende 1996-97, tillæg A, side  

 3743-45). Det sammesteds (side 3745) optrykte skema med forslag til  

 sanktionsfastsættelse ved promillekørsel i intervallet mellem 0,51 og 0,80  

 promille forudsættes også at skulle gælde efter dette lovforslag.
1. Administrative og økonomiske konsekvenser Forslaget medfører ikke kommunaløkonomiske konsekvenser, der er omfattet  

 af Det Udvidede Totalbalanceprincip.
 Politiindsatsen i forbindelse med en nedsættelse af promillegrænsen til  

 0,50 forudsættes gennemført inden for de eksisterende økonomiske rammer for  

 politiets virksomhed.
2. Andre konsekvenser Forslaget har ikke miljømæssige eller erhvervsøkonomiske konsekvenser,  

 ligesom forslaget ikke indeholder EF-retlige aspekter.
Afslutning I betragtning af, at lovforslagets sigte alene er en delvis udmøntning af  

 den i sommeren 1997 vedtagne lovændring, har dette ikke været sendt i høring.
Bemærkninger til lovforslagets enkelte bestemmelser Til § 1 Til nr. 1 og 3 Da trafikministerens bemyndigelse til at fastsætte ækvivalensregler med  

 hensyn til forholdet mellem alkoholkoncentrationen i blodet og i  

 udåndingsluften endnu ikke kan udnyttes, men først skal afvente en nærmere  

 afklaring af en række spørgsmål, jf. herom i de almindelige bemærkninger, er  

 der således behov for, at trafikministeren kan nedsætte promillegrænsen fra  

 0,80 til 0,50 for alkoholkoncentrationen i blodet.
 Det er endvidere nødvendigt, indtil en afklaring foreligger om de  

 ovennævnte ækvivalensregler, at affatte bestemmelsen i § 126, stk. 1, nr. 3,  

 således, at alene resultatet af en blodprøve kan danne grundlag for betinget  

 frakendelse af førerretten ved kørsel med en alkoholkoncentration i blodet  

 over 0,80 promille, idet sanktionen ved promillekørsel i intervallet 0,51 -  

 0,80 vil være bøde og ikke førerretsfrakendelse, jf. § 1, nr. 41 i lov nr.  

 468 af 10. juni 1997 om ændring af færdselsloven.
 Det vil blive nødvendigt at ændre § 53, stk. 3, og § 126, stk. 1, nr. 3,  

 på ny, når der foreligger en afklaring om de ovennævnte ækvivalensregler.
Til nr. 2 Forslaget er en følge af bestemmelsen i § 1, nr. 22, i lov nr. 468 af 10.  

 juni 1997 om ændring af færdselsloven.
Ved bestemmelsen indsattes et nyt stk.  

 3 i § 117 (som er een af færdselslovens straffebestemmelser), hvorved det  

 hidtidige stk. 5 i § 117 blev ændret til stk. 6, uden at der som konsekvens  

 heraf blev foreslået nogen ændring i bestemmelsen i § 119, stk. 3, nr. 2, om  

 de sager, hvor der ikke skal medvirke domsmænd.
 Da det ved den stedfundne ændring af færdselsloven, herunder  

 færdselslovens straffebestemmelse i § 117, ikke var tilsigtet samtidig at  

 ændre de processuelle bestemmelser om behandlingen af straffesager i  

 forbindelse med overtrædelse af færdselsloven, er det nødvendigt at ændre §  

 119, stk. 3, nr. 2.
 I forbindelse med ikrafttræden af den seneste ændring af færdselsloven  

 gjorde Rigsadvokaten på foranledning af Trafikministeriet  

 anklagemyndighederne opmærksomme på, at der ved lovændringen ikke var  

 tilsigtet nogen ændring af de processuelle bestemmelser i færdselsloven, og  

 at der ved førstkommende ændring af loven ville ske en konsekvensrettelse.
Til § 2 Det foreslås, at § 1, nr. 2, i lovforslaget skal træde i kraft ved  

 bekendtgørelsen i Lovtidende, mens trafikministeren kan fastsætte tidspunktet  

 for ikrafttræden af § 1, nr. 1 og 3, om nedsættelse af promillegrænsen.
 Begrundelsen for, at trafikministeren fastsætter tidspunktet for  

 ikrafttrædelsen, er, at det hermed kan sikres, at der forinden er gennemført  

 en oplysningskampagne om promillenedsættelsen.
Skriftlig fremsættelse (20. november 1997) Trafikministeren (Bjørn Westh):
 Hermed tillader jeg mig for Folketinget at fremsætte:
 Forslag til lov om ændring af færdselsloven. (Promillekørsel  

 m.v.).
(Lovforslag nr.
L 100).
 Forslaget indeholder i alt væsentligt en bemyndigelse for trafikministeren  

 til at sætte den ved lov nr. 468 af 10. juni 1997 om ændring af færdselsloven  

 vedtagne nedsættelse af promillegrænsen fra 0,80 promille til 0,50 promille i  

 kraft uden at afvente politiets anskaffelse af udstyr til måling af  

 alkoholkoncentrationen i udåndingsluften (evidensudstyr).
 Nedsættelsen sættes først i kraft i forbindelse med, at der kan  

 gennemføres en oplysningskampagne af Rådet for Større Færdselssikkerhed,  

 hvilket først kan ske i februar måned 1998.
 Endelig indeholder forslaget en nødvendig korrektion forårsaget af  

 ovennævnte lovændring.
 Idet jeg i øvrigt henviser til bemærkningerne til lovforslaget, skal jeg  

 anbefale det til Tingets velvillige behandling.
Bilag I dette bilag er (med mindre skrift) indsat den gældende formulering  

 af de bestemmelser, der berøres af lovforslaget § 1 I færdselsloven, jf. lovbekendtgørelse nr. 735 af 24. august 1992, som  

 ændret senest ved lov nr. 468 af 10. juni 1997, foretages følgende ændringer:
 1. § 53, stk. 3, affattes således:
 »Stk. 3.  For promillekørsel straffes den, som uden  

 at være skyldig i spirituskørsel fører eller forsøger at føre et motordrevet  

 køretøj efter at have indtaget spiritus i et sådant omfang, at  

 alkoholkoncentrationen i blodet under eller efter kørslen overstiger 0,50  

 promille.«.
§ 53. --- Stk. 3. For promillekørsel straffes den, som uden at være skyldig  

 i spirituskørsel fører eller forsøger at føre et motordrevet køretøj efter at  

 have indtaget spiritus i et sådant omfang, at alkoholkoncentrationen i blodet  

 under eller efter kørslen overstiger 0,80 promille.
 2. I § 119, stk. 3, nr. 2 , ændres »§ 117, stk.  

 5«, til: »§ 117, stk. 6«.
 3. § 126, stk. 1, nr. 3, affattes således:
 »3) har gjort sig skyldig i promillekørsel med en  

 alkoholkoncentration i blodet under eller efter kørslen over 0,80 promille,  

 eller«.
§ 126. --- 3) har gjort sig skyldig i promillekørsel, eller § 2 Stk. 1.  Loven træder i kraft ved bekendtgørelsen i  

 Lovtidende, jf. dog stk. 2.
 Stk. 2.  Trafikministeren fastsætter tidspunktet for  

 ikrafttræden af § 1, nr. 1 og 3.
