 Grundværdien for et areal udlagt til etageboligbebyggelse med en maks.  

 tilladt bebyggelsesprocent på 60 blev stadfæstet af Landsskatteretten bl.a.  

 under henvisning til, at interne veje - der ikke kan karakteriseres som  

 private fællesveje i medfør af bestemmelsen i Privatvejlovens § 2 - efter  

 Boligministeriets Bygningsreglement indgår ved beregningen af, om den maks.  

 tilladte bebyggelsesprocent er overholdt.
 Et boligselskab klagede over den af skyldrådet ved 18. alm. vurdering pr.  

 1. januar 1986 foretagne ansættelse af grundværdien for en  

 etageboligbebyggelse med påstand om nedsættelse.
Ejendommen omfattede et samlet grundareal på 47.771 m2, hvoraf 994 m2 var  

 noteret som vej.
På arealet var der i 1960 opført 12 boligblokke med 230  

 boliger og et samlet etageareal på 21.942 m2. Endvidere var der 4  

 servicebygninger med et samlet etageareal på 1.292 m2.
Til støtte for påstanden gjorde klageren bl.a. gældende, at bebyggelsen på  

 arealet var placeret på en sådan måde, at den maksimalt tilladte  

 bebyggelsesprocent ikke kunne udnyttes, og at grundværdien svarede til 1.365  

 kr. pr. m2 boligareal, hvilket var højt sammenlignet med andre boligbyggerier  

 i hovedstadsområdet.
Endvidere påstod klageren, at der i beregningsgrundlaget  

 ved grundværdiansættelsen burde fratrækkes et areal på 4.430 m2, der var  

 udlagt til interne veje samt, at der i overensstemmelse med  

 Statsskattedirektoratets vejledning nr. 1 om ansættelse af grundværdi i tæt -  

 lav boligbebyggelse burde gives et nedslag i den beregnede grundværdi på 6%.
 Skyldrådet havde under sagens behandling for Landsskatteretten oplyst, at  

 ejendommen var beliggende i et område, der var omfattet af en lokalplan,  

 hvorefter ejendommen var udlagt til etagebebyggelse med en maks. tilladt  

 bebyggelsesprocent på 60, og at grundværdien var ansat efter en værdi pr. m2  

 tilladt boligbebyggelse på 900 kr.
 Repræsentanter for Landsskatteretten besigtigede ejendommen og  

 konstaterede i forbindelse hermed, at bebyggelsen var opført som boligblokke,  

 der var placeret med grønne arealer mellem blokkene.
 Landsskatteretten bemærkede, at grundværdien i henhold til bestemmelserne  

 i vurderingslovens § 6, jf. § 13, stk. 1, udgør grundens handelsværdi i  

 ubebygget stand under hensyn til beskaffenhed og beliggenhed og til en i  

 økonomisk henseende god anvendelse.
 Det var efter rettens opfattelse herefter uden betydning for  

 grundværdiansættelsen, at den eksisterende bebyggelse var placeret således på  

 grunden, at der ikke var fysisk mulighed for en yderligere bebyggelse af  

 arealet.
Til den af klageren fremsatte påstand om at grundværdien pr. m2  

 boligareal, svarende til 1.365 kr., forekom høj, henvistes til  

 Boligselskabernes Landsforenings »Statistik, januar 1986«, hvoraf  

 det fremgik, at de samlede grundudgifter i Hovedstadsområdet i 2. halvår 1985  

 i gennemsnit udgjorde 1.608 kr. pr. m2 bruttoetageareal for almennyttige  

 boliger, opført som etageejendomme.
Selv om der i boligselskabernes statistik  

 over grundudgifter var inkluderet udgifter, der efter vurderingsloven ikke  

 henregnes til grundværdien, f.eks. udgifter til gård, have og hegn, fandt  

 retten ikke, at de anførte 1.365 kr. på. m2 boligareal indicerede en for høj  

 grundværdiansættelse.
 Vedrørende henvisningen til Statsskattedirektoratets vejledning bemærkede  

 retten, at det anførte nedslag på 6% af den beregnede grundværdi alene indgik  

 i ansættelsen af grundværdien for arealer, der var udlagt til tæt - lav  

 boligbebyggelse.
De i sagen omhandlede veje omfattende stiarealer og et internt  

 parkeringsområde kunne ikke karakteriseres som private fællesveje, som  

 begrebet er forudsat i § 2 i privatvejloven nr. 370 af 6. august 1985, men  

 måtte anses for interne boligveje.
Det forhold, at et internt parkeringsareal  

 rent faktisk blev benyttet af personer udenfor beboerkredsen, medførte  

 således ikke, at arealet kunne betragtes som en privat fællesvej.
Efter  

 Boligministeriet Bygningsreglement, kapitel 2, medregnes interne veje, der  

 ikke er defineret som private fællesveje, i den bebyggelsesprocent, der er  

 fastsat for ejendommen, og retten fandt derfor, at de arealer der omfattede  

 interne veje m.m. indgik i beregningsgrundlaget på samme måde som andre dele  

 af matriklernes nettoarealer.
 Efter det i øvrigt oplyste om ejendommens beliggenhed, grundens størrelse  

 og anvendelsesmuligheder, fandt Landsskatteretten herefter ikke grundlag for  

 at tilsidesætte det af skyldrådet udøvede skøn over grundværdien, og den  

 påklagede ansættelse blev derfor stadfæstet.
