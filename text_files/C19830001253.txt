(Til samtlige kommuner, amtskommuner,  

 skolelæger, sundhedsplejersker m.v.) I henhold til §§ 7 og 8 i lov nr. 266 af 7. juni 1972 om skolelægeordning  

 med senere ændringer (aftrykt som bilag 1) og med henvisning til  

 indenrigsministeriets bekendtgørelse nr. 535 af 4. oktober 1982 om  

 skolelægeordning (aftrykt som bilag 2) gives herved følgende retningslinjer  

 for arbejdets tilrettelæggelse:
I.
INDLEDNING Med indenrigsministeriets bekendtgørelse af 4. oktober 1982 er antallet af  

 skolelægens obligatoriske helbredsundersøgelser af børn på forskellige  

 klassetrin, fordelt over hele skoleforløbet, reduceret til alene at omfatte  

 samtlige børn i indskolingsfasen.
Herudover lægeundersøges børn, hos hvilke  

 skolelægen i samarbejde med sundhedsplejersken, lærerpersonale, skoleleder,  

 børnetandpleje, skolepsykolog, specialkonsulenter, forældre eller sociale og  

 sundhedsmæssige instanser konstaterer et særligt behov herfor (i det følgende  

 benævnt »behovsbørn«).
Efter barnets 1. skoleår varetager sundhedsplejersken den regelmæssige  

 kontakt med børnene og lærerne med det formål at afdække individuelle og  

 almene sundhedsmæssige problemer blandt skolebørnene.
I forbindelse hermed  

 foretages en årlig synsprøve og skolelægen inddrages i fornødent omfang med  

 henblik på eventuelle yderligere undersøgelser eller anden indsats over for  

 konstaterede sundhedsmæssige problemer hos børnene.
Sundhedsplejerskens  

 rutineundersøgelser indskrænkes herved til alene at omfatte en synsprøve fra  

 1. (2.) klasse til og med 8. klasse.
I 9. klasse foretages udover synsprøven  

 også farvesynsprøve og høreprøve ved sundhedsplejersken.
Bekendtgørelsen af 4. oktober 1982 åbner endvidere mulighed for, at der  

 kan iværksættes forsøgsordninger under skolelægeordningen.
Sådanne forsøg kan  

 iværksættes uden dispensation, når minimumsbetingelserne, indeholdt i  

 indenrigsministeriets bekendtgørelse af 4. oktober 1982, er opfyldt.
I  

 tilfælde, hvor minimumskravene til rutineundersøgelser m.v. ikke kan opfyldes  

 på grund af forsøgsvirksomheden, skal dispensation fra indenrigsministeriet  

 opnås forud for forsøgsordningens igangsættelse.
 Indenrigsministeriets bekendtgørelse er af indenrigsministeriet tilsendt  

 sundhedsstyrelsen med skrivelse af 4. oktober 1982 (aftrykt som bilag 3) med  

 anmodning om udarbejdelse af nye vejledende retningslinjer og med bl. a.  

 følgende bemærkninger:
»Indenrigsministeriet forudsætter, at den effektivisering, der følger  

 af reduktionen af obligatoriske rutineundersøgelser fra 5 til 1, fastholdes,  

 og at sundhedsstyrelsen derfor ved udformningen af de nye retningslinjer for  

 tilrettelæggelse af undersøgelserne efter lovens § 1 og § 2 ikke lægger op  

 til nogen form for udbygning af skolelægeordningens øvrige opgaver i forhold  

 til sundhedsstyrelsens nugældende retningslinier af 22. august 1972.« I overensstemmelse hermed skal det understreges, at der ikke med denne  

 vejledning er tilsigtet en udvidelse af eksisterende eller indførelse af nye  

 obligatoriske funktioner.
 Kommuner, der træffer beslutning om, at ordningen skal omfatte mere end  

 det lovpligtige minimum, kan mere vidtgående følge vejledningen i det omfang,  

 den indeholder særlige anbefalinger.
II.
FORMÅLET MED SKOLELÆGEORDNINGEN Skolelægeordningen, hvis indhold og omfang tilrettelægges af  

 kommunalbestyrelsen, skal medvirke til gennem et tværfagligt samarbejde at  

 sikre børn og unge en sund opvækst og skabe gode forudsætninger for en sund  

 voksentilværelse, såvel gennem generelle sundhedsfremmende og  

 sygdomsforebyggende foranstaltninger som gennem en indsats, der tager  

 udgangspunkt i det enkelte barns sundhedstilstand.
III.
ORDNINGENS INDHOLD Sygdomsforebyggende og sundhedsfremmende foranstaltninger over for børnene  

 og deres miljø på skolen og tilsyn med det enkelte barns legemlige og  

 psykiske helbredstilstand.
Viser tilsynet med et barn, at barnet kan have  

 behov for lægebehandling, henvises barnet til forældrenes alment  

 praktiserende læge.
 Almene sygdomsforebyggende og sundhedsfremmende foranstaltninger, herunder  

 oplysningsvirksomhed m.v. med det formål at fremme forståelsen for  

 betydningen af sygdomsforebyggelse og hygiejne hos børn, forældre og  

 skolepersonale.
Kontrol med sundhedstilstanden i de af ordningen berørte skoler m.v.,  

 herunder tilsyn med de hygiejniske forhold i samtlige de af børnene benyttede  

 lokaliteter og foranstaltninger til bekæmpelse af smitsomme sygdomme.
I sager  

 om skolehygiejniske forhold skal skolelægens erklæring indhentes og  

 fremsendes gennem embedslægeinstitutionen.
UNDERSØGELSE I FORBINDELSE MED INDSKOLINGEN Der etableres kontakt mellem skolelægeordningen og børnene og deres  

 forældre, bl. a. med det formål at informere om ordningens forskellige  

 funktioner.
Endvidere indsamles oplysninger fra forældrene samt - med deres  

 samtykke - fra den praktiserende læge, fra sundhedsplejersken og andre.
 I barnets første skoleår (børnehaveklasse eller 1. klasse) foretager såvel  

 sundhedsplejersken som skolelægen en undersøgelse af det enkelte barn.
Undersøgelsen hos sundhedsplejersken omfatter måling af højde og vægt,  

 synsprøve incl. farvesansundersøgelse og høreprøve.
Sundhedsplejersken  

 sammenfatter erfaringerne fra småbørnssundhedsplejen vedrørende det enkelte  

 barn.
 Undersøgelsen hos skolelægen omfatter optagelse af anamnese, en generel  

 somatisk undersøgelse med sansemotorisk undersøgelse og en samtale med barnet  

 og dets forældre vedrørende levevaner, sundhedsmæssig adfærd, familiens  

 situation og eventuelle særlige problemer.
 Skolelægen må endvidere sikre, at der foretages fornøden vejledning,  

 henvisning og opfølgning.
Barnets forældre eller værge bør så vidt muligt være til stede ved  

 skolelægeundersøgelsen.
Endvidere kan børnehaveklassens leder/ klasselæreren  

 efter behov deltage i undersøgelsen.
Såfremt det viser sig vanskeligt at få  

 kontakt med forældre eller værge ved selve undersøgelsen, kan  

 sundhedsplejersken aflægge hjemmebesøg.
På grundlag af de indsamlede oplysninger samt de foretagne undersøgelser  

 udarbejder skolelægen og sundhedsplejersken en beskrivelse af barnets  

 aktuelle sundhedstilstand og indtegner i standardkurver resultaterne fra  

 højde- og vægtmålingen.
Sundhedsstyrelsen anbefaler, at der afholdes en  

 konference med deltagelse af børnehaveklassens leder/ klasselæreren,  

 skolepsykolog og andre relevante personer med det formål at redegøre for  

 klassens og det enkelte barns sundhedstilstand og fremsætte forslag til  

 iværksættelse af fornødne foranstaltninger for behovsbørn.
1. (2.)-9. KLASSE Det påhviler sundhedsplejersken ved funktionsundersøgelse og gennem  

 regelmæssig kontrol med det enkelte barn at afdække individuelle og almene  

 sundhedsmæssige problemer.
 Fra 2. skoleår til 9. klasse foretager sundhedsplejersken en gang årligt  

 synsprøve på alle børn samt i 9. klasse tillige undersøgelse af hørelse og  

 farvesans.
Sundhedsstyrelsen anbefaler, at alle børn hvert år tilbydes en samtale med  

 sundhedsplejersken.
Forud for samtalen indhentes ved hjælp af spørgeskema  

 oplysninger om barnets sundhedstilstand fra barnet selv og dets forældre.  

 Sundhedsplejersken konfererer med klasselæreren, som kan gøre opmærksom på  

 problemer af fysisk, psykisk eller social art.
 Samtalernes form og indhold vil afhænge af de pågældende børns klassetrin  

 og særlige problemer.
 Omkring 4.-7. klasse inddrages forhold i relation til pubertetsudviklingen  

 og fra 7.-9. klasse sundhedsmæssige forhold i relation til uddannelses- og  

 erhvervsvalg.
 Sundhedsplejersken vejleder individuelt eller i grupper og drøfter  

 behovsbørnene med klasselæreren og skolelægen og andre med henblik på  

 yderligere undersøgelser og løsninger af problemerne.
 I 2. skoleår indfører sundhedsplejersken højde og vægt på standardkurven  

 således, at den for alle børn viser højde og vægt i 2 på hinanden følgende år  

 ved indskolingen.
BØRN MED BEHOV FOR SÆRLIGE SUNDHEDSMÆSSIGE FORANSTALTNINGER For nogle børn er det nødvendigt, at ordningen i nært samarbejde med  

 forældre og en række instanser i og uden for skolen yder en særlig indsats  

 for at forebygge sygdom eller afbøde følgerne af tilstedeværende sygdomme  

 eller handicap.
Blandt tilsyneladende sunde børn kan man konstatere forhold af afgørende  

 betydning for børnenes fremtidige helbredstilstand.
For eksempel:
 Fysiske forhold:
 Hyppige infektionssygdomme, afvigende vækstforhold, overvægt, dårlig  

 holdning og almentilstand, allergiske tilstande, forhøjet blodtryk.
 Psykiske og psykosomatiske problemer:
 Ukarakteristisk træthed, hovedpine, mavepine, ufrivillig vandladning.
 Forsinket udvikling:
 Forsinket sproglig eller intellektuel udvikling, dårligt udviklet motorik  

 og sanseapparat.
 Adfærdsforstyrrelser:
 Uro og manglende koncentration, kontaktvanskeligheder, hyppigt  

 skolefravær.
 Sociale belastninger og ændringer:
 Utilstrækkelige hjemlige ressourcer eller disharmonisk familieliv,  

 arbejdsløshed, kulturelle mindretal, tab af familiemedlem, bolig- og  

 skoleskift.
 Kroniske sygdomme og handicap:
En del børn i normalskolen har kroniske sygdomme og handicap, som har  

 konsekvenser for barnets skolegang.
For eksempel:
 Usynlige (sukkersyge, hjertesygdom, epilepsi, syns- og hørenedsættelse  

 m.v.) eller synlige (motoriske handicap, spasticitet, følger efter  

 ulykkestilfælde, lammelser m.v.), samt psykiske handicap.
 Det er karakteristisk, at flere risikofaktorer ofte er til stede hos det  

 enkelte barn, hvorved behovet for en særlig forebyggende indsats øges.
BEHOVSUNDERSØGELSER I det omfang der skønnes behov herfor skal skolelægen foretage  

 individuelle undersøgelser af sådanne børn med henblik på diagnostik, kontrol  

 og iværksættelse af de nødvendige foranstaltninger.
 Hvor særlige forhold taler derfor, kan sundhedsplejersken aflægge  

 hjemmebesøg.
Det er sundhedsplejerskens opgave at drage omsorg for, at de ved  

 undersøgelser og konferencer trufne dispositioner støttes og følges op gennem  

 kontakt og samarbejde med familien, skolen og behandlende institution eller  

 person.
Gennem sundhedsplejerskens kontakt med hjemmet muliggøres, at  

 eventuelle behov i familien kan tilgodeses i det samlede behandlingsprogram  

 for barnet.
 Skønner skolelægen eller sundhedsplejersken, at der er behov for særlige  

 sociale foranstaltninger, foretages indberetning (jfr. bistandslovens §§ 19,  

 20 og 32), så vidt muligt efter samråd med familien.
 Ligeledes indberettes (jfr. bistandslovens § 42) hvis der i  

 udskolingsfasen er behov for hjælp til uddannelse og erhvervsmæssig  

 optræning.
IV.
SUNDHEDSPÆDAGOGISKE OPGAVER Med det formål at fremme forståelsen for betydningen af  

 sygdomsforebyggelse og hygiejne hos børn, forældre og skolepersonale, skal  

 ordningen omfatte sygdomsforebyggende og sundhedsfremmende foranstaltninger,  

 herunder oplysningsvirksomhed m.v.
 Det er sundhedspersonalets opgave i samarbejde med børn, forældre og  

 lærere at iværksætte sundhedspædagogiske aktiviteter, der øger bevidstheden  

 om samspillet mellem det enkelte barn og de sundhedsfremmende og  

 sundhedsskadelige påvirkninger, det udsættes for.
 I forbindelse med undersøgelser af børnene vejleder skolelægen og  

 sundhedsplejersken om sygdomsforebyggende og sundhedsfremmende  

 foranstaltninger.
 I en række af skolens obligatoriske fag er klasselæreren og de enkelte  

 faglærere de direkte ansvarlige for at emner af sundhedsmæssig betydning på  

 relevant måde inddrages i undervisningen.
 Ved tilrettelæggelse og gennemførelse af undervisningen i disse fag vil  

 sundhedspersonalet kunne medvirke som konsulent for skolens lærere, evt.  

 direkte deltage i undervisningen.
 Sundhedspersonalet kan igangsætte og deltage i planlægning af  

 sundhedspædagogiske aktiviteter ved skolen samt fremskaffe  

 undervisningsmateriale.
 Det er vigtigt at inddrage forældrene i det sundhedspædagogiske arbejde,  

 og sundhedspersonalet medvirker hertil gennem deltagelse i forældreaftener og  

 gennem kontakt med det enkelte barns familie.
Ordningen spiller en væsentlig rolle for at opnå den størst mulige  

 integration af børn med særlige sundhedsmæssige problemer i folkeskolen.
En  

 særlig sundhedspædagogisk indsats ydes børn med kronisk sygdom eller  

 handicap, hvor der overfor de pågældende børn, klassekammerater og lærere vil  

 være behov for information om sygdommens eller handicappets art, symptomer og  

 mulige konsekvenser i hverdagen.
V.
SÆRLIGE OPGAVER Som anført i indenrigsministeriets bekendtgørelse nr. 77 af 4. marts 1977  

 om gratis vaccination mod visse sygdomme m.v. og sundhedsstyrelsens  

 retningslinjer af 10. marts 1977 vedrørende gratis vaccination mod smitsomme  

 sygdomme m.v. kan enhver person under 18 år, der har dansk indfødsret eller  

 bopæl her i landet, gratis blive vaccineret mod kighoste, difteri, stivkrampe  

 og polio samt tuberkulose.
Gratis vaccination mod tuberkulose foretages ved  

 sygehusvæsenets foranstaltning og foretages i den undervisningspligtige  

 alder, hvis tuberkulinprøven er negativ.
Der skal foreligge skriftligt  

 samtykke fra forældrene.
 Skolelægen bør - med forældrenes samtykke - foretage vaccination mod  

 difteri, stivkrampe og polio af børn, som ikke er vaccinerede  

 (færdigvaccinerede), og som ikke har efterkommet henvisning til egen læge om  

 vaccination.
 Sådanne vaccinationer foretages efter sundhedsstyrelsens retningslinjer af  

 10. marts 1977 og honoreres efter samme regler som gælder for familiens egen  

 læge.
 Alle børn i den undervisningspligtige alder skal tuberkulinprøves en gang.  

 Omfanget af undersøgelsen aftales med et sygehus.
 Sundhedsplejersken foretager tuberkulinprøven, med mindre anden aftale er  

 truffet med sygehuset.
Ved forekomst af smitsomme sygdomme i skolen handles i overensstemmelse  

 med indenrigsministeriets bekendtgørelse nr. 505 af 15. oktober 1976 om  

 skolernes forhold i tilfælde af smitsomme sygdomme.(* 1) VI.
TILRETTELÆGGELSE AF ORDNINGENS VIRKSOMHED I DEN ENKELTE SKOLE Kommunalbestyrelsen udarbejder en helårlig skriftlig plan for ordningens  

 virksomhed, der revideres, når særlige forhold taler derfor.
 Fra skolens leder modtager ordningen snarest muligt efter skoleårets  

 begyndelse oplysning om børnenes fordeling i klasserne (navnelister) samt  

 løbende meddelelser om børnenes til- og fraflytning.
 Tidspunktet for indskolingsundersøgelserne og for planlagte undersøgelser  

 af behovsbørn bør i god tid aftales med skolens leder og klasselærerne.  

 Tidspunktet for den anbefalede konference mellem klasselærer, skolelæge og  

 sundhedsplejerske om behovsbørn fastlægges i årsplanen.
Skolelægen og sundhedsplejersken bør så vidt muligt have faste  

 træffetider, som falder inden for den normale skoletid, hvor elever,  

 forældre, skolens personale og andre kan henvende sig.
Af hensyn til  

 forældrenes arbejdstider kan det være ønskeligt, at der derudover kan træffes  

 aftale om møde eftermiddag eller aften.
JOURNAL, JOURNALOPBEVARING OG INFORMATIONSUDVEKSLING For hvert barn anvendes de af sundhedsstyrelsen godkendte skemaer.
 I journalen må kun anføres oplysninger, der er nødvendige for ordningens  

 virksomhed.
 Journalen opbevares på den skole, hvor barnet går og medfølger ved  

 skoleskift.
 Ordningens journaler kan indeholde oplysninger, der er omfattet af  

 tavshedspligt, og skal opbevares på betryggende måde.
 Efter en elevs endelige udskrivning fra skolen opbevares journalen i  

 kommunens arkiv i mindst 10 år.
 Samtykke til den nødvendige informationsoverførsel forudsættes indhentet i  

 forbindelse med udsendelse af spørgeskema til forældrene ved barnets  

 indskrivning i skolen.
 Såfremt samtykke ikke opnås, søger skolelægen eller sundhedsplejersken at  

 opnå samtykke til indhentning af visse konkrete oplysninger.
 Hvis samtykke hertil heller ikke opnås, kan informationsoverførsel kun  

 ske, såfremt det af lovgivning fremgår, at informationsoverførsel skal finde  

 sted.
 På opfordring og normalt med forældrenes samtykke udleveres fra ordningens  

 journal nødvendige oplysninger til brug for de sociale myndigheder.
 Udlevering skal ske under hensyntagen til reglerne om tavshedspligt og  

 undtagelserne herfra.
 Udlån af ordningens journalmateriale med henblik på videnskabelige  

 undersøgelser må kun ske med tilladelse fra kommunalbestyrelsen.
Forudsætning for tilladelse er, at den eller de, der skal forestå de  

 videnskabelige undersøgelser, har tavshedspligt, tilbageleverer alt udlånt  

 materiale og ikke uden særlig tilladelse retter henvendelse til pågældende  

 elever.
Offentliggørelse af undersøgelsesresultater må ske således, at  

 elevernes anonymitet sikres.
Desuden er det hensigtsmæssigt at undersøgelsen  

 er anmeldt til og bedømt af den regionale videnskabsetiske komite.
 Da ovenstående procedure kan besværliggøre (umuliggøre) undersøgelser, der  

 omfatter et stort antal kommuner, anbefaler sundhedsstyrelsen som en mere  

 generel vedtagelse i kommunalbestyrelsen:
»Udlevering af oplysninger fra skolelægeordningen til brug for  

 videnskabelige undersøgelser forudsættes at ske i overensstemmelse med de til  

 enhver tid i Danmark tiltrådte videnskabsetiske deklarationer og  

 videnskabsetiske komiteer.« En sådan generel vedtagelse vil efter sundhedsstyrelsens opfattelse  

 indebære, at forvaltningen får en stående bemyndigelse til at udlevere data  

 efter anmodning, når denne er ledsaget af dokumentation for, at  

 undersøgelsesprojektet er godkendt af en videnskabsetisk komite.
VII.
HENVISNING OG ANMELDELSE Skolelægeordningen skal orientere de alment praktiserende læger om børn,  

 som frembyder særlige sundhedsmæssige problemer.
Når et barn henvises til egen læge, medgiver skolelægen barnet en særlig  

 blanket, hvorpå henvisningsårsagen er anført.
Den behandlende læge anmodes om  

 på denne blanket at anføre oplysninger, som måtte have interesse for  

 skolelægen, og derefter tilbagesende blanketten til skolelægen.
Sundhedsplejersken kan tilråde forældre eller værge, at barnet undersøges  

 hos egen læge.
I sådanne tilfælde medgives samme blanket med anførelse af de  

 observationer, som har ført til henvendelsen.
 Ordningen bør følge, om henvisning til egen læge efterkommes og, såfremt  

 det ikke sker, underrette familien om betydningen heraf - om nødvendigt ved  

 hjemmebesøg af sundhedsplejersken.
 Skolelæge og sundhedsplejerske kan i samarbejde med den alment  

 praktiserende læge medvirke i opfølgningen af en observation eller  

 behandling, som er iværksat eller styres af den alment praktiserende læge.
 Skolelægen kan efter anmodning påtegne henvisninger til skolepsykologisk  

 undersøgelse og rådgivning (herunder talepædagogisk) og anføre oplysninger og  

 observationer, som lægen og sundhedsplejersken måtte finde relevante.
 Såfremt lægen eller sundhedsplejersken skønner, at der er behov for  

 særlige sociale foranstaltninger over for barnet eller dettes familie,  

 foretages indberetning (jfr. bistandslovens §§ 19, 20 og 32), så vidt muligt  

 efter samråd med familien.
 Skolelægen kan efter anmodning foretage anmeldelse til erhvervsvejledning  

 efter sædvanligt gældende regler og gennemgå skemaerne vedrørende elevers  

 udsendelse i erhvervspraktik, inden skemaerne returneres til  

 erhvervsvejlederen.
 Ordningen underretter i overensstemmelse med bistandslovens § 42, hvis der  

 i udskolingsfasen er behov for hjælp til uddannelse og erhvervsmæssig  

 optræning.
 Ordningen besvarer forespørgsler fra læger, sygehuse og andre  

 institutioner eller er skolelederen behjælpelig hermed.
 Skolelægen samarbejder med det særlige lægetilsyn på døgninstitutioner for  

 børn og unge (bistandslovens § 96) i det omfang, de pågældende institutioner  

 er omfattet af den kommunale skolelægeordning.
VIII.
FRITAGELSE FOR SKOLELÆGEORDNINGSTILSYN Skolebørn i den undervisningspligtige alder og børn i børnehaveklasse skal  

 deltage i de af skolelægeordningen foranstaltede forebyggende  

 helbredsundersøgelser i det omfang, det er anført i indenrigsministeriets  

 bekendtgørelse af 4. oktober 1982.
Fritagelse herfor kan dog gives, hvis det godtgøres, at barnet undersøges  

 i tilsvarende omfang af anden læge.
I givet fald skal barnets forældre eller  

 værge tidligt i første skoleår fremvise et af anden læge udfyldt helbredskort  

 eller en lægeattest, hvoraf det fremgår, at barnet har fået foretaget en  

 helbredsundersøgelse af samme omfang og indhold, som det sker i skolen.
 Endvidere skal barnet en gang årligt fremlægge attest for, at der er  

 foretaget en synsprøve samt resultatet heraf.
IX.
FRITAGELSE FOR IDRÆT Skolelægen kan meddele hel eller delvis fritagelse for deltagelse i idræt,  

 hvis skolelægen har kendskab til sygdomme eller handicap, som måtte berettige  

 til en sådan fritagelse.
Skolelægen skal i så fald underrette elevens  

 sædvanlige læge om fritagelsen.
Om bestemmelser vedrørende fritagelse for  

 deltagelse i idræt henvises i øvrigt til undervisningsministeriets  

 bestemmelser herom, for tiden undervisningsministeriets cirkulære af 29.  

 marts 1974 om fritagelse for deltagelse i legemsøvelser og idræt.
X.
TILSYN MED SKOLENS HYGIEJNISKE FORHOLD Ordningen fører kontrol med sundhedstilstanden i skolen og med de  

 hygiejniske forhold i bredeste forstand.
Skolelægen er konsulent for skolens  

 ledelse og lærere i institutionshygiejniske spørgsmål, i hvilke  

 embedslægeinstitutionen fungerer som skolelægens faglige rådgiver.
Det er ordningens opgave at føre tilsyn med skolen som børnenes  

 arbejdsplads og opholdssted med henblik på at kortlægge negative fysiske og  

 kemiske miljøfaktorer m.v. samt at tilrettelægge indsatsen herimod sammen med  

 skolens ledelse.
Ordningen bør årligt sammen med skolens leder foretage en  

 samlet vurdering af skolemiljøet.
 Det hygiejniske tilsyn omfatter alle forhold, der har direkte eller  

 indirekte betydning for børnenes sundhed og sikkerhed inden for miljøet.
 I alle sager vedrørende skolens hygiejniske forhold skal skolelægens  

 erklæring indhentes, inden den stedlige myndighed træffer afgørelsen.  

 Skolelægens erklæring fremsendes gennem embedslægeinstitutionen.
XI. ÅRSBERETNING Skolelægen og sundhedsplejersken udarbejder på grundlag af de af  

 sundhedsstyrelsen udarbejdede særlige retningslinjer en årsberetning for  

 ordningen i kommunen i det forløbne skoleår.
 Årsberetningen indsendes til kommunen, som videresender den til  

 sundhedsstyrelsen inden udgangen af september måned.
XII.
SKOLELÆGEORDNINGENS LOKALER Ved nybygning af skoler bør der indrettes et undersøgelseslokale til brug  

 for helbredsundersøgelserne samt rum, der kan anvendes som venteværelse og  

 omklædningsrum, og ved udvidelse af skoler samt i større eksisterende skoler  

 bør der så vidt muligt indrettes tilsvarende rum.
 Undersøgelseslokaler må være af rimelig størrelse og være forsynet med det  

 for undersøgelsen nødvendige udstyr, og der må være let adgang til toilet.
 En liste over det udstyr, der så vidt muligt skal forefindes i  

 undersøgelseslokalet, er angivet i bilag 4.
XIII.
ANSÆTTELSE OG UDDANNELSE Kommunalbestyrelsen fastsætter skolelægeordningens omfang og ansætter det  

 fornødne antal læger og sundhedsplejersker samt stiller den fornødne  

 sekretærbistand til rådighed.
Til ordningen kan endvidere knyttes andre  

 medarbejdere og konsulenter.
 Skolelæger:
Ansættelse som skolelæge forudsætter tilladelse til selvstændigt virke som  

 læge.
Sundhedsstyrelsen anbefaler, at lægen derudover har en klinisk  

 uddannelse med pædiatrisk indhold.
 Kursus i skolehygiejne skal gennemgås.
 Meddelelse om kursus sker ved offentligt opslag og/ eller ved meddelelse  

 til de skolelæger, der ikke har gennemgået kursus.
Ansøgning om fritagelse for kursus indsendes til sundhedsstyrelsen.
Det  

 skal bemærkes, at fritagelse kun meddeles i undtagelsestilfælde.
 Den ansættende myndighed underretter sundhedsstyrelsen om nyansættelser af  

 skolelæger med oplysning om navn, adresse og skoleområde.
 Sundhedsplejersker:
 Ansættelse som skolesundhedsplejerske er betinget af, at den pågældende er  

 sygeplejerske og har afgangsbevis som sundhedsplejerske fra Danmarks  

 Sygeplejerskehøjskole.
 Hvor ansættelse af sundhedsplejerske ikke er mulig, kan der ansættes  

 sygeplejerske, der normalt forinden har haft ansættelse som sygeplejerske ved  

 en pædiatrisk afdeling og ved hjemmesygeplejen, svarende til  

 adgangsbetingelserne for optagelse på sundhedsplejerskelinjen ved Danmarks  

 Sygeplejerskehøjskole.
 I stillinger, der er besat med sygeplejersker, bør ved ledighed så vidt  

 muligt ansættes sundhedsplejersker.
 Den ansættende myndighed giver til embedslægeinstitutionen indberetning om  

 ansættelse i og afgang fra sundhedsplejerskestillinger med angivelse af den  

 pågældendes fulde navn, personnummer og autorisationsdato.
 Skolesundhedsplejen kan tilrettelægges i kombination med  

 sundhedsplejerskeordningen efter lov om sundhedsplejerskeordninger.
De kombinerede ordninger har den fordel, at sundhedsplejerskens  

 forhåndskendskab til barnet og dets familie kan udnyttes i  

 skolesundhedsplejen, Sundhedsplejersken medvirker efter aftale med kommunen og Danmarks  

 Sygeplejerskehøjskole ved uddannelsen af sundhedsplejersker i den del af  

 uddannelsen, der vedrører praktisk sundhedsplejerskearbejde.
Endvidere efter  

 aftale med kommunen og sygeplejeskolerne ved uddannelse af sygeplejeelever i  

 den primære sundhedstjeneste.
XIV.
OMFANGET AF DEN SUNDHEDSFAGLIGE MEDVIRKEN Kommunerne ansætter læger i det omfang, det er nødvendigt for at sikre, at  

 skolelægeordningens formål opfyldes og at det fornødne antal  

 lægeundersøgelser kan gennemføres.
 Hvor ansættelse ikke sker i heltidsstilling, bør et antal på ca. 1.000  

 børn være minimum for at sikre, at skolelægearbejdet indgår med en vis vægt i  

 den pågældende læges samlede erhvervsarbejde.
Kommunerne tilpasser skolelægeordningens omfang til lokale forhold og  

 behov.
Da disse varierer i betydelig grad fra skole til skole og kommune til  

 kommune, er det ikke muligt at angive et maksimalt børneantal pr.  

 heltidsskolelæge.
 Det nødvendige forbrug af lægelig arbejdskraft vil variere betydeligt fra  

 skole til skole og vil afhænge af bl. a. følgende faktorer:
 - Kommunens ønsker om ordningens omfang.
 - Antallet af børn i indskolingsfasen.
 - Antallet af behovsbørn.
 - Omfanget af sundhedsplejerskens, lærernes, skolepsykologens,  

 skolelederens, børnetandplejens og specialkonsulenternes brug af skolelægens  

 sagkundskab.
 Da antallet af obligatoriske helbredsundersøgelser er reduceret til en  

 indskolingsundersøgelse, må der udvises særlig omhu, fordi denne undersøgelse  

 bliver meget afgørende for at finde behovsbørn.
 Ved forhåndsvurdering af lægeforbruget til behovsundersøgelser anbefales  

 det at tage hensyn til usikkerheden om, hvorledes den ændrede ordning vil  

 påvirke omfanget af denne aktivitet.
Ved fastlæggelse af omfanget af det sundhedspædagogiske arbejde anbefales  

 det beskrevet i den årlige aktivitetsplan, f. eks. i form af forskellige  

 temaprogrammer for de forskellige aldersgrupper.
Programmerne udformes  

 således, at det er muligt at specificere de enkelte involverede  

 personalegruppers engagement i det enkelte temaprogram.
 Tilsynet med de hygiejniske forhold, bekæmpelse af smitsomme sygdomme m.v.  

 vil have samme omfang som hidtil.
Skolelægen og sundhedsplejersken yder i fornødent omfang førstehjælp i  

 ulykkestilfælde og sygdomstilfælde, som måtte indtræffe, medens de er på  

 skolen.
Ved forekomst af lus i skolen træffer ordningen foranstaltninger i  

 overensstemmelse med sundhedsstyrelsens gældende vejledning herom.
 Det vil være hensigtsmæssigt at inddrage embedslægeinstitutionen og  

 amtssundhedsplejersken i den lokale planlægning.
For børn og unge med vidtgående fysisk eller psykisk handicap kan der være  

 behov for en mere intensiv indsats fra ordningens side.
Den enkelte kontakt  

 mellem sundhedspersonalet og eleven er mere omfattende og kræver ofte  

 assistance fra lærere og andet personale.
Der vil for disse elever endvidere kunne være behov for at udvide tilbudet  

 om skolelægeordning ud over den undervisningspligtige alder.
Forholdene vil  

 selvsagt variere fra skole til skole, afhængigt af klientelets sammensætning.
Planlægningen af ordningen for disse elever bør finde sted ud fra samme  

 principper som generelt er indeholdt i vejledningen.
Amtskommunen samt  

 speciallægelige konsulenter bør medinddrages i planlægningen således, at der  

 kan tages videst muligt hensyn til klientelets sammensætning ved fastlæggelse  

 af omfanget af ordningen.
I denne forbindelse bør også den faglige  

 grænsedragning mellem ordningen og bistanden fra relevante amtskommunale  

 institutioner, dennes omfang og karakter m.v. finde sted.
XV.
FORSØGSVIRKSOMHED Med omlægning af skolelægeordningen er der givet kommunerne lettere adgang  

 til at tilrettelægge forsøgsvirksomhed inden for ordningen, jfr.  

 indenrigsministeriets bekendtgørelse af 4. oktober 1982, § 8, stk. 1. Kun i  

 de tilfælde, hvor der foreslås afvigelser fra bekendtgørelsens obligatoriske  

 funktioner, skal der gives dispensation af indenrigsministeriet, førend  

 forsøget kan påbegyndes, jfr. § 8, stk. 2.
Ordningen bør både lokalt og generelt til stadighed kunne udvikle sig i  

 takt med nye krav, som fremkommer på baggrund af udviklingen i samfundet,  

 ændringer i sygdomsmønstret og i familiernes sundhedsmæssige adfærd.
Ved  

 forsøgsvirksomhed lokalt vil nye organisationsformer og funktioner  

 (aktiviteter) kunne afprøves til gavn for såvel den lokale som den generelle  

 udvikling inden for skolelægeordningen.
Forsøgsvirksomhed bør tilrettelægges således, at en nærmere vurdering af  

 forsøgsresultaterne er mulig.
Der bør foreligge en beskrivelse og vurdering  

 såvel af organisatoriske og funktionelle forhold som af økonomi og  

 sundhedsmæssige konsekvenser.
 Der bør således udarbejdes en detaljeret forsøgsprotokol forud for  

 forsøgets start.
 Ved tilrettelæggelsen, gennemførelsen og vurderingen af  

 forsøgsvirksomheden kan embedslægeinstitutionen, amtssundhedsplejersken,  

 sundhedsstyrelsen og andre yde faglig bistand.
Ved planlægningen/ starten af et forsøg bør embedslægeinstitutionen  

 orienteres om forsøgets formål og tilrettelæggelse, og en kopi af  

 forsøgsprotokollen fremsendes dertil.
I tilfælde, hvor dispensation fra  

 bestemmelserne i indenrigsministeriets bekendtgørelse af 4. oktober 1982 er  

 nødvendig, bør ansøgningen herom fremsendes med embedslægeinstitutionens  

 udtalelse til indenrigsministeriet.
Ved udarbejdelse af årsberetningen til sundhedsstyrelsen gøres der rede  

 for forsøgsvirksomheden, dens forløb og eventuelle resultater. ---- De foranstående vejledende retningslinjer afløser sundhedsstyrelsens  

 vejledende retningslinjer af 22. august 1972 vedrørende tilrettelæggelse af  

 skolelægeordningen.
SUNDHEDSSTYRELSEN, DEN 31. JANUAR 1983 SØREN K.
SØRENSEN / Jørgen Fog Bilag 1 Lov nr. 266 af 7. juni 1972 om skolelægeordning med senere ændringer (Udelades her) Bilag 2 Bekendtgørelse nr. 535 af 4. oktober 1982 om skolelægeordning (Udelades her) Bilag 3 Indenrigsministeriet Christiansborg Slotsplads 1, København, den 4. oktober 1982 Til sundhedsstyrelsen I forbindelse med udstedelse af indenrigsministeriets bekendtgørelse af 4.  

 oktober 1982 om skolelægeordning skal man anmode om, at sundhedsstyrelsen i  

 henhold til § 7 i lov om skolelægeordning og § 4, stk. 4 i  

 indenrigsministeriets bekendtgørelse udarbejder vejledende retningslinjer for  

 tilrettelæggelsen af skolelægeordningen.
Retningslinjerne må påregnes at skulle træde i kraft snarest og senest den  

 1. april 1983. Opmærksomheden henledes på, at den foretagne reduktion af  

 obligatoriske rutineundersøgelser fra fem til en indebærer en meget væsentlig  

 reduktion i skolelægeordningens opgaver, jfr. at det i betænkningen om  

 skolesundhedstjenesten er anført (s. 130), at de i en undersøgelse deltagende  

 skolelæger angiver i gennemsnit at anvende knap 50 pct. af deres arbejdstid  

 til de obligatoriske helbredsundersøgelser.
Det bemærkes, at dette tal bl.a.  

 af Kommunernes Landsforening anslås at være væsentligt højere.
 Indenrigsministeriet forudsætter, at den effektivisering, der følger af  

 reduktionen af obligatoriske rutineundersøgelser fra fem til en, fastholdes,  

 og at sundhedsstyrelsen derfor ved udformningen af de nye retningslinjer for  

 tilrettelæggelsen af undersøgelserne efter lovens § 1 og § 2 ikke lægger op  

 til nogen form for udbygning af skolelægeordningens øvrige opgaver i forhold  

 til sundhedsstyrelsens nugældende retningslinjer af 22. august 1972.
 Opmærksomheden henledes endvidere på bekendtgørelsens § 3, pkt. 1, sidste  

 sætning, idet det ved formuleringen heraf er forudsat, at der dels kan finde  

 en egentlig lægehenvisning sted fra skolelægen til den praktiserende læge, og  

 dels at sundhedsplejersken på baggrund af sit tilsyn med et barn kan opfordre  

 forældrene til at søge egen læge med barnet.
BRITTA SCHALL HOLBERG /J.
Tørning Bilag 4 Forslag til inventar m.v. for skolelægeordningen - anført i hovedtræk.
 ALMINDELIGT KONTORINVENTAR: aflÅseligt kartoteksskab, skrivemaskine,  

 telefon m.v.
 SPECIELT INVENTAR TIL UNDERSØGELSESRUM:
 undersøgelsesleje, instrumentbord, affaldsspand, håndvask, kitler m.v.
 UNDERSØGELSESUDSTYR: til almindelig objektiv undersøgelse, særligt udstyr  

 til undersøgelse af syn og hørelse m.v.
BEHANDLINGDUDSTYR: til behandling af småskader og til nødhjælp, til  

 injektioner, forbindsstoffer.
Engangsmateriale benyttes så vidt muligt.
 LÆGEMIDLER: til behandling af akutte tilfælde, evt. adrenalin.
ØVRIGT SæRLIGT UDSTYR: herunder køleskab til opbevaring af vacciner og  

 evt. lægemidler.
Instrumentkoger m.v.
 (* 1) Bekendtgørelsen vil blive afløst af en ny bekendtgørelse med  

 forventet ikrafttræden den 1. april 1983.
