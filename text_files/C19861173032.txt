 Som resultat af drøftelser med Tolddirektoratet og Statsskattedirektoratet  

 om en harmonisering af reaktionerne for overtrædelse af den fiskale  

 lovgivning er der tilvejebragt enighed om, at nedenstående retningslinier i  

 almindelighed vil blive fulgt i de fiskale myndigheders administration og i  

 de indstillinger, der afgives til anklagemyndigheden i sager, der skal  

 indbringes for retten.
 1. Ved forsætlige overtrædelser af fiskallovgivningen  

 - bortset fra toldlovsovertrædelser - anvendes frihedsstraf, når den  

 unddragne skat eller afgift overstiger 100.000 kr.
 Der tilstræbes en ensartet praksis med hensyn til indstillinger om  

 tillægsbøde.
2. I sager om overtrædelse af skattekontrolloven er  

 det den samlede skatteunddragelse - og ikke som hidtil den unddragne  

 statsskat - der indgår i det beregningsgrundlag, der er bestemmende for  

 valget mellem bødestraf og frihedsstraf.
Der bortses dog fra unddraget  

 selskabsskat i det omfang den samme indkomst er lagt til grund for beskatning  

 i såvel selskabet som hos en hovedaktionær (-anpartshaver).
 3. I tilfælde, hvor såvel kontrolloven som  

 afgiftslovgivningen er overtrådt, eller der foreligger overtrædelse af  

 forskellige afgiftslove, og overtrædelserne foreligger til samlet bedømmelse,  

 indgår det samlede unddragne skatte- og afgiftsbeløb i beregningsgrundlaget.
 4. I førstegangs-straffesager mod personer, der som  

 indeholdelsespligtige i henhold til kildeskatteloven har undladt at tilmelde  

 sig CIR (KSL § 74, stk. 2, undladelse med forsæt til at unddrage det  

 offentlige skat) er den under 1. nævnte beløbsgrænse bestemmende for valget  

 mellem bødestraf og frihedsstraf.
I tilknytning til disse retningslinier er der sket ændring i de vejledende  

 bødesatser vedrørende afgiftssager, når den unddragne afgift overstiger  

 30.000 kr.
Herom henvises til Tolddirektoratets skrivelse af 31.10.1986, der  

 er udsendt til statsadvokaterne, politidirektøren i København og  

 politimesterene.
 RM nr.22/74 og nr. 14/82 ophæves.
 Per Lindegaard.
