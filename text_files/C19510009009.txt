Ved indenrigs- og boligministeriets bekendtgørelse nr. 89 af 12. marts  

 1951 om kontrol med stassaniseret, lavpasteuriseret og langtidspasteuriseret  

 mælk er der gennemført en ændring i de betingelser, på hvilke der i medfør af  

 § 9 i anordning nr. 273 af 22. oktober 1925 om, hvad der må falholdes som  

 mælk, fløde o.lign., jfr. § 12, stk. 1, og § 24, stk. 3, i lov nr. 174 af 28.  

 april 1950 om levnedsmidler m.m., meddeles mejerier tilladelse til at  

 foretage sådan varmebehandling af mælken.
Herefter er det, også for mejerier  

 der allerede har en sådan tilladelse, med virkning fra 1. oktober 1951 bl.a.  

 en betingelse for tilladelsen, at den nævnte mælk jævnligt underkastes  

 fosfataseprøve og Storchs parafenylendiaminprøve og herved giver reaktioner,  

 der viser, at mælken er varmebehandlet på rette måde.
Nærmere regler om  

 prøverne, der udtages ved politiets eller sundhedskommissionens  

 foranstaltning, er givet ved bekendtgørelsen af 12. marts 1951 og ved  

 indenrigs- og boligministeriets cirkulære nr. 49 af samme dato til samtlige  

 politimestre og politidirektøren i København m.v.
 Forhandling af mælk, der ikke giver den rette reaktion på begge prøver,  

 medfører, på samme måde som overtrædelse af tilladelsens betingelser iøvrigt,  

 bødeansvar efter § 23 i loven af 28. april 1950, således at sagerne behandles  

 som offentlige politisager.
 På dertil given foranledning skal jeg anmode d'herrer om at påse, at der  

 ved rejsning af politisager angående mælk, der efter prøverne har vist sig  

 ikke at have været behørigt opvarmet, følges nedenstående retningslinier:
De første 2 a 3 overtrædelser fra samme mejeri kan afgøres med advarsler.  

 Ved yderligere overtrædelser fra mejeriet bør der påstås bøder af stigende  

 størrelse efter følgende skala: 30 kr., 50 kr., 100 kr., 150 kr., 200 kr., og  

 500 kr., alt efter forholdene.
Disse bødebeløb vil dog kunne forhøjes, når  

 det pågældende mejeris omsætning af mælk og fløde, der sælges direkte til  

 konsum, er særlig stort, eller der foreligger skærpende omstændigheder.
 Hvis de fra et mejeri udtagne mælkeprøver ikke har givet anledning til  

 påtale indenfor de sidste 2 år, kan overtrædelser påny afgøres med advarsler  

 og bøder i overensstemmelse med de i foranstående stykke angivne  

 retningslinier.
Under hensyn til, at der i sager angående mælkens opvarmning udover  

 resultatet af prøverne kan tænkes henvist til temperaturkurverne på de på  

 varmebehandlingsapparaterne anbragte termografer, skal jeg henlede  

 opmærksomheden på, at mælkens temperatur under varmebehandlingen skal aflæses  

 på apparaternes termometre, medens termograferne navnlig skal vise  

 SVINGNINGERNE i temperaturen og som regel vil være indrettet således, at  

 termogrammerne ikke med sikkerhed giver et nøjagtigt udtryk for den ABSOLUTTE  

 temperatur.
Som følge heraf bør sager angående urigtig opvarmning af mælk  

 ikke rejses på grundlag af termogrammernes udvisende, men alene på grundlag  

 af prøverne.
På den anden side vil man overfor en prøve, der viser ukorrekt  

 opvarmning, normalt ikke kunne påberåbe sig, at termogrammet viser korrekte  

 forhold.
 Det tilføjes, at der bør gives mejerierne en rimelig overgangsfrist med  

 hensyn til ordningen, og at der derfor i de første 6 måneder fra ordningens  

 ikrafttræden ikke bør rejses sager til advarsler eller bøder, men alene gives  

 mejerierne fornøden instruktion om de nye regler.
 Rigsadvokaten, København, den 24. april 1951.
F.
Pihl.
 (Til statsadvokaterne, politidirektøren i København og samtlige  

 politimestre).
