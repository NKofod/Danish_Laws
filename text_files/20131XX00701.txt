Skriftlig fremsættelse (30. april 2014) Ministeren for børn, ligestilling, integration og sociale forhold (Manu Sareen):
 Herved tillader jeg mig for Folketinget at fremsætte:
Forslag til lov om ændring af lov om aktiv socialpolitik. (Midlertidig huslejehjælp) (Lovforslag nr.
L 183).
 Lovforslaget er et led i udmøntningen af aftalen om finansloven for 2014 mellem Socialdemokraterne, Det Radikale Venstre, Socialistisk Folkeparti, Venstre og Det konservative Folkeparti.
 Det foreslås, at kommunerne får øget mulighed for at yde hjælp til huslejeudgifter til personer under 30 år, der modtager kontanthjælp, uddannelseshjælp eller revalideringsydelse, og som er i en udsat boligsituation.
 Forslaget skønnes at medføre merudgifter på 10 mio. kr. i 2014 og herefter 20 mio. kr. i 2015-2017. Der skal gennemføres en revision af ordningen inden udgangen af 2017, dvs. i folketingsåret 2017-2018.
 Det foreslås, at loven træder i kraft den 1. juli 2014.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Folketingets velvillige behandling.
