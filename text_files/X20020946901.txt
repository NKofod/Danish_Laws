Sambeskatning mellem moder- og datterselskab i  

 forbindelse med en skattefri ophørsspaltning Et selskab (A) blev formelt stiftet den 13. december 2000 i forbindelse  

 med en skattefri ophørsspaltning.
Spaltningen blev gennemført  

 med virkning pr. 1. juli 2000, og A's første regnskabsår var  

 ifølge udskrift fra Erhvervs- og Selskabsstyrelsen pr. 1. juli 2000 -  

 30. juni 2001. I forbindelse med ophørsspaltningen modtog A anparterne  

 i et andet selskab (B). B havde et tilsvarende regnskabsår, der  

 løb for perioden 1. juli 2000 - 30. juni 2001.
Den skatteansættende myndighed meddelte efterfølgende afslag  

 på en anmodning om at etablere sambeskatning mellem A og B med virkning  

 for indkomståret 2001. Som begrundelse for afslaget blev det  

 anført, at det som udgangspunkt er et krav for selskaber, der  

 ønskes sambeskattet, at de har samme regnskabsår.
Er dette ikke  

 tilfældet, kan sambeskatning tillades, såfremt moderselskabet har  

 ejet datterselskabsaktierne i hele datterselskabets indkomstår.
Dette  

 kan f.eks. være tilfældet, hvis moderselskabet i  

 stiftelsesåret har et indkomstår, der er længere end 12  

 måneder.
Det er desuden en betingelse, at selskabernes  

 regnskabsår slutter samtidigt.
Eftersom datterselskabets regnskabsår begyndte før  

 moderselskabets, var det herefter den skatteansættende mydigheds  

 opfattelse, at de to selskaber ikke kunne sambeskattes.
A havde således  

 ikke ejet datterselskabsanpartene i hele datterselskabets  

 indkomstår.
Told- og Skatteregionen udtalte, at der burde tillades sambeskatning, da  

 forholdet kunne sidestilles med afgørelsen i TfS 2000.1002, hvor et  

 selskab blev anset for at være succederet i det indskydende selskabs  

 aktiebesiddelse i forbindelse med en fusion.
Regionen lagde vægt  

 på, at A blev stiftet med tilbagevirkende kraft fra den 1. juli 2000,  

 og at anparterne skatteretligt måtte anses for at være  

 overgået til A i forbindelse med spaltningen, selvom A først  

 formelt blev stiftet på et senere tidspunkt.
 A anførte, at det forhold, at ophørsspaltningen først  

 blev gennemført ved stiftelsen af selskabet den 13. december 2000 ikke  

 var til hinder for, at sambeskatningen kunne etableres, idet stiftelsen skete  

 med tilbagevirkende kraft med succession i ejertid og anskskaffelsessum m.v.  

 for de overtagne aktiver, herunder anparterne i B.
Det var Told- og Skattestyrelsens opfattelse, at spaltning med  

 tilbagevirkende kraft i medfør af fusionsskattelovens regler bevirker,  

 at det modtagende selskab pr. spaltningens virkningstidspunkt  

 skattemæssigt anses for at være succederet i det indskydende  

 selskabs anpartsbesiddelser.
Spaltningen var gennemført med virkning  

 pr. 1. juli 2000, og A's første regnskabsår var pr. 1. juli 2000  

 - 30. juni 2001. B havde samme regnskabsår som moderselskabet.  

 Betingelsen om at ejerforholdet skal have bestået i hele moder- og  

 datterselskabets indkomstår ansås herefter for opfyldt,  

 således at der pr. 1. juli 2000 kunne etableres en ny,  

 selvstændig sambeskatning mellem A og B.
Told- og Skattestyrelsen henviste tillige til Ligningsrådets  

 afgørelse af 25. januar 2000 (TfS 2000, 1002). Et selskab havde ved  

 fusion med et andet selskab overtaget dette selskabs aktier i nogle  

 datterselskaber.
Da fusionen var gennemført med tilbagevirkende kraft,  

 fandt den skatteansættende myndighed, at betingelsen om ejertid i  

 sambeskatningscirkulæret ikke var opfyldt, hvorfor der meddeltes afslag  

 på det modtagende selskabs anmodning om tilladelse til sambeskatning  

 med datterselskaberne.
Afgørelsen blev påklaget til  

 Ligningsrådet, der gav tilladelse til den ønskede sambeskatning,  

 idet det modtagende selskab på fusionens virkningstidspunkt ansås  

 for at være succederet i det indskydende selskab's  

 aktiebesiddelser.
Told- og Skattestyrelsen indstillede herefter, at der blev givet  

 tilladelse til sambeskatning mellem A og B.
Ligningsrådet  

 tiltrådte indstillingen fra Told- og Skattestyrelsen.
