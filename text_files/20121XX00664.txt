Skriftlig fremsættelse (20. marts 2013) Finansministeren (Bjarne Corydon):
 Herved tillader jeg mig for Folketinget at fremsætte:
Forslag til lov om ændring af forskellige lovbestemmelser om ansøgninger, anmeldelser, anmodninger, meddelelser og erklæringer til offentlige myndigheder (Overgang til obligatorisk digital selvbetjening for borgere for så vidt angår ansøgning om økonomisk fripladstilskud, meddelelse om valg af læge, ansøgning om navngivning og navneændring, indgivelse af erklæring om faderskab, anmeldelse af cykeltyveri m.v.) (Lovforslag nr.
L 198) Lovforslaget er en del af udmøntningen af den fællesoffentlige digitaliseringsstrategi 2011-2015 fra august 2011. Digitaliseringsstrategien er udarbejdet i samarbejde med KL og Danske Regioner.
Regeringen har tilsluttet sig digitaliseringsstrategien i oktober 2011 som grundlag for det videre arbejde med digitalisering på tværs af kommuner, regioner og statslige myndigheder.
Lovforslaget er tillige led i realiseringen af regeringsgrundlagets målsætning om, at al kommunikation mellem borgere, virksomheder og det offentlige skal foregå digitalt inden udgangen af 2015, og lovforslaget bidrager til realisering af regeringens moderniseringsdagsorden.
Der er tale om anden fase (bølge 2) af en gradvis indførelse af digital selvbetjening på flere og flere områder i perioden 2012-15. Folketinget vedtog sidste år lov nr. 558 af 18. juni 2012 om obligatorisk digital selvbetjening for borger som samlelov fsva. områder omfattet af første bølge.
Lovforslaget er udformet efter samme koncept som loven for første bølge med de mindre justeringer, som enkelte fagområder giver anledning til.
 Formålet med lovforslaget, der er en samlelov, er at gøre det obligatorisk for de borgere, der kan, at benytte de digitale selvbetjeningsløsninger, når borgeren skal ansøge, anmelde mv. på 20 nye områder.
Lovforslaget skal samtidig være med til at sikre, at der tages hånd om borgere med særlige behov, der af den ene eller anden årsag ikke kan anvende de digitale selvbetjeningsløsninger.
Det er de offentlige myndigheder, herunder kommunerne, der administrerer lovene og skal sikre den rette hjælp og vejledning til borgerne, herunder at borgere, der ikke kan anvende den digitale selvbetjeningsløsning, anvises en anden måde at ansøge, anmelde mv. på.
 Lovforslaget ønskes vedtaget i indeværende folketingsår.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
