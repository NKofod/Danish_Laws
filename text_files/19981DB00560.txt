Betænkning afgivet af Forsvarsudvalget  

 den 17. juni 1999 Betænkning over Forslag til folketingsbeslutning om dansk  

 deltagelse i en international styrke i Kosovo Udvalget har behandlet beslutningsforslaget i nogle  

 møder og har herunder stillet spørgsmål til  

 udenrigsministeren og forsvarsministeren, som disse har besvaret dels i  

 samråd og dels skriftligt.
Nogle af udvalgets spørgsmål  

 samt udenrigsministerens og forsvarsministerens svar herpå er tillige  

 med en avisartikel optrykt som bilag til betænkningen.
 Endvidere har udvalget modtaget skriftlig og mundtlig  

 henvendelse fra Kvindernes Internationale Liga for Fred.
 Der er af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (udvalget med  

 undtagelse af Enhedslistens medlem) beslutningsforslaget til vedtagelse  

 uændret.
Et flertal inden for flertallet (Socialdemokratiets,  

 Venstres, Det Konservative Folkepartis, Centrum-Demokraternes, Det Radikale  

 Venstres og Kristeligt Folkepartis medlemmer af udvalget) er enige om, at den  

 forudsete omdeployering og reduktion af SFOR finder sted efter en  

 nærmere drøftelse i forsvarsforligskredsen, jf. forsvarsaftalens  

 tekst herom.
I denne drøftelse skal indgå hensyntagen til NATO s  

 samlede planlægning, styrkens fortsatte funktionsdygtighed, mandskabets  

 personlige sikkerhed og den generelle situation i Bosnien-Hercegovina.
 Et mindretal inden for flertallet (Socialistisk  

 Folkepartis medlem af udvalget) ønsker at udtrykke sin glæde  

 over, at der langt om længe er kommet en politisk løsning  

 på Kosovokonflikten, hvor krigshandlingerne stopper, hvor de fordrevne  

 flygtninge kan vende hjem, og hvor der kan indledes en genopbygning af hele  

 regionen.
Mindretallet har siden konfliktens start efterlyst en  

 politisk løsning og efterlyst, at FN fik en central rolle.
Det er det,  

 der nu er sket, og mindretallet vil, som det gjorde med SFOR i Bosnien i  

 1995, støtte dansk deltagelse i den internationale styrke med et  

 FN-mandat.
Det er en overordentlig svær opgave, der  

 forestår.
Den kan komme til at tage lang tid, fordi hadet fik lov til  

 at vokse sig stort, dels på grund af de initiativer, der ikke blev  

 taget i tide, dels på grund af de skæbnesvangre fejltagelser, der  

 efter mindretallets opfattelse har præget begivenhedsforløbet  

 indtil nu.
Hertil kommer den militære opgave: At overvåge  

 og sikre tilbagetrækningen af alle jugoslaviske stillinger i Kosovo.
At  

 sikre en demilitarisering af UCK og andre væbnede kosovo-albanske  

 grupperinger.
At rydde de landminer, der er spredt ud over landet, og som  

 dræber og lemlæster.
At skabe rammerne for de civile og  

 humanitære organisationers arbejde og Det Internationale  

 Krigsforbrydertribunals arbejde.
Samt en række opgaver af mere civil  

 karakter: Humanitær nødhjælp, opretholdelse af lov og  

 orden og genopbygning af infrastrukturen.
Krigen har betydet ufattelige  

 ødelæggelser.
Mindretallet vil også fremdrage  

 nødvendigheden af den civile indsats.
Beslutningsforslaget  

 redegør for, at FN s generalsekretær udnævner en  

 særlig repræsentant til at overvåge implementeringen af den  

 civile del af genopbygningen.
Fra mindretallets side understreges det, at det  

 er helt afgørende, at der nu foretages en fremadrettet indsats rettet  

 imod hele regionen, en indsats, der understøtter demokratisering og  

 social udvikling, hvilket kan fjerne forudsætningerne for den  

 nationalisme, som har redet Balkan som en mare.
EU skal efter mindretallets  

 opfattelse spille en afgørende rolle frem imod demokrati samt  

 økonomisk og social udvikling på Balkan.
Mindretallet har  

 desværre alt for ofte været vidne til det kolossale misforhold,  

 der er mellem viljen til militær og civil indsats.
Det er helt  

 afgørende, at villigheden nu er til stede til at forebygge konflikter  

 i hele regionen og at forberede befolkningerne på, at det kommer til at  

 koste, men at alternativet er, at mange små bål fortsat vil ulme  

 med risikoen for, at de igen bryder i brand.
 Et andet mindretal inden for flertallet (Dansk Folkepartis  

 medlem af udvalget) er meget glad for, at vi nu er nået frem til en  

 situation, hvor der er fred i området, og forhåbentligt varer den  

 ved.
Set i lyset af, at der nu også er kommet en  

 FN-resolution nr. 1244, der meget klart siger, at en række lande  

 går ind og vil sikre bevarelse af freden, er det vigtigt, at Danmark  

 også yder sit bidrag.
Derfor vil mindretallet ved afstemningen om det  

 danske bidrag sige ja til at afsende det danske styrkebidrag til Kosovo.
Dansk Folkeparti mener, at det er utrolig vigtigt, at  

 Danmark også medvirker til at opretholde den fred, man nu har oplevet  

 igennem nogle dage.
Kun på den måde får vi de mennesker,  

 der er flygtet på grund af den ulykkelige situation, til at vende  

 tilbage.
Danmark kan være med til at sikre, at de betingelser, der er  

 nødvendige, for at folk kan vende tilbage, også reelt  

 eksisterer.
 Det betyder også, at mindretallet gerne ser, at  

 regeringen på baggrund af dette begynder at overveje planlægning  

 af, hvordan man kan hjemsende de ca. 3.000 flygtninge, Danmark har modtaget.
Mindretallet har med interesse set, at Danmark har betalt  

 til oprettelse af flygtningelejre i nærområdet, som stort set  

 ikke bliver brugt.
Det er dybt beklageligt, at man fra regeringens og fra  

 hjælpeorganisationernes side ikke har formået at tilvejebringe  

 nogle lejre, der er i stand til at tage imod flygtninge, og som har  

 været tilstrækkeligt interessante for flygtningene at bo i.  

 Derfor synes mindretallet, at det vil være relevant, at regeringen  

 overvejer, hvordan man sikrer, at de flygtninge, der er kommet til Danmark,  

 bliver hjulpet lokalt i nærområdet, indtil de kan vende tilbage  

 til deres hjem.
Af svarene på spørgsmål nr. 41 og 42  

 fremgår det, at regeringen tilsyneladende ikke på eget initiativ  

 vil igangsætte planer for hjemsendelse af flygtninge eller i  

 første omgang brug af de danskfinansierede flygtningelejre som  

 transitlejre indtil en endelig hjemvenden af de kosovo-albanske flygtninge,  

 der er kommet til Danmark.
Mindretallet mener, at det er grotesk, at disse  

 flygtninge nu begynder at lære dansk i stedet for at forberede en  

 hjemvenden til de egne, hvor der nu ser ud til at blive fred.
Mindretallet er glad for, at der nu er kommet et  

 FN-mandat, der er fuld opbakning til.
Det er en vigtig forudsætning for  

 et godt dansk bidrag, der forhåbentlig kan være med til at sikre  

 freden, at UCK bliver afvæbnet, og at dette sker meget hurtigt,  

 således at man undgår krigshandlinger.
Man skal være  

 opmærksom på, at aftalen stadig væk bevarer jugoslavisk  

 suverænitet over Kosovo, og det skal UCK selvfølgelig også  

 rette sig efter, lige så vel som de øvrige parter i konflikten  

 har måttet rette sig efter de aftaler, der er indgået.
Det er forudsat i grundloven, at regeringen ved  

 væsentlige udenrigspolitiske beslutninger skal rådføre sig  

 med Det Udenrigspolitiske Nævn.
På den baggrund finder  

 mindretallet det dybt problematisk, at det af flertallets  

 betænkningsbidrag fremgår, at reduktioner og ændringer i  

 øvrigt i SFOR-styrken i Bosnien udelukkende skal aftales blandt  

 forsvarsforligspartierne, og at regeringen i forbindelse med  

 udvalgsbehandlingen af beslutningsforslag nr.
B 148 ikke har villet love, at  

 Det Udenrigspolitiske Nævn eller Folketinget som helhed vil blive taget  

 med på råd, som det ellers er forudsat i grundloven.
 Et mindretal (Enhedslistens medlem af udvalget)  

 indstiller beslutningsforslaget til vedtagelse med det af mindretallet  

 stillede ændringsforslag.
Som det er fremgået af 1. behandling af  

 beslutningsforslag nr.
B 148 onsdag den 16. juni 1999, kan mindretallet ikke  

 tilslutte sig regeringens forslag om at udsende et dansk bidrag til en  

 styrke, som reelt ikke er en international styrke, men en NATO-styrke under  

 NATO-kommando og med det formål at gennemtvinge et NATO-diktat.
Dette  

 NATO-diktat indebærer bl.a., at befolkningen i Kosova fratages retten  

 til selvbestemmelse, hvilket efter mindretallets opfattelse er et angreb  

 på en fundamental demokratisk rettighed.
Det kan Enhedslisten ikke  

 bidrage til.
Mindretallet mener derimod, at der er behov for et aktivt  

 dansk bidrag til løsning af fredsbevarende, humanitære og  

 demokratiopbyggende opgaver i Kosova og på hele Balkan.
Derfor  

 ønsker mindretallet ikke kun at stemme imod regeringens forslag, men  

 stiller ændringsforslag.
Enhedslisten har noteret sig, at ikke mindst  

 statsministeren har talt om NATO-aktionen i Kosova som en indledning til et  

 helt nyt kapitel, hvor etnisk undertrykkelse og fordrivelse ikke vil blive  

 tolereret.
Derfor ser vi med spænding frem til regeringens initiativer  

 i forhold til en række andre steder i Europa, hvor der foregår  

 etnisk undertrykkelse og fordrivelse som f.eks. i Kroatien og i Tyrkiet.
 Mindretallet noterer med tilfredshed forsvarsministerens  

 tilsagn om løbende at orientere Folketinget om nye oplysninger  

 angående uranholdig ammunition og NATO s brug heraf på Balkan.  

 Selv om Enhedslisten vender sig imod udstationering af danske soldater i  

 Kosova under NATO-kommando for at håndhæve et NATO-diktat,  

 så føler vi bestemt et medansvar for de udstationerede soldaters  

 helbred.
Afslutningsvis vil Enhedslisten beklage, at  

 beslutningsforslaget er blevet hastet igennem uden mulighed for en grundig  

 udvalgsbehandling.
Der er åbenbart ved at opstå en tradition for,  

 at forslag om dansk deltagelse i militære operationer skal igennem  

 Folketinget inden for et døgns tid.
Om ikke andet viser det hykleriet  

 hos de ministre og folketingsmedlemmer, som ved festlige lejligheder  

 påstår, at de er imod »lovsjusk«.
Et resultat af den forhastede arbejdsgang med  

 beslutningsforslaget er den meget ringe kvalitet, som en række af  

 regeringens besvarelser til udvalget har.
Som et eksempel kan nævnes  

 svaret på spørgsmål 68, hvor det ikke lykkes  

 udenrigsministeren   trods en rykker   at svare på dette ret simple  

 spørgsmål.
Ændringsforslag Til titlen Af	et mindretal (EL):
 1) Titlen affattes således:
»Forslag til folketingsbeslutning om dansk deltagelse i en fredsbevarende, humanitær  

 og demokratiopbyggende indsats i Kosova og det øvrige Balkan«.
Til teksten 2) Teksten affattes således:
»Da det er Folketingets opfattelse, at Danmark skal  

 være foregangsland, når det gælder humanitær  

 nødhjælp, genopbygning og støtte til kampen for demokrati  

 og menneskerettigheder på Balkan, opfordrer Folketinget regeringen  

 til at fortsætte og forstærke den humanitære  

 nødhjælp til Kosovas forfulgte befolkning, det være sig i  

 selve Kosova eller i tilstødende områder samt yde  

 humanitær hjælp til alle krigens ofre, at stille alle Danmarks minerydningsressourcer, som ikke anvendes  

 andetsteds, til rådighed for fjernelse af miner og ueksploderede  

 NATO-bomber i Kosova, at yde befolkningen i Kosova al mulig politisk og praktisk opbakning  

 til at vælge en konstituerende forsamling, som kan udarbejde forslag om  

 Kosovas fremtid, herunder den nøjagtige status i forhold til FRY, at finde veje til at give direkte støtte til  

 antinationalistiske og demokratiske projekter på Balkan, ikke mindst i  

 Serbien og Kroatien, at forstærke presset på de serbiske og kroatiske  

 myndigheder, for at alle flygtninge kan vende tilbage til deres hjemstavn i  

 sikkerhed og uden at risikere forfølgelse og diskrimination, at bidrage til genopbygningen af Balkan, først og fremmest i  

 Kosova, Albanien, Montenegro, Makedonien og Bosnien, at arbejde for, at EU-landene giver ensidig, toldfri adgang for varer  

 fra lande på Balkan, der respekterer menneskerettighederne, at støtte Den Internationale Krigsforbryderdomstols arbejde  

 på Balkan med det formål at få alle krigsforbrydere stillet  

 for retten, at bidrage på ovenstående grundlag med danske soldater,  

 politifolk, nødhjælpsarbejdere og andre til fredsbevarende,  

 humanitære og demokratiopbyggende aktioner i regi af FN, OSCE eller  

 Europarådet.« Bemærkninger Til nr. 1 og 2 Fred og stabilitet i Kosova og den øvrige del af  

 Balkan nås ikke primært ved hjælp af soldater.
Det  

 kræver en kombination af en lang række tiltag, hvoraf nogle af de  

 væsentligste er nævnt i disse ændringsforslag.
Disse  

 opfordres regeringen til at gøre noget ved.
 Til uddybning af ændringsforslagenes enkelte punkter  

 kan nævnes:
 Det er nødvendigt med en indsats i selve Kosova,  

 men også i forhold til flygtninge fra Kosova i nærområder  

 som Albanien, Makedonien, Montenegro og Serbien.
Der henvises bl.a. til den omfattende minerydningsaktion,  

 som FN står for i Cambodja.
Den er et bevis på, at FN-systemet  

 råder over kompetence til at gennemføre minerydningsaktioner,  

 hvorfor det er oplagt at overlade disse opgaver til FN.
I den forbindelse er  

 det helt afgørende, at FN tilføres de nødvendige  

 ressourcer til at løfte opgaven.
Set ud fra et demokratisk synspunkt er det helt  

 afgørende, at diskussionen om Kosovas fremtid   herunder  

 områdets fremtidige status   føres og konkluderes af Kosovas  

 befolkning.
Derfor må valgte repræsentanter for befolkningen  

 så hurtigt som muligt få mulighed for at udarbejde forslag, som  

 befolkningen kan tage stilling til ved en folkeafstemning.
Ethvert  

 forsøg fra en udefrakommende magt på at trække en  

 beslutning ned over hovedet på den lokale befolkning vil ikke alene  

 føre til fortsatte konflikter, men også betyde forlænget  

 tilstedeværelse af fremmede styrker i området.
Efter år med blodige krige forårsaget af  

 etnisk undertrykkelse og nationalistisk propaganda er mange  

 modsætninger på Balkan skærpet i en sådan grad, at  

 det også fremover kan føre til destabilisering af området.  

 Derfor er det afgørende, at der sættes en proces i gang, som kan  

 demokratisere det politiske liv, modvirke ekstrem nationalisme og  

 imødegå de stadig stærkere tendenser til diskrimination  

 på grund af etnisk eller nationalt tilhørsforhold.
Det kan bl.a.  

 ske ved at støtte demokratiske og multietniske projekter og  

 kræfter, f.eks. i form af uafhængige radio- og tv-stationer.
Bl.a. for at kunne dæmme op for oppiskning af  

 nationalistisk had er det vigtigt, at Balkans befolkninger ikke efterlades  

 med det indtryk, at etniske udrensninger og flygtningestrømme glemmes  

 eller ignoreres i det øjeblik, de væbnede sammenstød  

 ophører.
Derfor er det af afgørende betydning at opretholde  

 presset, så de kosova-albanske flygtninge kan vende tilbage til Kosova,  

 men så sandelig også så det samme kan ske for de mange  

 hundrede tusinde serbere, der er blevet fordrevet fra Krajina og  

 Østslavonien.
Der er et omfattende behov for genopbygningshjælp  

 til Balkan, og den må koncentreres i de fattigste områder.  

 Økonomisk og social fremgang er afgørende for, at en  

 demokratisk udvikling kan lykkes.
Men der er kun tale om et reelt demokrati,  

 hvis det er landene på Balkan selv, som   via deres valgte regeringer  

 bestemmer over økonomien.
Ingen suveræne lande skal  

 påtvinges at blive dikteret eller administreret af hverken EU, USA,  

 NATO, IMF eller Verdensbanken.
Et vigtigt formål med genopbygningshjælpen er  

 at igangsætte en proces i lokalområdet, der sætter  

 områdets beboere og myndigheder i stand til selv at bidrage til  

 genopbygningen.
Et væsentligt bidrag hertil vil være  

 betingelsesløs og fri adgang for alle varer fra Balkan til EU s  

 marked.
For at kunne lægge pres på myndigheder, som fortsat  

 krænker menneskerettighederne og modsætter sig en  

 demokratisering, kan denne frie adgang for varer gøres betinget af  

 fremskridt på disse områder.
En vigtig forudsætning for varig fred og forsoning  

 mellem de forskellige etniske grupper på Balkan er, at de ansvarlige  

 for ugerningerne bliver retsforfulgt og straffet.
I den forbindelse er det  

 helt afgørende, at der ikke gøres forskel mellem forskellige  

 etniske grupper, hvad angår strafforfølgelse.
Derfor er det  

 også dybt bekymrende at notere, hvordan både Serbien og Kroatien  

 mere eller mindre systematisk nægter at samarbejde med  

 Krigsforbryderdomstolen.
Poul Andersen (S)  

Per Kaalund (S) Lotte Bundsgaard (S)
Anna-Marie Hansen (S)
Ingrid Rasmussen (S) nfmd.      

 Villy Søvndal (SF)
Arne Melchior (CD)
Jørgen Estrup (RV)
Søren Søndergaard (EL)
Svend Aage Jensby (V)   

 Karen Rønde (V) Erik Jacobsen (V)
Anders Mølgaard (V)
Hans Engell (KF) fmd.  

Helge Adam Møller (KF)   

 Peter Skaarup (DF) Jann Sjursen (KRF) Fremskridtspartiet havde ikke medlemmer i udvalget.
Bilag 1 Nogle af udvalgets spørgsmål til  

 udenrigsministeren og forsvarsministeren samt disses svar herpå Spørgsmål nr. 7:
Hvilket materiel bliver panserinfanteribataljonen udstyret  

 med? Svar:
Bataljonen udrustes principielt med sit organisatoriske  

 materiel, herunder kampvogne og pansrede mandskabsvogne.
Med henblik på  

 at øge personelbeskyttelsesniveauet modificeres en del af materiellet  

 således, at der opnås samme beskyttelsesniveau, som det kendes  

 fra danske enheder i Bosnien, herunder tillægspansring på de  

 pansrede mandskabsvogne og øget sikkerhedsudstyr på kampvogne  

 etc.
Bataljonen får desuden udleveret den nyeste minerydningsplejl samt  

 den nyeste version af minesøgere.
 Spørgsmål nr. 9:
Kan regeringen sikre, at der ikke sker en svækkelse  

 af det danske bidrag til SFOR-styrken i Bosnien, set i lyset af det danske  

 bidrag til KFOR? Svar:
NATO-myndighederne er i disse dage ved at lægge  

 sidste hånd på en revurdering af SFOR, og meget tyder på,  

 at der vil blive tale om en markant reduktion af styrken, måske  

 allerede i løbet af det kommende efterår.
Det kan blandt andet  

 blive aktuelt, at der udgår et kommandoniveau af strukturen, og at  

 antallet af bataljoner reduceres med mere end 50%. Regeringen vil på  

 denne baggrund   og i samarbejde med de øvrige bidragydende nationer  

 samt NATO   overveje mulighederne for at tilpasse det danske bidrag til SFOR,  

 således at den samlede kapacitet til internationale operationer  

 udnyttes bedst muligt.
 Spørgsmål nr. 10:
Kan regeringen sikre, at den økonomiske ramme for  

 det danske KFOR-bidrag overholdes? Svar:
 Det er regeringens vurdering, at merudgifterne forbundet  

 med udsendelsen af bataljonen til Kosovo i 1999 vil kunne holdes inden for  

 det i bemærkningerne til beslutningsforslaget angivne beløb.
 Spørgsmål nr. 12:
 Hvad er forskellen mellem en sikkerhedsstyrke og en  

 fredsbevarende styrke? Der ønskes et folkeretligt argument i  

 besvarelsen.
 Svar:
Styrkens betegnelse er et resultat af de forudgående  

 politiske drøftelser og bl.a. et udtryk for den brede vifte af  

 opgaver, som den skal løse.
Afgørende er styrkens mandat, som i  

 dette tilfælde er indeholdt i resolution nr. 1244 fra FN s  

 Sikkerhedsråd, samt hvilke opgaver styrken skal løse.
Som det  

 fremgår af bemærkningerne til beslutningsforslaget, vil styrken  

 bl.a. skulle overvåge og sikre tilbagetrækningen af alle  

 jugoslaviske styrker fra Kosovo samt sikre en demilitarisering af UCK og  

 andre væbnede kosovo-albanske grupperinger.
Endvidere vil styrken  

 skulle udføre en række opgaver af mere civil karakter  

 såsom at yde humanitær nødhjælp, opretholde lov og  

 orden, etablere en civil administration og genopbygge den væsentligste  

 infrastruktur.
 Spørgsmål nr. 13:
Danske fly kan indsættes »på det vestlige  

 Balkan«.
Vil regeringen meget præcist afgrænse, hvor danske F-16  

 fly kan indsættes? Svar:
De danske fly skal kunne indsættes som en del af  

 NATO s samlede operationer på det vestlige Balkan.
Det indebærer,  

 at flyene   på linie med fly fra andre nationer   skal kunne  

 indsættes i forbindelse med operation Allied Force (NATO s  

 luftoperation mod Forbundsrepublikken Jugoslavien) samt til støtte for  

 NATO s landoperationer i Albanien, Bosnien og Kosovo.
De danske fly vil  

 være under operativ kontrol af en NATO-myndighed, som vil  

 fastsætte det aktuelle indsættelsesområde.
Flyene forventes  

 fortsat at skulle operere fra en eller flere baser i Italien.
I forbindelse  

 med operationernes gennemførelse vil flyene efter tilladelse fra de  

 omkringliggende lande kunne passere gennem disse landes luftrum.
 Spørgsmål nr. 15:
Vil regeringen opliste, på hvilke områder i  

 forsvaret der skal spares for at opnå provenuet på 340 mio.  

 kr.? Svar:
 I overensstemmelse med aftale af 8. december 1995 om  

 forsvarets ordning 1995-1999 er der på finansloven for 1999 afsat et  

 nettobeløb svarende til 572 mio. kr. (pris- og lønniveau 1999)  

 til forsvarets udgifter til deltagelse i internationale operationer.  

 Tilsvarende er der i aftale af 25. maj 1999 om forsvarets ordning for  

 2000-2004 afsat et årligt beløb på 572 mio. kr. (pris- og  

 lønniveau 1999) til det internationale engagement.
 Spørgsmål nr. 17:
Hvornår kan de danske soldater være klar til  

 afrejse? Svar:
På det nuværende grundlag vil et forkommando  

 kunne udsendes den 19. juli 1999, mens hovedstyrken vil kunne deployeres fra  

 Danmark den 27. juli 1999. Aktuel deployering af de danske styrker vil dog  

 afhænge af en nærmere koordination med de øvrige  

 deltagende nationer og relevante NATO-myndigheder m.v.
Der vil ifølge  

 den foreløbige planlægning være tale om, at materiellet og  

 eventuelt følgemandskab afsendes med skib, mens hovedparten af  

 personellet efterfølgende transporteres til området med fly.  

 Inden deployering af bataljonens enheder kan der blive tale om udsendelse af  

 personel til »fact finding«-missioner og koordination med øvrige  

 deltagende nationer m.v.
 Spørgsmål nr. 24:
Hvilken rolle forventes OSCE at spille i Kosovo? Svar:
I opfølgning af resolution 1244 har FN s  

 generalsekretær den 12. juni d.å. udarbejdet en rapport til  

 Sikkerhedsrådet med en redegørelse for det foreløbige  

 koncept for den civile indsats United Nations Interim Administration in  

 Kosovo, UNMIK.
I rapporten er det foreslået, at OSCE vil få  

 hovedansvaret for institutionsopbygningen i Kosovo, herunder forberedelse og  

 afvikling af valg, overvågning af menneskerettighedssituationen,  

 demokratisering samt kompetenceopbygning inden for domstolsvæsenet,  

 politiet og den offentlige administration.
OSCE skal desuden medvirke til  

 etablering af en ombudsmandsinstitution.
Opbygningen af uafhængige  

 medier er særlig fremhævet.
OSCE har i perioden fra  

 tilbagetrækningen af OSCE-KVM og til vedtagelsen af  

 sikkerhedsrådsresolution 1244 forberedt sig på de mulige kommende  

 opgaver.
KVM er pr. 9. juni 1999, og indtil en ny mission bliver etableret,  

 erstattet af en overgangsenhed.
 Spørgsmål nr. 25:
Hvad ligger der i bemærkningerne om »en  

 demilitarisering af UCK«? Betyder det, at UCK skal spille en rolle parallelt  

 med NATO? Betyder det, at UCK skal afvæbnes? Svar:
Det fremgår af FN s sikkerhedsrådsresolution  

 1244 af 10. juni 1999, operative para. 9, at den internationale styrke vil  

 skulle forestå demilitariseringen af UCK.
Endvidere henvises til  

 operative para. 15, hvoraf fremgår, at Sikkerhedsrådet forlanger,  

 at UCK og andre væbnede kosovo-albanske grupper med det samme skal  

 indstille alle offensive handlinger og handle i overensstemmelse med  

 bestemmelserne for demilitarisering som fastlagt af lederen af den  

 internationale styrke i konsultation med generalsekretærens  

 særlige udsending.
Af anneks 2 til sikkerhedsrådsresolutionen  

 (Ahtisaari-Tjernomyrdin-Milosevic-aftalen af 3. juni 1999) fremgår, at  

 en politisk proces skal påbegyndes.
Den skal føre frem til en  

 midlertidig politisk ramme, som giver substantielt selvstyre til Kosovo,  

 tager fuldt ud højde for Rambouillet-aftalen og principperne om  

 suverænitet og Forbundsrepublikken Jugoslaviens og andre lande i  

 regionens territoriale integritet og demilitariseringen af UCK.
Af Rambouillet-aftalen, kap. 7, art.
V, fremgår en  

 detaljeret plan for demilitariseringen af UCK, herunder hvilke  

 våbentyper der skal afleveres frivilligt, og en tidsplan herfor.
UCK  

 har som deltager i den kosovo-albanske delegation i  

 Rambouillet-forhandlingerne været medunderskriver på aftalen,  

 herunder demilitariseringsbestemmelserne.
UCK s politiske ledelse har desuden  

 gentaget at ville vedstå sine forpligtelser, herunder senest under  

 besøget i København den 15. juni af en af forhandlerne fra  

 Rambouillet, Hashim Thaqi.
 Det vil nu være op til chefen for KFOR og FN s  

 særlige udsending af fastlægge de nærmere bestemmelser for  

 demilitariseringen.
 Spørgsmål nr. 26:
Hvor mange serbere er flygtet fra Kosovo, siden krigen  

 startede? Svar:
FN s Flygtningehøjkommissariat oplyser, at der  

 siden den 9. juni 1999 er flygtet 17.500 serbere fra Kosovo til Montenegro.  

 Endvidere er der forlydender om, at en del serbere forlader Kosovo i  

 kølvandet på de serbiske troppetilbagetrækninger.
Hvor  

 mange, vides ikke.
 Spørgsmål nr. 28:
Hvad er skønnet for ødelæggelserne i  

 Forbundsrepublikken Jugoslavien som følge af NATO s luftangreb? Svar:
 Omfanget af ødelæggelserne alene som  

 følge af NATO s luftangreb er ikke gjort op for indeværende.
 Spørgsmål nr. 29:
Hvad er prisen for genopbygningen af  

 ødelæggelserne? Svar:
 Da omfanget af ødelæggelserne ikke er kendt,  

 kan der heller ikke skønnes over udgifterne til genopbygningen.
 Spørgsmål nr. 30:
Hvad er sikkerheden for midler til genopbygning af  

 Forbundsrepublikken Jugoslavien? Svar:
Sikring af de fornødne midler til genopbygning vil  

 være en stor international opgave, hvor ikke mindst EU vil skulle yde  

 et væsentligt bidrag.
I Sikkerhedsrådets resolution om Kosovo  

 forudses indkaldelse af en international donorkonference om støtte til  

 genopbygning, og EU og Verdensbanken planlægger et fælles  

 besøg i området med henblik på en vurdering af  

 genopbygningsbehovet.
 Spørgsmål nr. 31:
Hvad er betingelserne for, at også Serbien får  

 del i de økonomiske midler til genopbygning? Svar:
De nærmere betingelser for, at også Serbien  

 kan nyde godt af genopbygningsbistand, er endnu ikke fastlagt.  

 Spørgsmålet om genopbygningsbistand ventes drøftet i  

 bl.a.
EU.
Det er forventningen, at genopbygningsbistand for langt den  

 overvejende dels vedkommende vil blive underlagt sædvanlig politisk  

 konditionalitet, herunder ikke mindst krav om demokratiske reformer.
 Spørgsmål nr. 32:
 Ministerens kommentar udbedes til tidligere  

 udenrigsminister Uffe Ellemann-Jensens kommentar til Berlingske Tidende den  

 15. juni 1999.
 Svar:
Jeg havde gerne set en løsning på  

 Kosovokonflikten allerede under Rambouillet-forhandlingerne.
Vi har  

 været vidne til en lang og kompliceret forhandlingsproces, hvor det  

 internationale samfund med Ruslands deltagelse har forsøgt alle  

 muligheder.
Men Milosevic ville det anderledes.
Det viser de længe  

 planlagte etniske udrensninger.
Jeg er overbevist om, at det var  

 kombinationen af det militære pres og de intense diplomatiske  

 forhandlinger, der i sidste ende skabte gennembruddet.
 Spørgsmål nr. 34:
Hvad er forskellen på fredsplanen og den aftale, det  

 serbiske parlament stemte om den 23. marts 1999? Svar:
Den 18. marts 1999 i Paris i marginen af  

 Rambouillet-forhandlingerne iscenesatte Beograd underskrivelsen af en  

 selvstyreaftale for Kosovo.
En række repræsentanter for etniske  

 mindretal samt for Forbundsrepublikken Jugoslavien og Serbien underskrev en  

 aftale, der ikke var acceptabel for det internationale samfund.
Aftalen  

 manglede bl.a. bestemmelser om en international militær  

 tilstedeværelse og adskiller sig bl.a. derved fra fredsplanen.
 Spørgsmål nr. 41:
Vil regeringen lave en plan for at hjemsende de  

 kosovo-albanske flygtninge, der er kommet til Danmark på grund af  

 krigen, og vil de dansk oprettede flygtningelejre blive brugt som  

 transitlejre i så henseende? Svar:
Efter kosovo-nødlovens § 20 kan en  

 opholdstilladelse inddrages, såfremt det grundlag, som er angivet i  

 ansøgningen eller tilladelsen, var urigtig eller ikke længere er  

 til stede.
Afgørelsen træffes af Udlændingestyrelsen.
 Udlændingestyrelsen har oplyst, at styrelsen ikke  

 har truffet afgørelser om inddragelse af en opholdstilladelse efter  

 kosovo-nødloven.
 Det fremgår af kosovo-nødlovens forarbejder,  

 at en generel tilbagesendelse til Kosovo af grupper af udlændinge, der  

 har haft opholdstilladelse efter loven, vil forudsætte, at det bl.a.  

 på baggrund af de tilkendegivelser, der måtte foreligge fra UNHCR  

 eller anden international side, kan lægges til grund, at forholdene i  

 Kosovo må anses for således normaliserede, at en tilbagevenden  

 vil være forsvarlig og kunne ske under ordnede forhold.
 UNHCR har oplyst, at organisationens planer for de  

 kosovofordrevnes tilbagevenden, herunder tidsramme og forudsætninger,  

 løbende revideres i lyset af udviklingen.
 Finder organisationen en tilbagevenden forsvarlig, ikke  

 mindst ud fra en sikkerhedsmæssig vurdering, vil UNHCR bistå de  

 kosovofordrevne, der befinder sig i nærområdet og umiddelbart  

 ønsker hjælp til at vende hjem på egen hånd.
 Hvornår UNHCR vil kunne anbefale kosovofordrevne at  

 vende hjem   hvad enten de befinder sig i nærområdet eller er  

 evakueret til tredjelande, herunder Danmark   afhænger af  

 udviklingen.
 Regeringen har på denne baggrund ikke truffet  

 beslutning om den nærmere fremgangsmåde ved en eventuel  

 hjemsendelse af kosovofordrevne.
 Spørgsmål nr. 42:
 Regeringen bedes kommentere vedlagte artikel fra  

 Kristeligt Dagblad den 16. juni 1999, side 3, om brug af de danske  

 flygtningelejre som transitlejre ved hjemsendelse af de kosovo-albanske  

 flygtninge.
 Svar:
 Såfremt det indgår som led i den af UNHCR  

 koordinerede repatriering af flygtningene, finder regeringen det  

 hensigtsmæssigt, at de ressourcer, der er stillet til rådighed  

 for de danske organisationer, anvendes til dette formål.
 Spørgsmål nr. 44:
Hvordan vil regeringen håndtere den situation, der  

 er opstået ved, at en række deltagere i Den Danske Internationale  

 Brigade ikke ønsker at medvirke i krigen, selv om de skriftligt og  

 kontraktligt har bundet sig til at være til rådighed for  

 brigaden? Svar:
Når forsvaret indkalder en enhed fra Den Danske  

 Internationale Brigade (DIB) med henblik på udsendelse til en  

 international operation, forventes det naturligvis, at det berørte  

 personel lever op til de forpligtelser, som er en del af deres  

 ansættelse.
Dette gælder således bl.a. personel på  

 DIB-kontrakter, der er forpligtet til at lade sig udsende med den enhed,  

 hvortil de er designeret, i perioder af indtil 7 måneder.
En  

 DIB-kontrakt er uopsigelig fra det tidspunkt, hvor personellet har modtaget  

 deres indkaldelsesordre, til udsendelse.
 Såfremt der skulle være nogle, der ikke  

 ønsker at blive udsendt, selv om de har en gældende DIB-kontrakt  

 og har modtaget indkaldelsesordren, vil forsvaret i hvert enkelt  

 tilfælde anlægge en konkret vurdering af, hvorvidt et  

 sådant ønske kan efterkommes.
 Er der imidlertid ikke en tungtvejende begrundelse for  

 ikke at efterleve kontraktens forpligtelser, vil der kunne blive tale om at  

 bringe sanktionsmuligheder i anvendelse.
Forsvaret vil i givet fald tage skridt til strafferetlig  

 forfølgning ved de almindelige domstole for overtrædelse af  

 militær straffelovs § 23 vedrørende ulovlig udeblivelse eller §  

 16 vedrørende lydighedsnægtelse.
I begge tilfælde er  

 strafferammen bøde, hæfte eller fængsel i indtil 6  

 måneder.
 Spørgsmål nr. 68:
Har NATO på nogen måde tilskyndet til eller  

 bifaldet Ungarns og Bulgariens beslutning om at nægte russiske  

 militærfly at benytte de to landes luftrum? Svar:
Beslutninger om tilladelse til anvendelse af luftrummet  

 over staters territorier hører under de pågældende staters  

 nationale kompetence.
Der erindres om, at Ungarn er medlem af NATO.
 Spørgsmål nr. 114:
Vil ministeren i forlængelse af besvarelsen af  

 spørgsmål 12 give en folkeretlig udlægning af forskellen  

 på en fredsbevarende styrke og en sikkerhedsstyrke? Det er ikke nok, at ministeren henviser til den aktuelle  

 resolution fra FN.
Der må ved anvendelsen af et begreb i forbindelse  

 med indsættelse af soldater være en folkeretlig definition.  

 Ellers kan stærke magter fra sag til sag vælge nye sproglige  

 hybrider for at dække sig ind.
 Svar:
I fortsættelse af besvarelse af  

 spørgsmål 12 kan anføres, at det ikke har nogen  

 folkeretlig betydning, om styrken betegnes som en fredsbevarende styrke eller  

 en sikkerhedsstyrke.
Det afgørende er, at styrken indsættes  

 under henvisning til FN-pagtens kapitel VII og er bemyndiget til at anvende  

 alle nødvendige midler for at sikre efterlevelse af resolution  

 1244.
 Spørgsmål nr. 117:
 Ad besvarelse af spørgsmål nr. 25:
I de områder, hvor KFOR rykker ind efter de serbiske  

 styrkers tilbagetrækning, optræder de side om side med  

 bevæbnede UCK-repræsentanter.
Det fremgår af såvel de  

 elektroniske medier som af dagspressen.
Vurderer udenrigsministeren dette som  

 en acceptabel situation set i lyset af, at de civile serbere flygter i stort  

 tal (jf. spørgsmål 26). Betyder afvæbningen, at UCK skal  

 trække sig tilbage til lejrene og underordne sig militære ordrer  

 givet af KFOR? Er det ikke muligt for ministeren at give et mere  

 præcist svar på, hvad demilitarisering betyder   herunder besvare  

 spørgsmålet, hvad forskellen er på demilitarisering og  

 afvæbning? Svar:
 Idet det bemærkes, at Rambouillet-aftalen er omdelt  

 til udvalget som bilag, henvises til besvarelsen af spørgsmål  

 25, hvoraf det fremgår, at Rambouillet-aftalens kapitel 7, artikel V,  

 indeholder detaljerede oplysninger om demilitarisering (våbentyper,  

 tidsplan m.m.). Endvidere fremgår, at der vil blive sat en frist for  

 den frivillige aflevering af våben, hvorefter det vil være  

 illegalt at være i besiddelse af disse våben, der vil kunne  

 konfiskeres af KFOR.
Som det endvidere fremgår af besvarelsen af  

 spørgsmål 25, vil den detaljerede udmøntning af  

 demilitariseringen skulle fastlægges i konsultation mellem chefen for  

 KFOR og FN s særlige udsending.
Det er i sagens natur vanskeligt at  

 udtale sig om, hvad der vil blive resultatet af konsultationen mellem de  

 to.
 I lyset af den ændrede situation siden forhandlingen  

 af Rambouillet-aftalen vil de i aftalen ovenfor refererede bestemmelser  

 selvsagt skulle tilpasses de nye omstændigheder.
 Forhandlingerne herom ventes afsluttet inden for kort tid,  

 hvorefter også UCK forventes at leve op til sine forpligtelser,  

 således at den situation, der henvises til i spørgsmålet,  

 ikke længere gør sig gældende.
 Spørgsmål nr. 118:
 Ad besvarelse af spørgsmål 29 og 30:
Ministeren bedes redegøre for det paradoks, at  

 NATO-bombardementerne (bortset fra ganske få undtagelser)  

 hævdedes præcist at ramme de angivne mål, samtidig med at  

 det af svarene på spørgsmål 29 og 30 fremgår, at  

 omfanget af ødelæggelserne ikke er kendt.
Ministeren bedes  

 samtidig kommentere Prodis vurdering af, at prisen for genopbygning efter  

 ødelæggelserne vil andrage 40 mia. kr. om året over en  

 årrække (jf. telegram fra Ritzau den 17. juni 1999).
 Svar:
Som det fremgår af svaret på  

 spørgsmål 29 og 30, er det ikke muligt på  

 indeværende tidspunkt konkret at angive omfanget af  

 ødelæggelser forårsaget af NATO s luftangreb.
Det er  

 derfor heller ikke muligt på dette tidlige tidspunkt at skønne  

 over udgifterne til genopbygning.
Udenrigsministeriet kender ikke baggrunden  

 for hr.
Prodis vurdering og kan derfor ikke kommentere tallet.
Bilag 2 Artikel fra Kristeligt Dagblad den 16. juni 1999 (bilag til  

 spørgsmål 42) Flygtninge i transit i danske lejre Overordnet plan for 300.000 flygtninges hjemvenden  

 næsten på plads.
Omdiskuterede danske lejre i Albanien bruges som  

 mellemstation AF CLAUS BENDSEN Mange af de flere hundrede tusinde flygtninge fra Kosovo,  

 der ønsker at komme hjem så hurtigt, som det er muligt, vil  

 få et stop i en dansk lejr på vejen fra deres opholdssteder i  

 Albanien til deres hjem i Kosovo.
 En overordnet plan for flygtningenes tilbagevenden er  

 på plads mellem de albanske myndigheder, NATO og FN s  

 højkommissariat for flygtninge, UNHCR.
Planen involverer blandt andet Dansk  

 Flygtningehjælp, Folkekirkens Nødhjælp og Red Barnets  

 tidligere kritiserede lejre omkring Skhoder i det nordlige Albanien.
Her skal  

 Dansk Flygtningehjælp således drive flere transitcentre.
 Der vil blive tale om at lave omkring 20 transitcentre i  

 Albanien, hovedsageligt i det nordlige Albanien op mod grænsen, hvor  

 flygtningene skal registreres af UNHCR, før de tager ind i Kosovo ved  

 Kukes, siger Ariane Quentier fra UNHCR s kontor i den albanske hovedstad,  

 Tirana.
 Ud over registreringen af flygtningene skal de have  

 oplysninger om minefaren, og de vil kunne få hjælp til at vende  

 hjem.
 De fleste flygtninge vil komme ud via Kukes, og derfor  

 er det smart, hvis transitcentrene ligger ved knudepunkter som jernbaner og  

 større veje, siger Ariane Quentier, som mener, at de fleste flygtninge  

 vil blive transporteret tilbage, som de kom   nemlig på traktorer.
 Ariane Quentier vil ikke ud med et tal for antallet af  

 flygtninge, som skal kunne vende hjem fra Albanien til Kosovo inden  

 september, men ifølge Dansk Flygtningehjælp lyder meldingen  

 på, at UNHCR regner med, at 300.000 flygtninge kan vende tilbage over  

 sommeren.
 Et par af de transitcentre, som flygtningene skal igennem,  

 kommer til at ligge i forbindelse med de danske lejre ved Skhoder, oplyser  

 Dansk Flygtningehjælp, som forventer, at omkring 2000 flygtninge skal  

 gennem deres centre dagligt på deres vej tilbage til Kosovo.
 Transitcentrene, som Dansk Flygtningehjælp skal  

 drive, skal først opbygges, men Ann Mary Olsen fra Dansk  

 Flygtningehjælp mener dog, at to af de tre eksisterende lejre ud af  

 planlagte fem ved Skhoder kan bruges som transitlejre.
 Den ene lejr kan ikke bruges, da der allerede bor  

 flygtninge, men de to andre færdiggjorte kan muligvis bruges som  

 transitlejre.
Ud over arbejdet med at opstille og drive transitlejrene  

 vil Dansk Flygtningehjælp stille 40-45 hvide busser til rådighed  

 for UNHCR.
Busserne skal bruges til at transportere flygtninge, der har  

 været gennem Dansk Flygtningehjælps transitlejre, hjem til Kosovo  

 i.
