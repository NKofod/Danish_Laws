Bekendtgørelse om registrerede virksomheder efter registreringsafgiftsloven I medføre af § 14, stk. 2 og § 27, stk. 2, i lov om registrering af motorkøretøjer m.v. (registreringsafgiftsloven), jf. lovbekendtgørelse nr. 631 af 25. juni 2008, fastsættes:
 § 1. SKAT registrerer virksomheder efter § 14 i registreringsafgiftsloven.
Stk. 2. En virksomhed, der ønsker at blive registreret, skal over for SKAT bekræfte, at virksomheden opfylder de betingelser for at blive registreret, der er nævnt i § 15, stk. 1, nr. 1-4, i registreringsafgiftsloven.
Virksomheden skal samtidig over for SKAT erklære, at virksomheden, hvis den efter registreringen ophører med at opfylde en af disse betingelser, straks vil oplyse SKAT herom.
 Stk. 3. Er SKAT enig i, at virksomheden kan registreres efter § 15, stk.1, nr. 1-4, og stk. 3, i registreringsafgiftsloven, registreres virksomheden, når virksomheden over for SKAT har stillet sikkerhed eller depositum som nævnt i § 15, stk. 1, nr. 5, i registreringsafgiftsloven.
 § 2. SKAT udsteder et bevis for registrering af en virksomhed.
 Stk. 2. I beviset anføres, hvem der tegner virksomheden over for SKAT ved angivelse af registreringsafgift eller godtgørelse af registreringsafgift vedrørende et køretøj efter § 16 i registreringsafgiftsloven, og ved anmeldelse af et køretøj til registrering i Centralregisteret for Motorkøretøjer.
 § 3. En registrering kan ikke overdrages.
 § 4. Registreringsordningen omfatter alle typer af køretøjer, bortset fra følgende typer:
 1) Brugte køretøjer som nævnt i § 5 a i registreringsafgiftsloven.
 2) Køretøjer som nævnt i § 6 i registreringsafgiftsloven.
 3) Veterankøretøjer.
 § 5. SKAT fastsætter regler for, hvilke typer af oplysninger en registreret virksomhed skal oplyse i angivelser af registreringsafgift eller godtgørelse af registreringsafgift vedrørende køretøjer efter § 16 i registreringsafgiftsloven.
 § 6. En registreret virksomheds angivelse af registreringsafgiften af et køretøj skal ske efter reglerne i opkrævningsloven.
§ 7. SKAT kan bestemme, at angivelser af registreringsafgift eller godtgørelse af registreringsafgift af et køretøj efter § 16 i registreringsafgiftsloven skal ske på en bestemt måde.
SKAT kan herunder bestemme, at angivelser skal ske digitalt ved brug af digital signatur.
 § 8. Med bøde straffes den, der undlader at overholde en erklæring efter § 1, stk. 2, 2. pkt., medmindre højere straf er forskyldt efter anden bestemmelse.
 § 9. Bekendtgørelsen træder i kraft den 6. juli 2008.
