Skriftlig fremsættelse (29. februar 2012) Ministeren for forskning, innovation og videregående uddannelser (Morten Østergaard) Herved tillader jeg mig for Folketinget at fremsætte:
Forslag til lov om ændring af lov om adgangsregulering ved videregående uddannelser (Obligatorisk digital kommunikation ved ansøgning om optagelse på videregående uddannelser og adgang til delegation af kompetence) (Lovforslag nr.
L 97) Lovforslaget danner det retlige grundlag for, at der kan indføres obligatorisk digital søgning til de videregående uddannelser, hvor søgningen koordineres af Den Koordinerede Tilmelding.
Ansøgning om optagelse på en videregående uddannelse sker i dag ved brug af papirskemaer eller ved brug af optagelsesportalen optagelse.dk.
Med lovforslaget kan ministeren for forskning, innovation og videregående uddannelser fastsætte regler om obligatorisk digital søgning til de videregående uddannelser, herunder at ansøgning kun kan indgives ved brug af optagelsesportalen optagelse.dk.
Der vil herefter kun undtagelsesvist kunne indgives ansøgning om optagelse ved brug af papirskemaer.
 Optagelsesproceduren vil med dette lovforslag udvikle sig i samme retning som SU, hvor det med virkning fra 1. juli 2009 blev obligatorisk for uddannelsessøgende at søge digitalt og at modtage afgørelser og meddelelser om SU i digital form.
 Herudover vurderes en fuldt digitaliseret ansøgningsprocedure til videregående uddannelse at forenkle processen for såvel uddannelsessøgende som for de uddannelsesinstitutioner, der modtager og behandler ansøgningerne.
For borgerne betyder obligatorisk digital søgning, at der skal anvendes computer med internetforbindelse samt i fornødent omfang apparatur til indscanning af bilag, der ikke foreligger digitalt.
Der vil endvidere være krav om sikker digital identifikation, herunder at den uddannelsessøgende er tilsluttet e-boks.
Udenlandske studerende og andre, der ikke har mulighed for at få NemID, skal anvende anden sikker identifikation.
 Det foreslås, at loven træder i kraft den 1. august 2012.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
