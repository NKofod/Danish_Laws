Hjemvisning af strakspåbud om at sikre, at de ansatte ikke bliver udsat for unødig påvirkning fra stoffer og materialer i form af slam indeholdende tungmetaller i forbindelse med deres arbejde hos virksomheden. (Arbejde med stoffer og materialer - flyveaske - kalk - aerosoler - manglende oplysninger) Resume Nævnet hjemviste afgørelsen og lagde vægt på, at Arbejdstilsynet ikke i tilstrækkelig grad havde oplyst om omfanget af den nærmere eksponering af tungmetaller i form af arsen, bly, cadium, chrom, kobber, kviksølv, nikkel og zink samt kalk og flyveaske.
 Nævnet lagde desuden vægt på, at det også er uklart, i hvilket omfang slammet var vådt eller i form af støv i forhold til Arbejdstilsynets fotos i sagen sammenholdt med virksomhedens oplysninger i klage af 6. februar 2019.
Nævnet lagde endvidere vægt på, at der manglede oplysninger om det konkrete arbejdes udførelse i lokalet ved vandbehandlingen.
Det var uklart, om de ansatte var inde i rummet, når slammet faldt ned i et åbent lad på en minidumper.
Den konkrete afgørelse [Adressat udeladt] Arbejdsmiljøklagenævnet har på møde den 24. september 2019 behandlet [navn udeladt]s klage over Arbejdstilsynets afgørelse af 31. januar 2019 med strakspåbud om at sikre, at de ansatte ikke bliver udsat for unødig påvirkning fra stoffer og materialer i form af slam indeholdende tungmetaller i forbindelse med deres arbejde hos [navn udeladt], [Adresse udeladt].
Nævnet traf følgende A F G Ø R E L S E Arbejdsmiljøklagenævnet hjemviser Arbejdstilsynets afgørelse af 31. januar 2019.
B E G R U N D E L S E Arbejdsmiljøklagenævnet finder, at sagen ikke er tilstrækkeligt oplyst, da nævnet ikke kan vurdere, om der er risiko for eksponering af stoffer og materiale ved de ansattes arbejde i lokalet ved vandbehandlingen hos [navn udeladt], [adresse udeladt], selvom der er tale om slam indeholdende tungmetaller.
 Nævnet kan derfor ikke vurdere, om der er betydelig fare for konkret skadespotentiale ved det konkrete arbejde, som medfører, at der er grundlag for at give et strakspåbud ved betydelig fare.
 Nævnet lægger vægt på, at Arbejdstilsynet ikke i tilstrækkelig grad har oplyst om omfanget af den nærmere eksponering af tungmetaller i form af arsen, bly, cadium, chrom, kobber, kviksølv, nikkel og zink samt kalk og flyveaske.
 Nævnet lægger desuden vægt på, at det også er uklart, i hvilket omfang slammet er vådt eller i form af støv i forhold til Arbejdstilsynets fotos i sagen sammenholdt med virksomhedens oplysninger i klage af 6. februar 2019.
Nævnet lægger endvidere vægt på, at der mangler oplysninger om det konkrete arbejdes udførelse i lokalet ved vandbehandlingen.
Det er uklart, om de ansatte er inde i rummet, når slammet falder ned i det åbne lad på minidumperen.
 Der foreligger heller ikke oplysninger om de ansattes opholdstid i lokalet, når de ansatte skal køre minidumperen ud, eller hvordan arbejdet foregår i forbindelse med tømning af dumperen.
 Det følger af arbejdsmiljøloven, at arbejdet skal planlægges, tilrettelægges og udføres, så det er sikkerheds- og sundhedsmæssigt fuldt forsvarligt.
Det følger af reglerne om arbejdets udførelse, at unødig påvirkning fra stoffer og materialer skal undgås.
Påvirkningen fra stoffer og materialer under arbejdet skal derfor nedbringes så meget, som det er rimeligt under hensyntagen til den tekniske udvikling, og fastsatte grænseværdier skal overholdes.
 Arbejdsmiljøklagenævnets afgørelse er truffet af et enigt nævn.
R E G L E R Arbejdsmiljøklagenævnet henviser til Om Arbejdstilsynets ret til at træffe afgørelse  § 77, stk. 1, og § 77a, stk. 3 og 4, i lov om arbejdsmiljø, jf.
Beskæftigelsesministeriets lovbekendtgørelse nr. 1084 af 19. september 2017, som ændret ved lov nr. 1543 af 19. december 2017  § 8 i Beskæftigelsesministeriets bekendtgørelse nr. 1598 af 19. december 2017 af bekendtgørelse om undersøgelsesbesøg på virksomheder med et anerkendt arbejdsmiljøcertifikat Om arbejdets udførelse  § 38, stk. 1, i lov om arbejdsmiljø, jf.
Beskæftigelsesministeriets lovbekendtgørelse nr. 1084 af 19. september 2017 Om stoffer og materialer  § 4, og § 16, i Arbejdstilsynets bekendtgørelse nr. 1234 af 29. oktober 2018 om arbejdets udførelse Reglerne kan læses på de følgende sider.
O P L Y S N I N G E R N E  I  S A G E N Sagen er afgjort på grundlag af de akter, som klagenævnet har modtaget fra Arbejdstilsynet.
På klagenævnets vegne [Navn udeladt] [Stilling udeladt] Kopi til [Adressat udeladt] Regler Lov om arbejdsmiljø, jf.
Beskæftigelsesministeriets lovbekendtgørelse nr. 1084 af 19. september 2017 som ændret ved lov nr. 1543 af 19. december 2017 Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 § 77 a.
 Stk. 2.
 Stk. 3. Beskæftigelsesministeren kan fastsætte nærmere regler om, at Arbejdstilsynet som led i tilsynsopgaven gennemfører undersøgelsesbesøg på virksomheder, der har et anerkendt arbejdsmiljøcertifikat, jf. stk. 2. I forbindelse hermed kan beskæftigelsesministeren fastsætte regler om, hvilke virksomheder der skal have undersøgelsesbesøg, hvornår undersøgelsesbesøg skal gennemføres, varigheden af den periode, hvor Arbejdstilsynet gennemfører undersøgelsesbesøg, indholdet af undersøgelsesbesøget m.v.
 Stk. 4. Beskæftigelsesministeren kan fastsætte nærmere regler om, at Arbejdstilsynet som led i undersøgelsesbesøg på virksomheder med et anerkendt arbejdsmiljøcertifikat, jf. stk. 2, alene træffer afgørelser om forhold, der straks skal imødegås for at afværge en overhængende, betydelig fare for de ansattes eller andres sikkerhed eller sundhed, jf. § 77, stk. 2, eller forhold, der skal bringes i orden straks på grund af en betydelig fare, jf. § 77, stk. 1.
Bekendtgørelse nr. 1598 af 19. december 2017 om undersøgelsesbesøg på virksomheder med et anerkendt arbejdsmiljøcertifikat Kapitel 3 Advisering af certificeringsorganet og tilbagemelding til Arbejdstilsynet § 8. Konstateres der på et undersøgelsesbesøg et eller flere væsentlige problemer i virksomhedens arbejdsmiljø, jf. bilag 1, som straks skal imødegås for at afværge en overhængende, betydelig fare for de ansatte eller andres sikkerhed og sundhed (forbud) eller som skal bringes i orden straks på grund af betydelig fare (strakspåbud ved betydelige fare), vil Arbejdstilsynet træffe afgørelse herom.
Arbejdstilsynets bekendtgørelse nr. 1234 af 29. oktober 2018 om arbejdets udførelse Kapitel 2 Planlægning og tilrettelæggelse af arbejdet § 4. Arbejdet skal i alle led planlægges og tilrettelægges således, at det kan udføres sikkerheds- og sundhedsmæssigt fuldt forsvarligt.
Planlægningen og tilrettelæggelsen af arbejdet skal ske under hensyntagen til de forebyggelsesprincipper, der er angivet i bilag 1. Det skal iagttages, at der ikke foreskrives eller forudsættes anvendt konstruktioner, planudformninger, detailløsninger og arbejdsmetoder, der kan være farlige for eller i øvrigt forringe sikkerhed eller sundhed ved arbejdets udførelse.
Endvidere skal det sikres, at de samlede påvirkninger i arbejdsmiljøet på kort eller lang sigt ikke forringer de ansattes sikkerhed eller sundhed.
Kapitel 3 Arbejdets udførelse Særlige krav § 16. Unødig påvirkning fra stoffer og materialer skal undgås.
Påvirkningen fra stoffer og materialer under arbejdet skal derfor nedbringes så meget, som det er rimeligt under hensyntagen til den tekniske udvikling, og fastsatte grænseværdier skal overholdes.
