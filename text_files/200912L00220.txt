Fremsat den 27. maj 2010 af finansministeren (Claus Hjort Frederiksen) Forslag til Lov om ændring af lov om vederlag og pension m.v. for ministre (Midlertidig nedsættelse af grundvederlag til ministre) § 1 I lov om vederlag og pension m.v. for ministre, jf. lovbekendtgørelse nr. 273 af 20. april 2004, som ændret ved § 16 i lov nr. 1587 af 20. december 2006, foretages følgende ændringer:
 1. I § 1, stk. 1, 1. pkt., indsættes efter »grundbeløb«: », jf. dog stk. 2«.
 2. I § 1, stk. 1, 2. pkt., ændres »Dog udgør vederlaget til statsministeren« til: »Vederlaget til statsministeren udgør«.
 3. I § 1 indsættes efter stk. 1 som nyt stykke:
»Stk. 2. I årene 2011 og 2012 udgør grundvederlaget 878.607 kr. i årligt grundbeløb.« 4. I § 1, stk. 2, der bliver stk. 3, ændres »stk. 1« til: »stk. 1 og 2«.
 5. I § 2, stk. 1, 1. pkt., ændres »stk. 1 og 2« til: »stk. 1-3«.
 6. I § 2, stk. 2, ændres »stk. 3« til: »stk. 4«.
 7. I § 3, stk. 2, ændres »stk. 1 og 2« til: »stk. 1-3«.
 8. I § 5, stk. 4, ændres »stk. 1 og 2« til: »stk. 1-3«.
§ 2 Loven træder i kraft den 1. juli 2010.
Bemærkninger til lovforslaget Almindelige bemærkninger 1. Lovforslagets formål og baggrund Regeringen og Dansk Folkeparti har indgået Aftale om genopretning af dansk økonomi (maj 2010). I aftalen har regeringen tilkendegivet at ville fremsætte lovforslag om midlertidig nedsættelse af ministerlønningerne.
 Lovforslaget indeholder på den baggrund forslag om, at grundvederlag til ministre nedsættes med 5 pct. i 2011 og 2012. Med det reguleringsniveau, der gælder pr. 1. januar 2011, betyder det, at vederlaget til statsministeren nedsættes med 75.761 kr. årligt, vederlaget til udenrigsministeren og finansministeren nedsættes med 66.670 kr. årligt, og vederlaget til øvrige ministre nedsættes med 60.609 kr. årligt i disse 2 år.
2. Gældende ret Efter ministervederlagslovens § 1, stk. 1, udgør grundvederlaget til ministre 924.850 kr. i årligt grundbeløb.
Dog udgør vederlaget til statsministeren 125 pct. af grundvederlaget, og vederlaget til udenrigsministeren og finansministeren samt til den minister, der er nummer 2 i statsrådsrækkefølgen, udgør 110 pct. af grundvederlaget.
Ingen minister kan oppebære mere end ét vederlag efter denne bestemmelse.
Bestemmelsen om vederlag til den minister, der er nummer 2 i statsrådsrækkefølgen, har for tiden ikke selvstændig betydning, da udenrigsministeren er nummer 2 i statsrådsrækkefølgen.
 Vederlag til ministre reguleres på samme måde som tjenestemandslønninger, jf. lovens § 1, stk. 2. Efter Personalestyrelsens cirkulære nr. 9152 af 8. april 2010 om justering af løn pr. 1. april 2010, jf. aftale af 24. juni 2009 om justering af tjenestemandslønninger m.v. fra 1. april 2008, udgør procentreguleringen pr. 1. april 2010 31,0660 pct. af grundbeløbet.
 Vederlaget til statsministeren udgør efter de gældende regler 1.156.063 kr. i årligt grundbeløb, hvortil kommer procentregulering, dvs. i alt 1.515.205 kr.
 Vederlaget til udenrigsministeren, finansministeren samt til den minister, der er nummer 2 i statsrådsrækkefølgen, udgør 1.017.335 kr. i årligt grundbeløb, hvortil kommer procentregulering, dvs. i alt 1.333.380 kr.
 Vederlaget til øvrige ministre udgør 924.850 kr. i årligt grundbeløb, hvortil kommer procentregulering, dvs. i alt 1.212.164 kr.
 For en minister, som modtager grundvederlag eller eftervederlag efter lov om valg til Folketinget, nedsættes vederlaget med et beløb, der svarer til det af Folketinget ydede grundvederlag eller eftervederlag, jf. ministervederlagslovens § 2, stk. 1.
 Ved afgang fra ministerstilling har en minister ret til eftervederlag efter reglerne i ministervederlagslovens § 3. Eftervederlaget svarer til vedkommende ministers vederlag på afgangstidspunktet efter lovens § 1, stk. 1 og 2, og ydes i en periode på ½ måned pr. måneds funktionstid som minister, dog mindst 18 måneder og højst 36 måneder.
En minister og en efterlevende ægtefælle er berettiget til pension efter de nærmere regler i ministervederlagslovens §§ 4 og 5. Egenpensionen og ægtefællepensionen svarer til pensionen til en statstjenestemand på skalatrin 49 og dennes efterlevende ægtefælle.
Der er således ingen beregningsmæssig sammenhæng mellem ministervederlaget og pensionen.
Efter lovens § 5, stk. 3, om samordning af ministerpension med nærmere angivne indtægter ved hverv og ansættelser af offentlig karakter m.v. gælder der en overgrænse for, hvor meget summen af de nævnte indtægter kan udgøre, uden at ministerpensionen nedsættes.
Overgrænsen svarer til den tidligere ministers vederlag efter lovens § 1, stk. 1 og 2.
3. Lovforslagets indhold I Aftale om genopretning af dansk økonomi har regeringen tilkendegivet at ville fremsætte lovforslag om midlertidig nedsættelse af ministerlønningerne.
 Det foreslås på den baggrund, at grundvederlaget til ministre nedsættes med 5 pct. i 2011 og 2012.
Det foreslås således, at grundvederlaget til ministre i 2011 og 2012 nedsættes fra 924.850 kr. i årligt grundbeløb til 878.607 kr. i årligt grundbeløb.
Vederlaget til statsministeren udgør efter forslaget fortsat 125 pct. af grundvederlaget, og vederlaget til udenrigsministeren og finansministeren samt til den minister, der er nummer 2 i statsrådsrækkefølgen, udgør 110 pct. af grundvederlaget.
Vederlaget reguleres som hidtil på samme måde som tjenestemandslønninger.
 Vederlaget til statsministeren udgør efter forslaget pr. 1. januar 2011 1.098.259 kr. i årligt grundbeløb, hvortil kommer procentregulering, dvs. i alt 1.439.444 kr.
 Vederlaget til udenrigsministeren, finansministeren samt til den minister, der er nummer 2 i statsrådsrækkefølgen, udgør efter forslaget pr. 1. januar 2011 966.468 kr. i årligt grundbeløb, hvortil kommer procentregulering, dvs. i alt 1.266.710 kr.
 Vederlaget til øvrige ministre udgør efter forslaget pr. 1. januar 2011 878.607 kr. i årligt grundbeløb, hvortil kommer procentregulering, dvs. i alt 1.151.555 kr.
 En sammenligning mellem vederlag til ministre efter gældende regler og efter forslaget findes i tabellen nedenfor.
Fra 1. januar 2013 vil grundvederlaget igen udgøre 924.850 kr. i årligt grundbeløb, hvortil kommer den til den tid gældende procentregulering.
Vederlaget til statsministeren vil fortsat udgøre 125 pct. af grundvederlaget, og vederlaget til udenrigsministeren og finansministeren samt til den minister, der er nummer 2 i statsrådsrækkefølgen, vil udgøre 110 pct. af grundvederlaget.
 Ved afgang fra ministerstilling har en minister ret til eftervederlag efter reglerne i ministervederlagslovens § 3. Eftervederlaget svarer til vedkommende ministers vederlag.
 Forslaget har således ikke konsekvenser for eftervederlag til ministre, der er fratrådt eller fratræder før 1. januar 2011. Ministre, der fratræder i årene 2011 og 2012, vil derimod modtage eftervederlag svarende til det i § 1, nr. 3, foreslåede nedsatte vederlag.
 Nedsættelsen af vederlaget påvirker ikke pensionen, der fortsat svarer til pensionen til en statstjenestemand på skalatrin 49 og dennes efterlevende ægtefælle.
Efter ministervederlagslovens § 5, stk. 3, om samordning af ministerpension med nærmere angivne indtægter ved hverv og ansættelser af offentlig karakter m.v. gælder der en overgrænse for, hvor meget summen af de nævnte indtægter kan udgøre, uden at ministerpensionen nedsættes.
Overgrænsen svarer til den tidligere ministers vederlag.
Forslaget har således ikke konsekvenser for pensionen til ministre, der er fratrådt eller fratræder før 1. januar 2011, da de modtog det hidtidige, højere vederlag ved afgangen.
For ministre, der fratræder i årene 2011 og 2012, vil overgrænsen svare til det i § 1, nr. 3, foreslåede nedsatte vederlag.
4. Konsekvenser for anden lovgivning Der tilkommer Folketingets formand et grundvederlag svarende til 125 pct. af grundvederlaget til ministre efter lov om vederlag og pension m.v. til ministre, jf. § 120, stk. 1, i lov om valg til Folketinget.
Denne bestemmelse indebærer, at Folketingets formand har et vederlag af samme størrelse som statsministeren.
Vederlaget til Folketingets formand vil derfor blive nedsat med 5 pct. svarende til statsministerens vederlag.
 Det fremgår af Aftale om genopretning af dansk økonomi, at partierne bag aftalen - Venstre, Konservative og Dansk Folkeparti - er enige om at tage kontakt til Folketingets formand og opfordre til en drøftelse af løn for medlemmerne af Folketinget med Folketingets partier.
5. Økonomiske konsekvenser for det offentlige Den foreslåede nedsættelse af ministervederlagene medfører med det reguleringsniveau, der er gældende pr. 1. januar 2011, mindreudgifter for staten på 1.178.845 kr. årligt (niveau 1. januar 2011) i årene 2011 og 2012.
6. Administrative konsekvenser for det offentlige Lovforslaget har ingen administrative konsekvenser for det offentlige.
7. Økonomiske og administrative konsekvenser for erhvervslivet Lovforslaget har ingen økonomiske eller administrative konsekvenser for erhvervslivet.
8. Miljømæssige konsekvenser Lovforslaget har ingen miljømæssige konsekvenser.
9. Administrative konsekvenser for borgerne Lovforslaget har ingen administrative konsekvenser for borgerne.
10. Forholdet til EU-retten Lovforslaget indeholder ikke EU-retlige aspekter.
Bemærkninger til lovforslagets enkelte bestemmelser Til § 1 Til nr. 1 og 3 Efter ministervederlagslovens § 1, stk. 1, udgør grundvederlaget til ministre 924.850 kr. i årligt grundbeløb.
Dog udgør vederlaget til statsministeren 125 pct. af grundvederlaget, og vederlaget til udenrigsministeren og finansministeren samt til den minister, der er nummer 2 i statsrådsrækkefølgen, udgør 110 pct. af grundvederlaget.
Det foreslås, at grundvederlaget til ministre i årene 2011 og 2012 nedsættes med 5 pct. til 878.607 kr. i årligt grundbeløb.
Det betyder, at vederlaget til statsministeren, udenrigsministeren og finansministeren samt til den minister, der er nummer 2 i statsrådsrækkefølgen, tilsvarende nedsættes.
Fra 1. januar 2013 vil grundvederlaget igen udgøre 924.850 kr. i årligt grundbeløb.
Vederlaget til statsministeren vil fortsat udgøre 125 pct. af grundvederlaget, og vederlaget til udenrigsministeren og finansministeren samt til den minister, der er nummer 2 i statsrådsrækkefølgen, vil udgøre 110 pct. af grundvederlaget.
 Vederlag reguleres på samme måde som tjenestemandslønninger, jf. lovens § 1, stk. 2, der bliver stk. 3. Det følger heraf, at grundvederlagene reguleres såvel i årene 2011 og 2012 som i årene 2013 og fremefter i det omfang, der sker regulering af tjenestemandslønningerne.
 Der henvises i øvrigt til de almindelige bemærkninger.
Til nr. 2 Der er tale om en redaktionel ændring.
Til nr. 4-8 De foreslåede ændringer er konsekvenser af forslagets § 1, nr. 3.
Til § 2 Det foreslås, at loven træder i kraft den 1. juli 2010.
