 Der var rejst spørgsmål om, hvorvidt en udenlandsk virksomhed var  

 registreringspligtig efter den danske merværdiafgiftslov og derfor ikke kunne  

 få tilbagebetalt afgiften i henhold til bekendtgørelse nr 420 af 23.  

 september 1980 om tilbagebetaling af merværdiafgift til udenlandske  

 virksomheder.
 Det var oplyst, at virksomheden udgiver lægevidenskabelige  

 "digests" inden for forskellige medicinske områder, samt nogle  

 kartotekskort med beskrivelse af forskellige sygdomme.
Publikationerne mv, der leveres gratis til læger i forskellige lande,  

 indeholder annoncer fra medicinalvareproducenter og -forhandlere i  

 modtagerlandene.
Publikationerne til Danmark sendes samlet til et  

 adresseringsbureau, hvor de forsynes med adressemærkater og videresendes til  

 modtagerne.
 Ministeriet for skatter og afgifter meddelte, at virksomheden ikke driver  

 registreringspligtig virksomhed her i landet, idet de omhandlede  

 publikationer ikke videresælges i Danmark.
 Virksomheden vil herefter i henhold til bekendtgørelsen kunne få den ved  

 indførslen betalte moms tilbagebetalt.
 Det blev samtidig meddelt, at udenlandske tidsskrifter, der sendes direkte  

 til abonnenter her i landet, kan indføres afgiftsfrit efter  

 merværdiafgiftslovens § 29, stk 5, jf i øvrigt lovens § 12, stk 1, punkt i.
