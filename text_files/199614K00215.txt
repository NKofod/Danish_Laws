Nr BTL 215 Betænkning over Forslag til lov om ændring af lov om udlevering af  

 lovovertrædere (Gennemførelse af EU-udleveringskonventionen)   

 Nr L 215 1996-97, 1. samling Afgivet af Retsudvalget Afgivet: 19970520 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt.
 Herefter indstiller et flertal (udvalget med undtagelse af  

 Socialistisk Folkepartis og Enhedslistens medlemmer) lovforslaget til  

vedtagelse uændret.
 Et mindretal (Socialistisk Folkepartis og Enhedslistens medlemmer  

 af udvalget) indstiller lovforslaget til forkastelse ved 3.  

 behandling.
Et mindretal inden for mindretallet (Enhedslistens medlem af udvalget)  

 finder det vigtigt at gøre det klart, at med vedtagelsen af dette lovforslag  

 betrædes en udviklingsvej, som er overordentlig problematisk.  

 Udleveringskonventionen er foruroligende vag og upræcis i sin udformning af  

 de bestemmelser og definitoner for, hvem der skal kunne udleveres til  

 retsforfølgelse i andre EU-lande.
Her skal det blot til illustration nævnes,  

 som det hedder i artikel 3 om »Sammensværgelser og  

 forbrydersammenslutninger«, at der kan ske udlevering af »en gruppe  

 personer, som handler med et fælles formål«! Med indførelsen af så vage og unøjagtige begreber i internationale  

 konventioner åbnes der for en skræmmende udvikling, som kan bevirke, at man  

 kriminaliserer personer og grupper, som udfører et i visse samfund og miljøer  

 helt ordinært stykke legitimt politisk arbejde.
Denne udvikling må  

 Enhedslisten advare kraftigt imod.
I denne forbindelse skal Enhedslisten ikke undlade at henlede  

 opmærksomheden på, at også menneskerettighedsorganisationen Amnesty  

 International har udtrykt alvorlig bekymring for den udvikling, som  

 vedtagelsen af denne konvention er et bidrag til.
Det hedder således i en  

 udtalelse:
»Amnesty International er bekymret for, at de, der med vedtagelsen af  

 konventionen dømmes til at være involveret i eller støtte »terroristiske  

 sager« eller de, der dømmes til at være en trussel mod »den  

 offentlige orden« i et EU-medlemsland, kan blive udelukket fra at opnå  

 flygtningestatus og opleve at blive udleveret, genudleveret eller ydermere  

 flyttet til et land, hvor de vil stå over for alvorlige  

 menneskerettighedskrænkelser.' Denne bekymring for konsekvenserne for politiske asylsøgere bliver i  

 Enhedslistens øjne ikke mindre, når det fra den spanske regerings side i  

 forhandlinger under regeringskonferencen fremføres, at det ikke skal være  

 muligt for en EU-borger at søge politisk asyl i et andet EU-land.
Efter Enhedslistens opfattelse er denne konvention et udtryk for endnu et  

 bidrag til opbygningen af den union, som Enhedslisten er imod.
Konventionen  

 indeholder en bestemmelse om, at et land ikke kan nægte udlevering af egne  

 statsborgere til andre EU-lande, heller ikke selv om disse er anklaget for  

 såkaldt politiske forbrydelser.
Dette princip bryder med, hvad der har været  

 dansk opfattelse i årevis - en opfattelse, som ikke bare har omfattet danske  

 statsborgere, men også folk med opholdstilladelse i landet igennem længere  

 tid.
Den danske regering har i lyset af denne danske tradition taget forbehold  

 for EU-udleveringskonventionen på spørgsmålet om udlevering af egne  

 statsborgere, hvilket Enhedslisten har noteret sig.
Enhedslisten har  

 ligeledes noteret sig, at der ikke er tale om et generelt forbehold, men om  

 et tidsbegrænset, der skal fornys hvert 5. år, hvorfor Enhedslisten finder  

 det vigtigt, at der finder en sådan fornyelse sted.
Enhedslisten noterer sig  

 endvidere, at en opgivelse af det tidsbegrænsede forbehold kræver en ændring  

 af den danske udleveringslov, jf. besvarelsen af spørgsmål 3 på bilag 5.
