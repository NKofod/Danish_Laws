Nr BRL 192 Beretning over Forslag til lov om ændring af lov om markedsføring   

 Nr 192 1989-90, 1. samling Afgivet af Erhvervsudvalget Afgivet: 19900928 Udvalget har behandlet lovforslaget i nogle møder og har herunder stillet spørgsmål til industriministeren og kommunikationsministeren, som har besvaret de stillede spørgsmål skriftligt.
 Udvalget har endvidere modtaget en skriftlig henvendelse fra  

 Butikshandelens Fællesråd.
 Herefter udtaler et mindretal (Socialdemokratiets medlemmer af  

 udvalget) følgende:
 Socialdemokratiet har, hver gang dette emne har været behandlet i  

 Folketinget, ønsket en løsning af det ressourcespild, der foregår, når  

 uønskede reklamer distribueres.
Ressourcespildet er ganske omfattende, ikke mindst hvad angår  

 råstofforbruget.
Dertil kommer de miljøproblemer, der opstår ved at skaffe  

 sig af med affaldet.
Den ordning, som kommunikationsministeren har  

 gennemført, anser mindretallet som et rimeligt forsøg på at løse problemet.
 Ordningen må nu have sin tid til at blive prøvet af, før vi overvejer en  

 fortsættelse eller en ændring af systemet.
 Et andet mindretal (Socialistisk Folkepartis medlemmer af udvalget)  

 ønsker at udtale følgende:
 Det fremgik tydeligt ved 1. behandling af nærværende lovforslag, at et  

 flertal havde sympati for en række af de motiver, der ligger bag  

 lovforslaget: respekten for det enkelte menneskes ret til at sige nej tak til  

 reklametryksager samt en begrænsning af det store ressourcespild, der finder  

 sted, når reklamerne går direkte i affaldsspanden.
Industriministeren henviste under lovforslagets 1. behandling i marts 1990  

 til det af kommunikationsministeren igangsatte arbejde med henblik på løsning  

 af problemet og til, at kommunikationsministeren den 20. februar 1990 ved 1.  

 behandling af forslag til folketingsbeslutning om reduktion af mængden af  

 reklametryksager, fremsat af Glønborg (KRF) m.fl. (B 56), havde oplyst, at  

 man inden for P&T var ved at udvikle en administrativ ordning, hvorefter  

 afsenderen afgør, om en forsendelse ønskes omdelt til samtlige husstande  

 eller forsendelsen kan undtages for omdeling til de husstande, der med nej  

 tak-mærkning frabeder sig adresseløse forsendelser.
Denne ordning er nu  

 indført.
 Ligeledes fremgik det af industriministerens indlæg ved 1. behandling af  

 nærværende lovforslag, at kommunikationsministeren, såfremt den ovenfor meget  

 kort skitserede administrative ordning ikke viste sig at fungere  

 tilfredsstillende, var indstillet på at arbejde for, at postlovene ændres,  

 således at postvæsenet kan få hjemmel til at fravige sin generelle  

 besørgelsespligt for adresseløse forsendelser.
 Mindretallet er også tilfreds med, at det efter nogle års arbejde og  

 gentagne fremsættelser af beslutningsforslag, der stort set har tilgodeset  

 det samme formål, nedsættelse af embedsmandsudvalg, aflæggelse af rapporter,  

 henvendelser fra private distributører, fra Detailhandelens Fællesråd og  

 andre er lykkedes at vende stemningen således, at ikke mindst hensynet til  

 miljøet og den enkeltes rettigheder spiller en væsentlig rolle i dag og er  

 medvirkende til, at der nu ses en måske ikke endegyldig løsning, men dog en  

 løsning af problematikken.
 P. u. v.
