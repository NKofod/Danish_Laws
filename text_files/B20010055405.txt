Bekendtgørelse om offentlige arkivalier  

 og  

 om offentlige arkivers virksomhed I medfør af § 10, stk. 1 og 2, § 12, stk. 2,  

 § 13, § 15, stk. 2, § 24, stk. 7, § 27,  

 § 33 a, § 34, stk. 3, samt § 35, stk. 2, i lov om  

 offentlige arkiver m.v., jf. lovbekendtgørelse nr. 740 af 17. juli  

 2000, fastsættes:
Kapitel 1 Varetagelse af arkivmæssige hensyn § 1. Det påhviler enhver myndighed at sikre,  

 at arkivmæssige hensyn varetages.
Stk. 2. Ved varetagelse af arkivmæssige hensyn  

 forstås 1)	at der træffes forholdsregler til sikring af, at arkivalier  

 kan bevares således, at arkivalierne efter aflevering til offentlige  

 arkiver kan stilles til rådighed for myndigheder og offentlighed samt  

 anvendes til forskningsformål, samt 2)	at der træffes forholdsregler til sikring af mulighed for, at  

 kassation af ikke-bevaringsværdige arkivalier kan foretages.
§ 2. Såfremt en myndighed nedlægges,  

 påhviler ansvaret for opbevaring af myndighedens arkivalier samt  

 varetagelse af de arkivmæssige hensyn i øvrigt den eller de  

 myndigheder, som overtager sagsområdet.
Hvis ingen overtager  

 sagsområdet, påhviler ansvaret for opbevaring af myndighedens  

 arkivalier samt varetagelse af de arkivmæssige hensyn den overordnede  

 myndighed.
 Stk. 2. Ved overførelse af sagsområder inden for  

 den offentlige forvaltning træffer de berørte myndigheder aftale  

 om fordeling af arkivalier vedrørende de pågældende  

 sagsområder.
 Stk. 3. Ved overførelse af sagsområder fra  

 myndigheder til institutioner, der ikke kan henregnes til den offentlige  

 forvaltning, kan arkivalier m.v. overføres, jf. stk. 2, for  

 så vidt den modtagende institution i medfør af § 8 i lov om  

 offentlige arkiver m.v. inddrages under lovens område.
 § 3. Statens Arkiver fører tilsyn med  

 overholdelsen af de bestemmelser, der er fastsat til varetagelse af  

 arkivmæssige hensyn.
 Stk. 2. Statens Arkiver tilrettelægger tilsynet.  

 Myndighederne skal afgive sådanne oplysninger til Statens Arkiver, som  

 er af betydning for udførelsen af tilsynet.
 Stk. 3. Hvor en kommune har oprettet en arkivinstitution, jf.  

 lov om offentlige arkiver m.v., § 4, stk. 1, tilrettelægger  

 Statens Arkiver tilsynet i samråd med vedkommende kommunale arkiv.
 Stk. 4. Statens Arkiver kan i tilfælde af, at der hos  

 myndigheder konstateres tilsidesættelse af arkivmæssige hensyn,  

 foreskrive myndigheden foranstaltninger til varetagelse af de  

 arkivmæssige hensyn.
 Stk. 5. Statens Arkiver indberetter væsentlig  

 tilsidesættelse af arkivmæssige hensyn til vedkommende  

 overordnede myndighed eller tilsynsmyndighed, eller, hvis  

 tilsidesættelsen skyldes et ministerium, til kulturministeren.
Kapitel 2 Behandling af statslige arkivalier § 4. Enhver statslig myndighed skal anvende et  

 manuelt eller elektronisk arkivsystem, der sikrer varetagelse af  

 arkivmæssige hensyn, jf. § 1.
§ 5. Rigsarkivaren kan fastsætte  

 nærmere regler om statslige myndigheders arkivdannelse m.v., herunder  

 om 1)	anmeldelse og godkendelse af arkivsystemer, 2)	etablering, indretning, afgrænsning og drift af  

 arkivsystemer, 3)	foranstaltninger til sikring af, at der kan foretages konvertering  

 af elektroniske arkivsystemer til systemuafhængige  

 arkiveringsversioner, 4)	tekniske krav til arkivmedier, samt 5)	arkivaliers opbevaringsforhold hos myndighederne.
Kapitel 3 Bevaring og kassation af offentlige arkivalier § 6. Bevaring og kassation af offentlige  

 arkivalier skal gennemføres således, at det sikres, 1)	at der sker bevaring af dokumentation for beskrivelse af det danske  

 samfund og dets udvikling og af forhold af væsentlig administrativ  

 eller retlig betydning for borgere og myndigheder, og 2)	at kassation kan gennemføres systematisk og effektivt,  

 således at de ressourcer, der anvendes i forbindelse med bevaring,  

 udnyttes mest hensigtsmæssigt.
 Stk. 2. Kassation af offentlige myndigheders arkivalier  

 må først finde sted, når der ikke længere er  

 administrativt eller retligt behov for dem.
§ 7. Rigsarkivaren fastsætter nærmere  

 regler om bevaring og kassation af offentlige arkivalier.
Nærmere  

 regler om kommunale myndigheders bevaring og kassation af arkivalier  

 fastsættes efter drøftelse med de kommunale parter.
 Stk. 2. Kassation af arkivalier må kun finde sted efter  

 bestemmelser, der fastsættes i medfør af bestemmelsen i  

 stk. 1.
 Stk. 3. Regler, der fastsættes med hjemmel i  

 stk. 1, bringes til offentlighedens kundskab.
 § 8. Kommunalbestyrelsen eller dermed sidestillede  

 organer kan træffe afgørelse om, at arkivalier, der er skabt  

 eller tilvejebragt af kommunale myndigheder, bevares i videre omfang end  

 fastsat af rigsarkivaren.
 § 9. Arkivalier, der af rigsarkivaren er bestemt  

 til kassation, kan ikke afleveres til Statens Arkiver.
 Stk. 2. Myndighederne skal sikre, at arkivalier, der er  

 omfattet af en afgørelse om kassation, destrueres på betryggende  

 måde.
Kapitel 4 Aflevering af offentlige arkivalier til Statens  

 Arkiver § 10. Rigsarkivaren kan fastsætte  

 nærmere regler om frister for aflevering af statslige myndigheders  

 arkivalier, herunder af arkiveringsversioner af elektroniske  

 arkivsystemer.
Stk. 2. Rigsarkivaren fastsætter afleveringstidspunktet  

 for den enkelte myndighed efter drøftelse med myndigheden.
Ved  

 nedlæggelse af statslige myndigheder kan det fastsættes, at  

 arkivalier skal afleveres i forbindelse med nedlæggelsen.
 Stk. 3. Hvor en myndighed af ressourcemæssige  

 årsager ikke kan gennemføre en aflevering efter de bestemmelser,  

 der er fastsat i medfør af stk. 2, 1. pkt., træffer  

 rigsarkivaren efter forhandling med vedkommende ministerium afgørelse  

 om gennemførelse af afleveringen.
 § 11. Rigsarkivaren kan efter drøftelse med  

 den pågældende myndighed bestemme, at arkivalier, som er en del  

 af en myndigheds videnskabelige samlinger, undtages fra aflevering.
 Stk. 2. Rigsarkivaren kan efter drøftelse med den  

 pågældende myndighed bestemme, at arkivalier, der efter 30  

 år stadig er i administrativ brug, afleveres senere end efter 30  

 år.
 Stk. 3. Bestemmelserne i stk. 1-2 om udskydelse af  

 afleveringstidspunkt omfatter ikke elektroniske arkivalier.
 Stk. 4. Den afleverende myndighed kan efter drøftelse  

 med Statens Arkiver fastsætte en længere afleveringsfrist end 30  

 år for arkivalier, der i henhold til særlige bestemmelser er  

 klassificeret »fortroligt« eller højere.
 § 12. Rigsarkivaren fastsætter nærmere  

 regler om, hvorledes aflevering til Statens Arkiver skal ske.
 Stk. 2. Myndighederne skal sikre, at arkivalier afleveres  

 således som fastsat i de i stk. 1 omtalte bestemmelser.
 Stk. 3. Den praktiske gennemførelse af afleveringen  

 foretages af den afleverende myndighed efter Statens Arkivers anvisning.
Stk. 4. Omkostninger i forbindelse med aflevering afholdes af  

 den afleverende myndighed.
Hvor det drejer sig om arkivalier fra  

 ophævede statslige myndigheder, jf. § 10, stk. 2, 2. pkt.,  

 afholdes omkostningerne af den pågældende myndighed eller  

 vedkommende ministerium.
 § 13. Rigsarkivaren kan efter drøftelse med  

 de kommunale parter fastsætte nærmere regler for aflevering af  

 kommunale arkivalier til Statens Arkiver.
 § 14. Rigsarkivaren kan fastsætte  

 nærmere regler om udlån til myndigheder af arkivalier, der af den  

 pågældende myndighed er afleveret til Statens Arkiver.
Kapitel 5 Særlige forvaltningsenheder § 15. Rigsarkivaren kan fastsætte  

 nærmere regler om behandling, bevaring, kassation og aflevering af  

 administrative arkivalier fra særlige forvaltningsenheder efter  

 forhandling med den pågældende forvaltningsenhed.
Det kan  

 herunder fastsættes, at aflevering ikke skal finde sted efter reglerne  

 i § 10.
Kapitel 6 Tilgængelighed til offentlige arkivalier § 16. De i lov om offentlige arkiver m.v.  

 § 20, stk. 1, §§ 21-23 samt § 25 fastsatte regler om  

 tilgængelighed gælder også for offentlige arkivalier, der  

 er afleveret til kommunale arkiver.
 Stk. 2. Kommunalbestyrelsen kan i konkrete tilfælde  

 meddele tilladelse til benyttelse af dokumenter, arkivenheder eller grupper  

 af arkivenheder inden udløbet af tilgængelighedsfristen, jf. dog  

 lov om offentlige arkiver m.v., § 24, stk. 3.
 § 17. Tilgængelighedsfrister, der er fastsat  

 i lov om offentlige arkiver m.v. § 20, stk. 1, og § 22,  

 stk. 1, gælder også for arkivalier, der er afleveret til  

 offentlige arkiver før lovens ikrafttræden, medmindre anden  

 frist er fastsat af den afleverende myndighed i henhold til særlig  

 bestemmelse eller aftales med ressortmyndigheden i henhold til § 21,  

 stk. 1, eller § 22, stk. 2, i lov om offentlige arkiver  

 m.v.
 § 18. Den, der søger om adgang til at  

 benytte dokumenter eller arkivenheder før  

 tilgængelighedsfristens udløb, jf. § 24 i lov om offentlige  

 arkiver m.v., skal i ansøgningen oplyse formålet med  

 benyttelsen.
 § 19. Rigsarkivaren kan i konkrete tilfælde  

 fastsætte nærmere vilkår for benyttelse af ikke umiddelbart  

 tilgængeligt arkivmateriale, der er afleveret til Statens Arkiver,  

 herunder om brug af og videregivelse af oplysninger m.v.
 Stk. 2. Fastsættes der vilkår, der medfører  

 begrænsninger i udnyttelsen af de oplysninger, der gives adgang til,  

 skal disse vilkår præciseres så nøje som muligt.
 Stk. 3. I tilfælde, hvor det fastsættes som  

 vilkår for benyttelse af en ikke umiddelbart tilgængelig  

 arkivenhed, at der udtages et eller flere dokumenter fra arkivenheden, skal  

 ansøgeren oplyses om, at udtagelse har fundet sted.
§ 20. Den, der får tilladelse til benyttelse  

 af ikke umiddelbart tilgængeligt arkivmateriale, kan lade materialet  

 kopiere, medmindre det i det konkrete tilfælde fastsættes, at  

 kopiering ikke må finde sted.
Kopier af ikke umiddelbart  

 tilgængeligt arkivmateriale må ikke videregives uden særlig  

 tilladelse.
 § 21. Den, der får tilladelse til at benytte  

 ikke umiddelbart tilgængeligt arkivmateriale, skal før  

 benyttelsen påbegyndes, afgive erklæring om at være bekendt  

 med og at ville overholde de vilkår, der er fastsat for benyttelse af  

 sådant materiale.
Kapitel 7 Straffe- og ikrafttrædelsesbestemmelser m.v.
 § 22. Afgørelser, der træffes af  

 rigsarkivaren i medfør af bestemmelser, der fastsættes i henhold  

 til § 5, § 10, stk. 1 og § 12, stk. 1, kan ikke  

 indbringes for kulturministeren.
 § 23. Med bøde straffes den, der  

 overtræder vilkår fastsat i medfør af § 19,  

 stk. 1 eller bestemmelsen i § 20, 2. pkt.
 § 24. Bekendtgørelsen træder i kraft  

 den 1. juli 2001.
 Stk. 2. Bekendtgørelse nr. 919 af 28. november 1997 om  

 offentlige arkivalier og om offentlige arkivers virksomhed ophæves.
 Stk. 3. Bekendtgørelse nr. 13 af 17. januar 1996 om  

 bevaring og kassation af kommunernes og amtskommunernes arkivalier  

 ophæves.
 Stk. 4. Følgende cirkulærer forbliver i kraft,  

 indtil de ophæves eller afløses af andre bestemmelser fastsat  

 med hjemmel i denne bekendtgørelse:
 1)	Cirkulære nr. 7 af 12. januar 1998 om aflevering af statslige  

 myndigheders arkivalier til Statens Arkiver.
 2)	Cirkulære nr. 8 af 12. januar 1998 om statslige myndigheders  

 journal- og arkivsystemer.
 3)	Cirkulære nr. 4 af 14. januar 2000 om statslige myndigheders  

 aflevering af elektroniske arkivsystemer til Statens Arkiver.
 4)	Cirkulære nr. 5 af 14. januar 2000 om anmeldelse og  

 godkendelse af statslige myndigheders elektroniske arkivsystemer.
