Bekendtgørelse om en registreringsordning for fremstilling, oplagring og markedsføring af elektroniske cigaretter og genopfyldningsbeholdere med eller uden nikotin1) I medfør af § 5 a, stk. 6, i lov nr. 426 af 18. maj 2016 om elektroniske cigaretter mv., som ændret ved lov nr. 2071 af 21. december 2020, fastsættes efter bemyndigelse:
Anvendelsesområde § 1. Denne bekendtgørelse finder anvendelse for enhver, der her i landet fremstiller, oplagrer eller markedsfører elektroniske cigaretter eller genopfyldningsbeholdere med eller uden nikotin.
Registreringspligt og ændring af oplysninger § 2. Den, der vil fremstille, oplagre eller markedsføre elektroniske cigaretter eller genopfyldningsbeholdere med eller uden nikotin her i landet, skal lade sig registrere hos Sikkerhedsstyrelsen.
 Stk. 2. Det er ikke tilladt at fremstille, oplagre eller markedsføre elektroniske cigaretter og genopfyldningsbeholdere med eller uden nikotin her i landet fra et sted, der ikke er registreret hos Sikkerhedsstyrelsen.
 Stk. 3. Fremstilling, oplagring og markedsføring må først påbegyndes, når Sikkerhedsstyrelsen har bekræftet, at registreringen er sket.
 Stk. 4.  Registreringen og ændringer hertil skal ske digitalt via virk.dk.
 § 3. Ved registrering efter § 2 skal følgende oplyses:
 1) Identifikationsnummer.
 2) Navn eller firmanavn.
 3) Adresse.
 4) Hvorvidt den registrerede fremstiller, oplagrer eller markedsfører elektroniske cigaretter eller genopfyldningsbeholdere med eller uden nikotin.
5) Alle steder, hvor den pågældende fremstiller, oplagrer eller markedsfører elektroniske cigaretter eller genopfyldningsbeholdere med eller uden nikotin.
Steder omfatter bl.a. hjemmesideadresser, onlineplatforme og -profiler og tidsskrifter.
 § 4. Ændringer i de registrerede forhold, jf. § 3, skal opdateres inden for en frist på 14 dage fra det tidspunkt, hvor en ændring er indtruffet.
Stk. 2 Det anses også som en ændring, hvis den registrerede stopper med at fremstille, oplagre eller markedsføre elektroniske cigaretter eller genopfyldningsbeholdere med eller uden nikotin.
I disse tilfælde skal den registrerede afregistrere sig, jf. tidsfristen i stk. 1.
 § 5. Sikkerhedsstyrelsen kan afregistrere enhver, der ikke fyldestgørende oplyser eller opdaterer de påkrævede oplysninger, jf. § 3.
Fremstilling, oplagring eller markedsføring fra en ikke fast eller midlertidig lokalitet § 6. Den, der vil fremstille, oplagre eller markedsføre elektroniske cigaretter eller genopfyldningsbeholdere med eller uden nikotin fra en ikke fast eller midlertidig lokalitet, skal foruden oplysningerne i § 3 oplyse 1) alle steder, hvor der fremstilles, oplagres eller markedsføres elektroniske cigaretter eller genopfyldningsbeholdere med eller uden nikotin, og 2) perioden hvori den pågældende fremstiller, oplagrer eller markedsfører elektroniske cigaretter eller genopfyldningsbeholdere med eller uden nikotin fra en ikke fast eller midlertidig lokalitet.
 Stk. 2. Oplysninger efter stk. 1, nr. 1, skal indeholde den præcise midlertidige stedsangivelse på messer, festivaller, markeder eller lignende og den præcise stedsangivelse fra en ikke fast lokalitet herunder fra mobile salgssteder.
 Stk. 3. Oplysninger efter stk. 1 skal registreres hos Sikkerhedsstyrelsen senest 21 dage før fremstilling, oplagring eller markedsføring må finde sted fra en ikke fast eller midlertidig lokalitet.
Offentliggørelse § 7. Sikkerhedsstyrelsen offentliggør oplysninger fra registeret om, hvorfra der må markedsføres elektroniske cigaretter eller genopfyldningsbeholdere med eller uden nikotin.
Ikrafttræden § 8. Bekendtgørelsen træder i kraft den 1. april 2021.
Sikkerhedsstyrelsen, den 25. februar 2021 Lone Saaby / Line Nørholm Nielsen 1) Bekendtgørelsen har som udkast været notificeret i overensstemmelse med Europa-Parlamentets og Rådets direktiv 2015/1535/EU om en informationsprocedure med hensyn til tekniske forskrifter samt forskrifter for informationssamfundets tjenester (kodifikation).
