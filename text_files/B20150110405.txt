Bekendtgørelse om apotekernes åbningstid og vagttjeneste I medfør af § 40 og § 72, stk. 2, i lov om apoteksvirksomhed, jf. lovbekendtgørelse nr. 1040 af 3. september 2014, som ændret ved lov nr. 580 af 4. maj 2015, fastsættes:
Kapitel 1 Åbningstid § 1. Apoteker, apoteksfilialer og apoteksudsalg kan holde åbent som fastsat i lov nr. 606 af 24. juni 2005 om detailsalg fra butikker m.v. med senere ændringer.
 Stk. 2. Apoteker, som er opført på bilag 1 i bekendtgørelse om beregning og betaling af afgift og tilskud i henhold til lov om apoteksvirksomhed, skal holde åbent minimum 47 timer pr. uge fordelt på ugedagene mandag til lørdag, hvoraf minimum 4 timer skal placeres på lørdage.
 Stk. 3. Apoteker, som alene driver apoteksvirksomhed online (online-apoteker), skal stille tilbud om umiddelbar information og vejledning til rådighed for borgerne minimum 47 timer pr. uge fordelt på ugedagene mandag til lørdag, hvoraf minimum 4 timer skal placeres på lørdage.
 Stk. 4. Apoteker, som ikke er opført på bilag 1 i bekendtgørelse om beregning og betaling af afgift og tilskud i henhold til lov om apoteksvirksomhed, og apoteksfilialer, skal holde åbent minimum 44,5 timer pr. uge fordelt på ugedagene mandag til lørdag, hvoraf minimum 4 timer skal placeres på lørdage.
 Stk. 5. Apoteksudsalg skal holde åbent minimum 41 timer pr. uge.
 Stk. 6. Nytårsaftensdag skal apoteker og apoteksfilialer holde åbnet som på lørdage, jf. stk. 2-4.
 Stk. 7. Apoteker, apoteksfilialer og apoteksudsalg skal skilte med den valgte faste åbningstid, jf. stk. 1-6.
Kapitel 2 Vagttjeneste § 2. Apoteker og apoteksfilialer kan varetage vagttjeneste.
 Stk. 2. Sundhedsstyrelsen indkalder ansøgninger om varetagelse af vagttjeneste og træffer efter indstilling fra regionsrådene bestemmelse om tildeling af vagttjeneste på apoteker og apoteksfilialer, jf. dog stk. 3.
 Stk. 3. Sundhedsstyrelsen kan, jf. apotekerlovens § 7, stk. 3, give en apoteker påbud om varetagelse af vagttjeneste på apotek eller apoteksfilial.
 Stk. 4. Vagttjeneste, herunder påbud om vagttjeneste, tildeles for 5 år ad gangen.
 Stk. 5. Ved apoteksfilialers varetagelse af vagttjeneste skal der være en farmaceut til stede i tidsrummet fra kl. 20.00 til kl. 8.30 på hverdage, på lørdage fra kl. 17.00 til kl. 8:30, samt på søn- og helligdage.
 § 3. Apoteker og apoteksfilialer, som varetager vagttjeneste, skal holde åbent fra kl. 06 til kl. 24 (midnat) alle årets dage.
Stk. 2. Apoteker og apoteksfilialer, som varetager vagttjeneste, skal i tidsrummet nævnt i stk. 1 lade lægemidler udbringe vederlagsfrit til borgerne, hvor en læge tilknyttet de regionale akut- og vagtlægefunktioner ordinerer udbringning på baggrund af borgerens behandlingsbehov eller sygdomstilstand.
Læger, tilknyttet de regionale akut- og vagtlægefunktioner kontakter telefonisk apotek eller apoteksfilial, som varetager vagttjeneste med besked om ekspedition af recept og udbringning.
 § 4. Apoteker og apoteksfilialer, som ikke varetager vagttjeneste, skal ved indgangen være forsynet med oplysninger om, hvor det nærmeste apotek eller apoteksfilial, der varetager vagttjeneste, er beliggende.
Kapitel 3 Dispensation § 5. Sundhedsstyrelsen kan dispensere fra § 1, stk. 4, med baggrund i et apoteks eller en apoteksfilials begrænsede aktivitet målt som en årlig omsætning på under 10 mio. kr. eller færre end 50.000 receptekspeditioner det seneste regnskabsår.
 Stk. 2. Dispensation meddeles for 2 år ad gangen.
Kapitel 4 Straf- og ikrafttrædelsesbestemmelser § 6. Med bøde straffes den, der overtræder § 1, stk. 2-6, § 2, stk. 5, og §§ 3 og 4.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 7. Bekendtgørelsen træder i kraft den 1. januar 2017.
 Stk. 2. Bekendtgørelse nr. 453 af 29. april 2013 om apotekernes åbningstid og vagttjeneste ophæves.
