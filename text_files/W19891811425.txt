 Et lånearrangement med et vekselererfirma i forbindelse med køb af  

 statsgældsbeviser fandt Landsskatteretten ikke grundlag for at tilsidesætte,  

 jf. tidligere afgørelser, der ikke blev indbragt for domstolene.
 Statsautoriseret revisor A klagede for indkomståret 1979 over, at  

 amtsligningsrådet ikke havde godkendt hans fradrag af renter, 76.486 kr., på  

 et lån i vekselererfirmaet B, men samtidig havde nedsat hans skattepligtige  

 indkomst med renter af indfriede statsgældsbeviser, 38.000 kr., således at  

 hans indkomst var forhøjet med 38.486 kr.
 Klageren havde den 3. januar 1979 købt nominelt 500.000 kr. 8%  

 statsgældsbeviser, 1979-IV, hos B med valørdato 8. januar 1979. Købesummen  

 havde inklusive kurtage og køberenter i alt andraget 467.697 kr.
Det samlede beløb havde klageren lånt af B, og han havde den 5. januar  

 underskrevet et gældsbrev, som på sædvanlig måde fastlagde tilbagebetaling,  

 forrentning og sikkerhed.
Samme dag havde B i sit bogholderi oprettet et  

 depotkort.
B, som havde sendt klageren jævnlige konto- og depotudtog, havde  

 indløst statsgældsbeviserne ved udløb den 20. december 1979, og  

 indfrielsesbeløbet og den samlede kuponrente var krediteret klageren.
Det  

 beløb, som klageren herefter havde skyldt B på lånet, var berigtiget ved  

 kontant betaling.
 Amtsligningsrådet havde til støtte for ansættelsen anført, at hverken  

 klageren eller vekselererfirmaet havde dokumenteret klagerens ejerforhold til  

 de omhandlede statsgældsbeviser fra lånearrangementets indgåelse og i dets  

 løbetid, og at arrangementet derfor ikke kunne godkendes i skattemæssig  

 henseende.
Klagerens advokat gjorde bl.a. gældende, at klageren havde været ejer af  

 de i sagen omhandlede statsgældsbeviser.
Hans køb var en realitet, og han  

 kunne når som helst afhente statsgældsbeviserne imod at betale gælden eller  

 stille anden sikkerhed.
Advokaten anførte endvidere, at forholdene i alle de klagesager, han havde  

 indbragt for Landsskatteretten vedrørende klienter, der havde indgået købe-  

 og lånearrangementer om statsgældsbeviser med det omhandlede vekselererfirma,  

 var fuldstændig ens.
Der havde således i alle arrangementerne været aftalt  

 ret for firmaet til rebelåning, men ikke til terminshandler.
En af disse  

 sager havde været behandlet på retsmøde, og i denne sag havde retten ved  

 kendelse af 12. april 1988 (1988-5-186) givet hans klient medhold.
Efter at  

 det i oktober 1988 havde vist sig, at sagen ikke af Skatteministeriet var  

 indbragt for domstolene påstod advokaten bl.a. og navnlig under henvisning  

 til denne afgørelse indkomstansættelsen nedsat med den påklagede forhøjelse.
 Landsskatteretten fandt efter det i sagen oplyste ikke grundlag for at  

 tilsidesætte klagerens arrangement, og den påklagede indkomstansættelse blev  

 derfor nedsat med 38.486 kr.
 LV 1987, E 5.3.2.
 (* 1) Afgørelsen er offentliggjort i Skat 1989, nr. 4, side 328.
