Nr BTB 1 Betænkning og indstilling fra Udvalget til Prøvelse af Valgene   

 Nr B 1 1997-98. 2. samling Afgivet af Udvalget til Prøvelse af Valgene Afgivet: 19980325 Indhold I.
Indledning 1. Udskrivelsen af valget.
2. Folketingets sammentræden.
Det foreløbige Udvalg til Prøvelse af  

 Valgene.
II.
Valget i Danmark 3. Lovgrundlaget og udvalgets materiale.
 4. Prøvelsen vedrørende valghandlingen, Indenrigsministeriets beregninger  

 og kandidaterne.
 5. Valghandlingen.
A.
Indenrigsministeriets redegørelse vedrørende valgbøgerne.
 1) Stemmesedlerne.
 2) Valgbøgerne.
 3) Fejl eller mangler ved valgbøgernes førelse.
 4) Lodtrækninger.
 5) De valgbøgerne tilførte bemærkninger.
 6) Ugyldige stemmer.
 7) Brevstemmer, der ikke er taget i betragtning.
B.
Valgklager m.m.
 1) Alex Stubbe, København Ø.
2) Ida Brunhilde de Waal, Hundested 3) Eva Graungaard og Karl Somogyi, Rødovre 4) Inger K.
Rasmussen, Lyngby 5) Henrik TimmMogensen, Rødovre 6) Henrik Pronk, Herlev 7) Valgbestyrelsen, Holstebrokredsen 8) Fremskridtspartiet, Nordjyllands Amt 9) Villy Erik Nielsen, Langå 10) Erling Agergaard, Taastrup 11) Mogens Glistrup, Virum 12) Hans Henrik Betak, Vanløse 13) Alf Hald Jørgensen, Dybvad 14) Thorleif Jackson, Jamaica 6. Indenrigsministeriets beregninger og opgørelser.
 7. De valgte kandidater.
III.
Valget i Grønland 8. Foreløbig opgørelse.
 9. Samlede stemmetal.
 10. Partiernes stemmetal.
 11. De valgte kandidaters stemmetal.
 12. Godkendelse på det foreløbige grundlag.
 13. Senere afgørelse om opretholdelse af godkendelsen.
IV.
Valget på Færøerne 14. Valgbogen m.v.
 15. Antal kandidatlister og samlet antal stemmer.
 16. Stemmetal for kandidatlisterne og for de valgte kandidater.
 17. Klage fra formanden for valgbestyrelsen på Færøerne.
18. Udvalgets bemærkninger V.
Udvalgets konklusion 19. Udvalgets indstillinger.
I.
Indledning 1. Valg til Folketinget blev udskrevet ved kongeligt åbent brev  

 af 19. februar 1998 til afholdelse onsdag den 11. marts 1998, idet det  

 dog, for så vidt angår valget på Færøerne og i Grønland, blev overladt til  

 henholdsvis Rigsombudsmanden på Færøerne og Rigsombudsmanden i Grønland at  

 bestemme dagen for valgets afholdelse.
 Den 11. marts 1998 blev imidlertid også fastsat som valgdag for Færøerne  

 og Grønland, således at denne dag blev fælles valgdag for hele riget.
 2. I henhold til grundlovens § 35 trådte det nyvalgte Folketing  

 sammen onsdag den 25. marts 1998, og Tinget nedsatte, som det er foreskrevet  

 i forretningsordenens § 1, stk. 2, et foreløbigt udvalg på 21  

 medlemmer til prøvelse af valgene med Erik Larsen (V) som formand og Klaus  

 Hækkerup (S) som næstformand.
 Udvalget har derefter i 2 møder gennemgået det modtagne materiale  

 vedrørende valgene.
II.
Valget i Danmark 3. Valget er foretaget efter reglerne i lov om valg til  

 Folketinget, jf. lovbekendtgørelse nr. 488 af 11. juni 1997.
 Udvalget har vedrørende valget i Danmark af de 175 mandater modtaget  

 følgende materiale:
 Indenrigsministeren har i henhold til valglovens § 86 fremsendt:
 1) De fra opstillingskredsenes valgbestyrelser modtagne kopier af  

 valgbøgerne, jf. lovens § 74, stk. 3.
 2) De i overensstemmelse med lovens §§ 7679 foretagne beregninger af kreds  

 og tillægsmandaternes fordeling.
3) Den i overensstemmelse med lovens § 76 og §§ 8082 foretagne opgørelse  

 af, hvilke kandidater der har opnået valg.
Opgørelsen blev fremsendt i form  

 af tabeller, der for hver stor og amtskreds og herunder for hvert parti  

 henholdsvis kandidater uden for partierne angiver de enkelte kandidaters  

 stemmetal (personlige stemmer og tillagte partistemmer) samt de valgte  

 kandidater for de partier, der har opnået mandater.
 4) Den i lovens §§ 84 og 85 beskrevne liste over stedfortrædere.
 4. Endvidere er fremsendt en redegørelse indeholdende de  

 bemærkninger og korrektioner, som den foretagne gennemgang af valgbøgerne har  

 givet ministeriet anledning til.
 Endelig fremsendtes en fortegnelse, hvor der for hvert parti stor eller  

 amtskredsene inden for hver landsdel er ordnet i rækkefølge efter størrelsen  

 af 1. urepræsenterede kvotient, og hvoraf tillige fremgår samtlige kvotienter  

 til bestemmelse af stedfortræderrækkefølgen i de tilfælde, der er nævnt i  

 lovens § 92, stk. 2 og 3.
 Den 25. marts 1998 har indenrigsministeren endvidere fremsendt 14 klager  

 og henvendelser vedrørende valget.
5. Valghandlingen Først behandles spørgsmålet om selve valghandlingen og forskellige  

 problemer i forbindelse hermed.
A.
Udvalget har som sædvanlig nøje gennemgået Indenrigsministeriets  

 redegørelse indeholdende de bemærkninger, som den foretagne gennemgang af  

 valgbøgerne har givet ministeriet anledning til.
1) De nærmere regler om stemmesedlernes indhold og udformning er i  

 henhold til folketingsvalglovens § 43, stk. 4, fastsat i  

 Indenrigsministeriets bekendtgørelse nr. 742 af 1. december 1989 om  

 stemmesedler til brug ved folketingsvalg.
Reglerne om stemmesedlerne er  

 således uændrede i forhold til de regler, der fandt anvendelse ved  

 folketingsvalget i 1994 (og 1990).
Kandidaternes navne skal som hovedregel opføres i een kolonne.
I tilfælde,  

 hvor der til valget er opstillet et så stort antal kandidater, at  

 stemmesedlen vil blive uforholdsmæssig lang, såfremt kandidaterne anføres i  

 een kolonne, kan valgbestyrelsen beslutte, at kandidaternes navne inden for  

 hvert partifelt skal opføres i to eller flere kolonner.
De to valgbestyrelser, der ved valget i 1994 (og 1990) fremstillede  

 stemmesedler med kandidaternes navne i to kolonner, har også gjort det ved  

 dette valg.
Det drejer sig om valgbestyrelserne for Fyns Amtskreds 9. kreds,  

 Fåborg, og Århus Amtskreds 5. kreds, Mariager.
Alle andre valgbestyrelser har  

 i overensstemmelse med hovedreglen fremstillet stemmesedler med kandidaternes  

 navne i een kolonne.
 Stemmesedlerne i de forskellige opstillingskredse har i øvrigt en ensartet  

 udformning (når bortses fra de 2 opstillingskredse, der har anvendt 2spaltede  

 stemmesedler).
 Vedrørende stemmesedlerne bemærker Indenrigsministeriet i øvrigt, at  

 feltet uden for partierne i 9 opstillingskredse er forsynet med overskriften  

 »Kandidat(er) uden for partierne« i stedet for »Uden for  

 partierne« som fastsat i § 7, stk. 1, i ovennævnte bekendtgørelse om  

 stemmesedler til brug ved folketingsvalg.
I Ribe Amtskreds 3. kreds, Ribe, er navnene på de fem kandidater for U.  

 Demokratisk Fornyelse anført med almindelige typer.
Navnene skulle have været  

 anført med halvfede typer, da alle kandidater er opstillet i kredsen, jf. §  

 6, stk. 2, i ovennævnte bekendtgørelse om stemmesedler til brug ved  

 folketingsvalg.
2) De nærmere regler om valgbøgernes indhold og udformning er i  

 henhold til folketingsvalglovens § 28, stk. 3, fastsat i  

 Indenrigsministeriets cirkulære nr. 177 af 26. september 1990 om valgbøger og  

 afstemningsbøger til brug ved folketingsvalg.
Cirkulæret indeholder en nøje  

 angivelse af de oplysninger, som valgbogen skal indeholde, mens cirkulæret  

 med hensyn til valgbogens udformning henviser til de fortrykte valgbøger, som  

 Indenrigsministeriet lader fremstille.
For så vidt angår foranstaltninger til  

 kontrol af fintællingen, henvises i cirkulæret ligeledes til de kontroller,  

 der fremgår af den fortrykte valgbog.
 Den fortrykte valgbog er uændret i forhold til den, der blev benyttet ved  

 folketingsvalget i 1994.
 Afstemningsbøgerne er ligeledes uændrede i forhold til de  

 afstemningsbøger, der blev benyttet ved folketingsvalget i 1994 (og 1990).
 Med hensyn til formkravene til valgbogens udformning oplyses, at  

 Indenrigsministeriet i ovennævnte cirkulæres § 8 har fastsat, at  

 valgbestyrelsen i stedet for den fortrykte valgbog kan anvende en edb eller  

 etbudskrevet valgbog under forudsætning af, at en sådan valgbog indeholder de  

 samme oplysninger og i samme form og rækkefølge som den fortrykte valgbog.  

 Under samme forudsætning kan udfyldelse af den fortrykte valgbogs skemaer  

 erstattes af indklæbede edb eller etbudskrevne skemaer.
Det oplyses, at der for 69 opstillingskredse er indsendt valgbøger, der er  

 fremstillet ved hjælp af et indkøbt edbprogram til udskrivelse af valgbog. 58  

 af disse opstillingskredse har benyttet et program udviklet af Kommunedata,  

 mens 11 har benyttet et program udviklet af firmaet PriceWaterhouse.
For 20  

 opstillingskredse (de 16 i Københavns Kommune og de 4 i Århus Kommune) er  

 indsendt valgbøger fremstillet ved hjælp af edbprogrammer udviklet af de  

 pågældende valgbestyrelser selv.
For 3 opstillingskredse er indsendt  

 valgbøger, hvor et eller flere af de fortrykte skemaer er erstattet af  

 indklæbede edbudskrevne skemaer.
3) Gennemgangen af valgbøgerne har givet Indenrigsministeriet anledning  

 til bemærkninger om forskellige fejl og mangler ved valgbøgernes  

 førelse.
Ministeriet oplyser, at alle fejl er berigtiget ved telefonisk  

 henvendelse til de pågældende valgbestyrelser, dog ikke fejl, der åbenbart er  

 sammentællingsfejl eller skrivefejl.
Fejl i forbindelse med fordeling af  

 partistemmer har Indenrigsministeriet ligeledes berigtiget uden henvendelse  

 til de pågældende valgbestyrelser.
 4) I folketingsvalglovens § 73, stk. 5, 3. pkt., er det fastsat, at  

 Indenrigsministeriet foretager lodtrækning i de tilfælde, hvor to  

 eller flere kandidater er lige berettiget til en partistemme.
Der var i alt 75 lodtrækningstilfælde fordelt på 54 valgbøger.
De  

 pågældende valgbøger er af Indenrigsministeriet berigtiget med lodtrækningens  

 resultat.
I intet tilfælde har lodtrækningens resultat haft betydning for  

 kandidatudvælgelsen.
 5) Ministeriet har vedrørende de valgbøgerne tilførte bemærkninger  

  vedrørende valgets forberedelse, afholdelse og opgørelse særligt henledt  

 opmærksomheden på følgende:
 Af valgbogen for Københavns Amtskreds 9. kreds, Rødovre, fremgår,  

 at en vælger mødte frem på et afstemningssted sammen med en ledsager, der  

 ønskede at medvirke ved vælgerens stemmeafgivning i stemmerummet.
 Sagen herom er oversendt til Folketinget med særskilt brev og omtalt under  

 5,B,3.
Af valgbogen for Frederiksborg Amtskreds 4. kreds, Frederiksværk,  

  fremgår, at en kvinde sammen med en mand i kørestol fik udleveret to  

 stemmesedler, og at begge derefter »går« ind i handicapboksen.
Ved  

 valgstyreres indgriben med tilbud om hjælp til mandens stemmeafgivning afslås  

 hjælp.
Kvinden har sat kryds på begge stemmesedler.
Mandens stemmeseddel  

 gives til valgstyreren, der tilbyder ny stemmeseddel, og at en tilforordnet  

 går med ind i boksen.
Alle tilbud bliver afvist, og kvinden beslutter, at  

 manden ikke skal stemme.
Stemmesedlen er henlagt blandt de ugyldige i  

 specielt omslag.
Af valgbogen for Fyns Amtskreds 3. kreds, Odense Syd, fremgår, at  

 et ægtepar på et nærmere angivet afstemningssted ønskede at afgive stemme  

 samtidig i samme stemmerum.
Dette blev afvist, idet manden ikke var blind  

 eller svagsynet.
Der blev tilbudt hjælp fra to valgtilforordnede.
Dette  

 ønskede hustruen ikke, hvorfor manden ikke afgav stemme.
Af valgbogen for Vestre Storkreds 2. Frederiksberg kreds, Slots,  

  fremgår, at en vælger uden valgkort, der henvendte sig på et  

 afstemningssted, allerede var afmærket i valglisten og hendes valgkort  

 afleveret.
Vælgeren nægtede allerede at have stemt, idet hun havde været på  

 arbejde hele dagen og ikke havde forladt arbejdspladsen.
Vælgeren havde  

 mistanke om, at en bestemt person havde misbrugt hendes valgkort.
Da  

 vælgerens forklaring forekom sandsynlig og hun underskrev en tro og  

 love-erklæring, besluttede valgstyrerformanden at lade hende stemme.
I valgbøgerne er nævnt yderligere 3 tilfælde, hvor en vælger, der mødte  

 frem for at afgive sin stemme, allerede var afmærket i valglisten og derfor  

 blev afvist.
Videre er nævnt 4 tilfælde, hvor en vælger havde fået udleveret  

 og derefter afgivet 2 stemmesedler; 1 tilfælde, hvor en vælger, der havde  

 afgivet en brevstemme, der var taget i betragtning, fik adgang til i strid  

 med folketingsvalglovens § 67 at afgive stemme på valgdagen, hvorfor  

 brevstemmen blev lagt til side og ikke kom i betragtning; 3 tilfælde, hvor  

 brevstemmer, der ikke opfyldte betingelserne for at komme i betragtning,  

 desuagtet er taget i betragtning.
Endelig er nævnt 8 tilfælde, hvor en vælger  

 har afgivet stemme på et andet afstemningssted end det, hvor den pågældende  

 var optaget på valglisten, men i intet tilfælde er der tillige afgivet stemme  

 på det afstemningssted, hvortil de pågældende hørte.
 6) Endvidere skal nævnes, at Indenrigsministeriet som vanligt har givet en  

 oversigt over de ugyldige stemmer.
Det fremgår heraf, at der er optalt 25.929 ugyldige stemmer, heraf 18.430  

 blanke og 7.499 andre ugyldige stemmer.
Det kan hertil føjes, at antallet af  

 blanke stemmer i 1988 var 18.222, i 1990 20.039 og i 1994 24.965, og at  

 antallet af andre ugyldige stemmer i 1988 var 5.300, i 1990 5.719 og i 1994  

 8.075.
7) Indenrigsministeriet har endelig givet en oversigt over   

 brevstemmer, der ikke er taget i betragtning.
Det fremgår heraf, at der  

 er optalt 1.701 rettidigt modtagne brevstemmer, der ikke er taget i  

 betragtning.
Ved 1994valget udgjorde antallet 1.816.
 Det skal bemærkes, at begrebet rettidigt modtagne brevstemmer, der ikke er  

 taget i betragtning, dækker over tilfælde, hvor forudsætningen for at kunne  

 afgive stemme ikke har været opfyldt, f.eks. fordi den pågældende er bosat i  

 udlandet og ikke optaget på en valgliste, eller fordi den pågældende efter  

 afgivelse af brevstemme og inden valgdagen er afgået ved døden.
B.
Som tidligere anført foreligger der 14 klager eller henvendelser  

 vedrørende valghandlingen.
 1) Med brev af 25. marts 1998 har Indenrigsministeriet fremsendt et brev  

 af 5. marts 1998 fra Alex Stubbe, København Ø., hvori han klager over, at  

 Knud Skovsø Petersen og Ove Bjerre gaardMadsen ikke er blevet godkendt som  

 kandidater til valget for Fremskridtspartiet i Østre Storkreds, og over, at  

 andre personer end de 2 nævnte er blevet godkendt som kandidater til valget  

 for Fremskridtspartiet i Østre Storkreds.
Københavns Kommune har oplyst, at Fremskridtspartiets hovedbestyrelse den  

 25. februar 1998 meddelte valgbestyrelsen i Københavns Kommune, at alene  

 hovedbestyrelsen ved landsformanden kunne godkende kandidater til  

 folketingsvalget på partiets vegne.
Den 4. marts 1998 blev det meddelt de  

 pågældende to personer, at de ikke var blevet godkendt som  

 folketingskandidater af Fremskridtspartiet og derfor ikke kunne opstilles til  

 folketingsvalget den 11. marts 1998.
 Indenrigsministeriet kan henholde sig til Københavns Kommunes udtalelse og  

 henviser i øvrigt til folketingsvalglovens § 37 og til punkt 6.4 i  

 Indenrigsministeriets vejledning af 19. februar 1998 om afholdelse af  

 folketingsvalg.
 2) Med brev af 25. marts 1998 har Indenrigsministeriet fremsendt et brev  

 fra Ida Brunhilde de Waal, Hundested, hvori hun klager over, at  

 folkeregistret i Hundested Kommune ikke i forbindelse med hendes flytning til  

 udlandet har meddelt hende, at hun skulle iagttage en særlig procedure for at  

 bevare valgretten.
Hundested Kommune har afgivet en udtalelse af 24. marts 1998 i anledning  

 af klagen.
Det fremgår bl.a. heraf, at folkeregistret i Hundested Kommune i  

 forbindelse med Ida Brunhilde de Waals udrejse til Sverige ikke vejledte om  

 reglerne for optagelse på valglisten, ligesom folkeregistret ikke udleverede  

 et ansøgningsskema om optagelse på valglisten.
Det fremgår endvidere, at en  

 ny medarbejder i folkeregistret ikke var bekendt med en sådan procedure  

 omkring optagelse på folketingsvalglisten af personer med midlertidigt ophold  

 i udlandet.
Indenrigsministeriet har supplerende oplyst, at det ifølge  

 folketingsvalglovens § 1 er en betingelse for valgret til Folketinget, at man  

 har fast bopæl i riget.
Ifølge § 2 anses fast bopæl i riget i visse nærmere  

 angivne tilfælde for at være bevaret uanset udlandsophold.
Vælgere, der er  

 omfattet af § 2, skal ifølge lovens § 16 efter anmodning optages på  

 valglisten i den kommune, hvor de sidst har været tilmeldt folkeregistret.  

 Anmodning skal indgives på en formular, der er godkendt af  

 indenrigsministeren.
Af lovens § 18, stk. 5, fremgår, at vælgere, der er  

 omfattet af § 2, skal optages på valglisten, hvis der er truffet afgørelse  

 herom senest 18.dagen før valgdagen.
Det følger af § 2, stk. 2, i Indenrigsministeriets cirkulære nr. 75 af 23.  

 juni 1988 om behandling m.v. af ansøgninger om optagelse på  

 folketingsvalglisten af personer, der har valgret uanset ophold i udlandet,  

 at »kommunalbestyrelsen skal sørge for, at vælgere, der anmelder  

 flytning til udlandet, får udleveret eller tilsendt et ansøgningsskema til  

 brug ved ansøgning om optagelse på valglisten af vælgere, der er omfattet af  

 lovens § 2, stk. 2.« 3) Med brev af 25. marts 1998 har Indenrigsministeriet fremsendt et brev  

 af 11. marts 1998 fra Eva Graungaard og Karl Somogyi, Rødovre, hvori de  

 klager over, at en borger blev nægtet at stemme på afstemningsstedet Rødovre  

 Skole i Rødovre ved folketingsvalget.
Klagerne oplyser, at klagen vedrører en psykisk handicappet person, som  

 blev nægtet adgang til at stemme med hjælp fra en af den handicappede udpeget  

 medhjælper.
Klagerne har forklaret, at de ledsagede den handicappede person  

 til afstemningsstedet den 11. marts 1998 med henblik på at kunne yde hjælp  

 ved stemmeafgivningen, samt at den handicappede person på afstemningsstedet  

 blev nægtet adgang til at stemme ved en efter eget valg udpeget medhjælper,  

 hvorefter klagerne og den handicappede person forlod afstemningsstedet.  

 Senere ledsagede klagerne den handicappede person tilbage til  

 afstemningsstedet, for at denne kunne afgive sin stemme ved hjælp af 2  

 valgstyrere eller tilforordnede vælgere, men at den handicappede person efter  

 igen at være blevet henvist til at afgive stemme ved hjælp af 2 valgstyrere  

 eller tilforordnede vælgere forlod afstemningsstedet uden at have afgivet sin  

 stemme.
Formanden for valgbestyrelsen i Rødovre Kommune har afgivet en udtalelse  

 af 19. marts 1998 med bilag i anledning af klagen.
Det fremgår heraf, at der  

 i afstemningsbogen for afstemningssted III, Rødovre Skole, er indført  

 følgende vedrørende det forhold, der er genstand for klagen:
»Vælger Erik Kurt Christiansen mødte frem 2 gange på valgstedet  

 sammen med Eva Graungaard, der ønskede (1 gang) at medvirke ved Erik Kurt  

 Christiansens afstemning i stemmeboksen.
Begrundelsen var, at Erik Kurt  

 Christiansen ikke kunne læse og ikke kender bogstaver.
Eva Graungaard  

 oplyste, at Erik Kurt Christiansen ikke var blind eller svagtseende.
Erik  

 Kurt Christiansen blev begge gange tilbudt, at to tilforordnede kunne  

 medvirke i stemmeboksen.
Det ønskede han ikke, og han har ikke afgivet stemme  

 ved valget.« Indenrigsministeriet kan henholde sig til udtalelsen fra formanden for  

 valgbestyrelsen i Rødovre Kommune, idet ministeriet henleder opmærksomheden  

 på, at folketingsvalglovens § 49 indeholder følgende bestemmelser om adgangen  

 til at yde hjælp til stemmeafgivningen på valgdagen:
 »§ 49. Vælgere, der på grund af manglende førlighed,  

 svagelighed eller lignende ikke kan bevæge sig ind i stemmelokalet eller  

 stemmerummet eller i øvrigt foretage stemmeafgivningen på den foreskrevne  

 måde, jf. § 48, kan forlange fornøden hjælp til stemmeafgivningen, jf. dog  

 stk. 3. Der kan herved ske de nødvendige lempelser i den foreskrevne  

 fremgangsmåde, herunder gives adgang til at foretage stemmeafgivning  

 umiddelbart uden for stemmelokalet.
Stk. 2. Hjælp til stemmeafgivning ydes af 2 valgstyrere eller  

 tilforordnede vælgere.
En blind eller svagsynet vælger kan dog forlange hjælp  

 af en person, der er udpeget af vælgeren selv.
Stk. 3. Hjælp til afkrydsning af stemmesedlen kan kun ydes,  

 såfremt vælgeren umiddelbart over for dem, der yder hjælp, utvetydigt kan  

 tilkendegive, på hvilket parti eller hvilken kandidat vælgeren ønsker at  

 stemme.« 4) Med brev af 25. marts 1998 har Indenrigsministeriet fremsendt et brev  

 af 8. marts 1998, hvor Inger K.
Rasmussen, Lyngby, klager over, at reglerne  

 for brevstemmeafgivning ikke blev overholdt på institutionen Borrebakken i  

 LyngbyTaarbæk Kommune.
Klageren har oplyst, at det blev bekendtgjort, at brevstemme kunne afgives  

 den 4. marts 1998 mellem klokken 11.15 og 12.30, at afstemningen foregik bag  

 et forhæng, hvor to stemmemodtagere var til stede, og at udfyldningen af  

 stemmesedlen efter forevisning af legitimation til stemmemodtagerne foregik  

 under overværelse af stemmemodtagerne, hvorefter stemmemodtagerne lagde  

 stemmesedlen i konvolutten.
Klageren finder derfor, at der ikke var tale om  

 hemmelig afstemning.
LyngbyTaarbæk Kommune har den 18. marts 1998 oplyst, at de to  

 tilforordnede vælgere, som forestod brevstemmeafgivningen på institutionen  

 Borrebakken, har oplyst, at der ikke har været indsigelser eller på anden  

 måde udtrykt utilfredshed under valghandlingens gennemførelse.
Kommunen har  

 samtidig tilkendegivet, at indretningen af stemmelokalet i det konkrete  

 tilfælde ikke har opfyldt kravene om stemmelokalers indretning, og at  

 kommunen vil indskærpe reglerne om stemmelokalets indretning over for  

 områdelederne og de tilforordnede vælgere.
 Indenrigsministeriet har ingen bemærkninger til kommunens udtalelse.
 5) Med brev af 25. marts 1998 har Indenrigsministeriet fremsendt et brev  

 af 11. marts 1998 fra Henrik TimmMogensen, Rødovre, hvori denne klager over,  

 at Pia Kjærsgaard efter stemmeafgivningen fremviste sin stemmeseddel, der  

 ikke var sammenfoldet.
 Indenrigsministeriet har i den anledning udtalt følgende:
 »I folketingsvalglovens § 48, stk. 3, er fastsat følgende bestemmelse  

 om, hvorledes vælgeren skal forholde sig, efter at stemmeafgivningen har  

 fundet sted:
»Stk. 3. Når stemmeafgivningen er foretaget, sammenfolder  

 vælgeren stemmesedlen, således at ingen kan se, hvordan der er stemt.  

 Derefter lægger vælgeren stemmesedlen i stemmekassen i overværelse af en  

 tilforordnet vælger.« Der er ikke i folketingsvalgloven fastsat regler om konsekvensen af, at en  

 vælger i strid med bestemmelsen i folketingsvalgloven fremviser sin  

 afkrydsede stemmeseddel for offentligheden.' 6) Med brev af 25. marts 1998 har Indenrigsministeriet fremsendt et brev  

 af 11. marts 1998, hvori Henrik Pronk, Herlev, har klaget over, at han blev  

 nægtet adgang til at hjælpe sin kone med at afgive stemme på Hjortespring  

 Skole i Herlev ved folketingsvalget.
Klageren oplyser, at han ønskede at hjælpe sin hustru, der lider af  

 Alzheimer, med stemmeafgivningen på afstemningsstedet ved på hustruens vegne  

 at give udtryk for, på hvilket parti eller hvilken kandidat hun ønskede at  

 stemme.
Klageren blev imidlertid nægtet adgang til at yde hustruen en sådan  

 hjælp, og hustruen blev endvidere nægtet adgang til at stemme under  

 henvisning til, at hun ikke selv kunne give udtryk for, på hvilket parti  

 eller hvilken kandidat hun ønskede at stemme.
 Herlev Kommunalbestyrelse har i anledning af klagen afgivet en udtalelse  

 af 24. marts 1998 med bilag, hvoraf fremgår, at kommunalbestyrelsen kan  

 henholde sig til udtalelse af 21. marts 1998 fra formanden for valgstyrerne  

 på Hjortespring Skole.
Af udtalelsen af 21. marts 1998 fra formanden for valgstyrerne på  

 Hjortespring Skole fremgår bl.a., at formanden for valgstyrerne gjorde  

 klageren opmærksom på folketingsvalglovens regler om hjælp til  

 stemmeafgivningen samt på, at to tilforordnede vælgere var til rådighed for  

 klagerens kone ved stemmeafgivningen.
Det fremgår endvidere, at klageren  

 fastholdt sit ønske om at hjælpe sin kone, og at klageren efter at formanden  

 for valgstyrerne igen havde henvist til folketingsvalglovens regler om hjælp  

 til stemmeafgivningen forlod valgstedet sammen med sin kone.
Forinden havde  

 formanden for valgstyrerne inddraget Henrik og AnneMari Pronks stemmesedler  

 for at undgå, at stemmesedlerne blev medtaget fra valgstedet.
 Indenrigsministeriet har kunnet henholde sig til udtalelsen fra formanden  

 for valgstyrerne på Hjortespring Skole og har i den forbindelse henledt  

 opmærksomheden på bestemmelserne i folketingsvalglovens § 49 om adgangen til  

 at yde hjælp til stemmeafgivning på valgdagen.
7) Med brev af 25. marts 1998 har Indenrigsministeriet fremsendt et brev  

 af 13. marts 1998 fra Holstebro Kommune.
Det oplyses i brevet, at  

 valgbestyrelsen i Ringkøbing Amtskreds 2. kreds, Holstebro, under  

 fintællingen af det netop afholdte folketingsvalg havde en principiel  

 drøftelse af, hvorledes en stemmeseddel skulle bedømmes.
 Ud for V var der afsat et tydeligt kryds, men under F kan ses en tynd  

 blyantsstreg.
 Indenrigsministeriet har oplyst, at den foreliggende stemmeseddel er  

 karakteriseret ved, at den ud over et tydeligt kryds er forsynet med en svag  

 blyantsstreg, som med overvejende sandsynlighed kan henføres til, at det  

 benyttede skriveredskab utilsigtet er kommet i berøring med stemmesedlen i  

 forbindelse med afkrydsningen af stemmesedlen eller ved stemmesedlens  

 sammenfoldning.
 Dette forhold må efter Indenrigsministeriets opfattelse sidestilles med  

 afsmitning eller lignende fra det benyttede skriveredskab og kan ikke  

 betragtes som påskrift.
 Der er således efter Indenrigsministeriets opfattelse ikke grundlag for at  

 anse den pågældende stemmeseddel for ugyldig.
 8) Med brev af 25. marts 1998 har Indenrigsministeriet fremsendt et brev  

 fra Fremskridtspartiet i Nordjyllands Amt, hvori der anmodes om en fornyet  

 fintælling af de stemmer, der er afgivet på Fremskridtspartiet i Nordjyllands  

 Amt.
 Som begrundelse for ønsket om eventuel fornyet fintælling har Erik  

 Østergaard henvist til, at forskellen i de personlige stemmetal for de to  

 ikke valgte kandidater for Fremskridtspartiet i Nordjyllands Amtskreds, der  

 blev 1. henholdsvis 2. stedfortræder, kun udgør to. 1. stedfortræder fik  

 således 53 personlige stemmer, mens 2. stedfortræder fik 51. En enkelt  

 fejltælling kan således have medført en ændring i stedfortræderrækkefølgen.
 Indenrigsministeriet har supplerende oplyst, at den endelige opgørelse af  

 stemmetallene for de ikke valgte kandidater for Fremskridtpartiet i  

 Nordjyllands Amtskreds har vist, at Christian Jensen, der opnåede i alt 59  

 stemmer, heraf 57 personlige stemmer, blev 1. stedfortæder, mens Per Larsen,  

 der opnåede i alt 56 stemmer, heraf 54 personlige stemmer, blev 2.  

 stedfortræder.
 9) Med brev af 25. marts 1998 har Indenrigsministeriet fremsendt et brev  

 af 13. marts 1998 fra Villy Erik Nielsen, Langå, hvori denne klager over en  

 udtalelse fra formanden for valgstyrerne ved afstemningssted 2, Stevnstrup, i  

 Langå Kommune i Århus Amtskreds.
 Klageren oplyser, at han i mange år har været tilforordnet vælger i Langå  

 Kommune, og at han ved folketingsvalget den 11. marts 1998 fungerede som  

 tilforordnet vælger ved afstemningssted 2, Stevnstrup, i Langå Kommune.  

 Klageren har endvidere oplyst, at formanden for valgstyrerne i forbindelse  

 med dennes orientering af de valgtilforordnede om valghandlingens forløb og  

 fordelingen af opgaverne på valgdagen fremsatte følgende udtalelse:
»Vi afløser hinanden, undtagen Villy, han er for langsom, og han kan  

 ikke se.« Klageren oplyser, at han finder, at en klage er berettiget, når han på  

 offentligt sted og i andres påhør afskæres fra at tage del i visse af de  

 opgaver, der varetages af de tilforordnede vælgere.
Endelig oplyser klageren,  

 at han blev uarbejdsdygtig i 1979 efter en ulykke på sit arbejde, og at han  

 som følge heraf er handicappet i bevægelsesapparatet.
 Langå Kommune har den 24. marts 1998 oplyst, at kommunen kan henholde sig  

 til en udtalelse fra formanden for valgstyrerne på det pågældende  

 afstemningssted om, at denne ingen erindring har om, at en sådan udtalelse  

 skulle være faldet, og at klageren ikke har været bortvist fra valgbogen.
 Indenrigsministeriet har ikke bemærkninger til kommunens udtalelse.
10) Indenrigsministeriet har ved brev af 25. marts 1998 fremsendt et brev  

 af 18. marts 1998 fra Erling Agergaard, Taastrup, hvori denne klager over  

 afviklingen af folketingsvalget den 11. marts 1998 på Selsmoseskolen i  

 HøjeTaastrup Kommune.
Klagen vedrører dels det forhold, at afstemningen på  

 Selsmoseskolen i HøjeTaastrup Kommune først blev påbegyndt kl. 9.02, dels det  

 forhold, at der i umiddelbar tilknytning til indgangen til afstemningsstedet  

 var opstillet store valgplakater.
Klageren oplyser, at han den 11. marts 1998 kl. 9.08 rettede henvendelse  

 til formanden for valgstyrerne på Selsmoseskolen for at klage over  

 opstillingen af valgplakater på afstemningsstedet.
Han oplyser endvidere, at  

 formanden for valgstyrerne efter at klageren sammen med denne havde  

 besigtiget de pågældende valgplakater over for klageren tilkendegav, at der  

 ikke var grundlag for klagen, da de pågældende valgplakater ikke spærrede for  

 adgangen til afstemningslokalet.
 HøjeTaastrup Kommune har i anledning af klagen afgivet en udtalelse af 24.  

 marts 1998. Det fremgår bl.a. heraf, at såvel formanden for valgstyrerne som  

 valgsekretæren har oplyst, at valghandlingen startede kl. 9.00 præcist, idet  

 det nøjagtige tidspunkt blev konstateret pr. telefon.
 Indenrigsministeriet har endvidere udtalt, at Høje-Taastrup Kommunes  

 udtalelse vedrørende valghandlingens påbegyndelse ikke giver  

 Indenrigsministeriet anledning til bemærkninger.
 For så vidt angår opstillingen af valgplakater, har Indenrigsministeriet  

 bemærket, at valgstyrerne efter folketingsvalglovens § 50 skal påse, at  

 vælgerne ikke udsættes for valgagitation i stemmelokalerne eller andre steder  

 i umiddelbar tilknytning hertil.
 Efter Indenrigsministeriets opfattelse vil det normalt ikke være i  

 overensstemmelse med folketingsvalglovens § 50 at opstille eller ophænge  

 valgplakater nær ved indgangen til den bygning, hvor valget afholdes,  

 medmindre opstillingen eller ophængningen rent faktisk uanset nærhed til  

 indgangen til bygningen med valglokalerne sker på eller ud til offentlig gade  

 eller vej.
Af kortet over Selsmoseskolen, som er vedlagt HøjeTaastrup Kommunes  

 udtalelse, fremgår, at den nærmeste valgplakat er opstillet inden for skolens  

 areal.
Opstillingen er således ikke sket på eller ud til offentlig gade eller  

 vej.
På det foreliggende grundlag er det Indenrigsministeriet opfattelse, at  

 opstillingen ikke er i overensstemmelse med folketingsvalglovens § 50.
11) Udvalget til Prøvelse af Valgene har den 13. marts modtaget kopi af en  

 af Mogens Glistrup, Virum, indgivet politianmeldelse til politimesteren i  

 Tårnby.
I anmeldelsen anmodes politimesteren i Tårnby om at rejse tiltale i  

 anledning af, at ca. 40 valgplakater, som på Mogens Glistrups foranledning  

 var ophængt i Tårnby og Dragør Kommuner, er bortkommet.
I politianmeldelsen anfører Mogens Glistrup, at »i Tårnby politikreds  

 (Tårnby og Dragør Kommuner) skete min ophængning 8. marts.
Da vi kom ud i  

 området 10. marts, var alle de for mig ophængte plakater i begge kommuner  

 forsvundet sporløst.« Det fremgår endvidere af anmeldelsen, at der  

 efterfølgende blev rettet henvendelse til Tårnby Kommune, hvor det blev  

 oplyst, at kommunen har indført en ordning, hvorefter alene de politiske  

 partier kan ophænge plakater.
Kommunen havde derfor nedtaget de plakater, der  

 var ophængt for Mogens Glistrup, uden at dette blev meddelt denne.
 Indenrigsministeriet har på baggrund af politianmeldelsen og under  

 henvisning til den almindelige forvaltningsretlige lighedsgrundsætning  

 anmodet de to kommuner om en redegørelse for kommunernes praksis vedrørende  

 adgangen for politiske partier og kandidater uden for partierne til at  

 ophænge valgplakater i kommunen.
Hverken Dragør Kommunes redegørelse for kommunens praksis vedrørende  

 ophængning af valgplakater i kommunen eller Dragør Kommunes redegørelse for  

 denne kommunes praksis, herunder omstændighederne i forbindelse med  

 nedtagning af ca. 20 valgplakater, som var opsat på Mogens Glistrups  

 foranledning, har givet Indenrigsministeriet anledning til bemærkninger.
Det  

 er i den forbindelse oplyst, at omstændighederne omkring nedtagelsen af de  

 pågældende valgplakater i Tårnby Kommune er genstand for behandling ved  

 politiet i Tårnby.
 12) Indenrigsministeriet har med brev af 25. marts 1998 fremsendt en klage  

 fra Hans Henrik Betak, Åløkkevej 34, st.th., 2720 Vanløse, hvori denne klager  

 over, at han ved fremmøde på afstemningsstedet den 11. marts 1998 fik oplyst,  

 at han havde afgivet brevstemme, hvilket imidlertid beroede på en  

 afkrydsningsfejl i valglisten.
Københavns Kommune har i brev af 25. marts 1998 anført, at et medlem af  

 valgstyrelsen i forbindelse med Hans Henrik Betaks fremmøde på  

 afstemningsstedet konstaterede, at der var sket en afkrydsningsfejl i  

 valglisten, da det i stedet var Hans Henrik Betaks hustru, der havde afgivet  

 brevstemme.
Fejlen blev rettet, og Hans Henrik Betak fik herefter adgang til  

 at afgive stemme.
Bestemmelserne i valglovens §§ 47, 53 og 67 indebærer som udgangspunkt, at  

 en valglistefører ikke kan udlevere en stemmeseddel til en vælger, hvis navn  

 er afmærket i valglisten.
I det omfang denne afmærkning imidlertid beror på  

 en fejltagelse, kan fejlen normalt som i det foreliggende tilfælde berigtiges  

 på stedet, og vælgeren kan herefter få adgang til at afgive stemme.
Det  

 bemærkes, at kontrollen af, hvorvidt afmærkningen i valglisten er korrekt,  

 foretages ved at fremtage det valgkort henholdsvis den brevstemme, der har  

 givet anledning til afmærkning i valglisten.
 13) Den 25. marts 1998 har Indenrigsministeriet fremsendt et brev af 23.  

 marts 1998 fra Sæby Kommune bilagt et brev af 17. marts 1998 fra Alf Hald  

 Jørgensen, Bogfinkevej 2, 9352 Dybvad, hvori Alf Hald Jørgensen klager over,  

 at der ved stemmeoptællingen i Nordjyllands Amtskreds, 2. opstillingskreds,  

 3. afstemningsområde, Dybvad, var inviteret flere udefrakommende til at  

 hjælpe med optællingen.
Klageren har oplyst, at da han forelagde valgformanden, S.P.
Bock,  

 ulovligheden i dette, svarede denne, at det stod der ikke noget om nogen  

 steder.
Sæby Kommune har ved brev af 25. marts 1998 i anledning af klagen oplyst,  

 at det i forbindelse med afholdelse af valg har været praksis, at man under  

 optællingen af stemmesedler på de mindre afstemningsområder har haft andre,  

 bl.a. kommunalt ansatte, til at deltage.
Sæby Kommune har endvidere oplyst,  

 at en tidligere tilforordnet vælger ved folketingsvalget den 11. marts 1998  

 har deltaget i optællingen af stemmesedler ved Dybvad afstemningsområde, at  

 den pågældende gennem mange år har været tilforordnet, og at den pågældende  

 ved dette valg har været udpeget som stemmemodtager i forbindelse med  

 brevstemmeafgivning på plejehjem samt i vælgernes hjem.
Indenrigsministeriet  

 har i denne anledning udtalt, at i henhold til § 68, stk. 1, i  

 folketingsvalgloven, foretager valgstyrerne og de tilforordnede vælgere  

 stemmeoptællingen på afstemningsstedet, når afstemningen er afsluttet.
Der er  

 imidlertid ikke noget til hinder for, at kommunalt ansat personale medvirker  

 ved stemmeoptællingen.
Det er derimod forudsat i valglovgivningen, at  

 borgernes deltagelse i stemmeoptællingen m.v. sker derved, at de på forhånd  

 udpeges som tilforordnede vælgere.
 14) Fra Udenrigsministeriet er modtaget kopi af en indberetning fra  

 ambassaden i Caracas vedrørende en klage fra Thorleif Jackson, Jamaica, hvori  

 denne klager over, at han ikke fik mulighed for at afgive stemme til  

 folketingsvalget som følge af, at Generalkonsulatet ikke i tide fra de danske  

 myndigheder havde modtaget de nødvendige instrukser og det nødvendige  

 materiale til brug ved brevstemmeafgivningen.
 Ambassaden har oplyst, at den pågældende vælger henvendte sig på  

 Generalkonsulatet den 10. marts 1998, og at brevstemme ikke kunne afgives,  

 idet stemmen ikke kunne nå at komme frem til Danmark inden afstemningens  

 begyndelse.
 Indenrigsministeriet kan henholde sig til ambassadens udtalelse.
6. Indenrigsministeriets beregninger og opgørelser Det andet spørgsmål, udvalget skal behandle, er som nævnt under punkt 4  

 spørgsmålet om godkendelse af de af Indenrigsministeriet foretagne opgørelser  

 og beregninger.
 Disse har ikke givet udvalget anledning til bemærkninger.
Det fremgår af den af Indenrigsministeriet foretagne opgørelse, at der ved  

 valget er afgivet i alt 3.431.926 stemmer, heraf som nævnt 18.430 blanke og  

 7.499 andre ugyldige stemmer.
Stemmeprocenten har været 85,95.
7. De valgte kandidater Det tredje spørgsmål, udvalget skal behandle, er som nævnt under punkt 4  

 spørgsmålet om godkendelse af de 175 kandidater, der har opnået valg.
 Efter det for udvalget oplyste er der ikke forhold, der kan begrunde, at  

 valgte kandidater ikke skulle være valgbare til Folketinget, jf. grundlovens  

 § 30.
III.
Valget i Grønland 8. Den 23. marts 1998 har indenrigsministeren fremsendt en fra  

 Rigsombudsmanden i Grønland modtaget kopi af den foreløbige valgbog om  

 folketingsvalget i Grønland den 11. marts 1998.
 9. Det fremgår af denne opgørelse, at der har været 4 partier og 2  

 kandidater, der er opstillet i kandidatforbund uden for partierne.  

 Stemmeprocenten var 64,2, idet der er afgivet i alt 24.305  

 stemmer, heraf 23.793 gyldige, 142 blanke og 370 andre ugyldige stemmer.
10. Af de gyldige stemmer er 8.648 afgivet på Siumut, 8.569 på  

 Atassut, 5.138 på Inuit Ataqatigiit og 101 på Akulliit Partiiat.
Siumut og  

 Atassut har således fået valgt hver en kandidat.
11. Af Atassuts 8.569 stemmer har Ellen Kristensen fået 4.011  

 stemmer.
Af de 8.648 stemmer, der var afgivet på Siumut, har HansPavia Rosing  

 opnået de 3.655.
 Ellen Kristensen og HansPavia Rosing må herefter anses for valgt.
 12. Der er ikke over for udvalget rejst tvivl om de to kandidaters  

 valgbarhed, og udvalget benytter derfor bestemmelsen i § 1, stk. 6, i  

 Folketingets forretningsorden, hvorefter det vedrørende medlemmer valgt i  

 Grønland kan gøres indstilling til Tinget om  godkendelse på grundlag af  

 den foreløbige opgørelse.
 13. Når det endelige valgmateriale til sin tid foreligger, må  

 Folketinget som sædvanlig træffe afgørelse om, hvorvidt godkendelsen kan  

 opretholdes.
IV.
Valget på Færøerne 14. Den 25. marts 1998 har indenrigsministeren fremsendt valgbog  

 vedrørende det på Færøerne den 11. marts 1998 stedfundne valg til Folketinget  

 med tilhørende fortegnelse over opstillede partier og kandidater, edbudskrift  

 af optællingsskemaer samt oversigt over vælgertallet fordelt på valgsteder.  

 Endvidere var vedlagt kopi af de af valgbestyrelsen tilvejebragte  

 stemmesedler.
15. Det fremgår af materialet, at der har deltaget 5 partier.
Der  

 blev ved valget afgivet i alt 20.696 stemmer.
Antallet af ugyldige, blanke og  

 andre ugyldige stemmer var 146.
 16. Det parti, der opnåede det største antal stemmer, nemlig  

 5.569, var Folkeflokken, og af dette partis kandidater fik Oli Breckmann  

 flest personlige stemmer, nemlig 3.980.
 Det Færøske Socialdemokrati fik det næststørste antal stemmer, nemlig  

 4.689, og af dette partis kandidater fik Joannes Eidesgaard flest personlige  

 stemmer, nemlig 1.903.
 De øvrige partier opnåede følgende stemmetal:
 17. Fra Rigsombudsmanden på Færøerne er modtaget et brev af 9.  

 marts 1998 fra Olaf a Stongunum, der er formand for valgbestyrelsen på  

 Færøerne, hvori denne klager over, at en vælger, der ønskede at afgive  

 brevstemme til folketingsvalget, blev afvist i forbindelse med en henvendelse  

 herom søndag den 8. marts 1998 på politistationen i Thorshavn.
Det fremgår af sagen, at der er tale om en vælger, som er sømand, og som i  

 løbet af den pågældende weekend havde fået hyre på et skib, hvorpå han skulle  

 mønstre i København mandag den 9. marts 1998. Han rettede derfor henvendelse  

 til politistationen i Thorshavn søndag den 8. marts med anmodning om  

 afgivning af brevstemme.
Denne anmodning blev afvist på politistationen.
Også  

 landfogden, som der efterfølgende blev rettet henvendelse til, nægtede at  

 medvirke til afgivelse af brevstemme søndag den 8. marts.
Rigsombudsmanden  

 har anført, at en politistation ikke er synonym med landfogden, og at  

 landfogden alene er forpligtet til at behandle henvendelser inden for den  

 normale åbningstid.
Klageren har anført, at der efter hans opfattelse ikke i  

 loven om folketingsvalg på Færøerne er hjemmel til at begrænse adgangen til  

 at brevstemme til normal åbningstid.
Indenrigsministeriet kan henholde sig til Rigsombudsmandens udtalelse om  

 sagen, idet ministeriet kan tiltræde, at en myndighed, der er pålagt opgaven  

 som brevstemmemodtager, normalt alene vil have pligt til at være til rådighed  

 herfor inden for myndighedens normale åbningstid.
Hvad der skal forstås ved  

 en myndigheds normale åbningstid, vil i øvrigt kunne bero på lokale sædvaner  

 og traditioner.
 18. Valgbestyrelsen har tilstillet de valgte kandidater, Oli  

 Breckmann og Joannes Eidesgaard valgbreve.
 Udvalget til Prøvelse af Valgene har ingen bemærkninger vedrørende  

 valghandlingen eller opgørelsen af valget, og der er heller ikke over for  

 udvalget rejst tvivl om de to nævnte kandidaters valgbarhed.
V.
Udvalgets konklusion I det foregående har udvalget fremdraget en række enkeltspørgsmål, og det  

 er også anført, at der i visse tilfælde er forekommet fejl og mangler.
 Udvalget finder imidlertid anledning til at udtale, at ingen har været af  

 en sådan karakter, at de må antages at have kunnet influere på valgets  

 gyldighed eller dets resultat.
19. Der afgives herefter følgende Indstillinger A.
Vedrørende valget i Danmark Af udvalget:
 1) Folketinget godkender det i Danmark den 11. marts 1998 afholdte valg af  

 medlemmer til Folketinget (valghandlingen), de af Indenrigsministeriet den  

 25. marts fremsendte beregninger og opgørelse af dette valg og de på den  

 omdelte valgkredsfortegnelse opførte 175 kandidater som valgte fra og med den  

 11. marts 1998.
B.
Vedrørende valget i Grønland Af udvalget:
 2) Folketinget godkender i henhold til forretningsordenens § 1, stk. 6, på  

 grundlag af den af Rigsombudsmanden i Grønland fremsendte valgbog om  

 folketingsvalget i Grønland den 11. marts 1998 de 2 på den omdelte  

 valgkredsfortegnelse opførte kandidater som valgte fra og med den 11. marts  

 1998.
C.
Vedrørende valget på Færøerne Af udvalget:
 3) Folketinget godkender det på Færøerne den 11. marts 1998 afholdte valg  

 af 2 medlemmer til Folketinget (valghandlingen), den af valgbestyrelsen  

 foretagne opgørelse og beregning over dette valg og de på den omdelte  

 valgkredsfortegnelse opførte 2 kandidater som valgte fra og med den 11. marts  

 1998.
