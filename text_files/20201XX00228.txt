Skriftlig fremsættelse (18. november 2020) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om social pension og lov om afgift af bidraget til Arbejdsmarkedets Erhvervssikring og af arbejdsulykkeserstatninger m.v. (Regulering af folkepensionsalderen og ændring af revisionsbestemmelse og konsekvensændring af arbejdsskadeafgiften) (Lovforslag nr.
L 105) Efter lov om social pension skal beskæftigelsesministeren i 2020 fremsætte lovforslag om regulering af folkepensionsalderen.
Det foreslås derfor, at folkepensionsalderen i overensstemmelse med lovens reguleringsprincipper fastsættes til 69 år for alle der er født efter den 31. december 1966, det vil sige for alle personer, der fylder 68 år i 2035 eller senere.
Samtidig foreslås det, at lovens revisionsbestemmelse ændres således, at næste lovforslag om regulering af folkepensionsalderen skal fremsættes i 2025.
De gældende bestemmelser i lov om social pension om regulering af folkepensionsalderen blev indført som et led i udmøntningen af den politiske aftale af 20. juni 2006 om en velfærdsreform.
Reguleringen af folkepensionsalderen bidrager til at sikre finansieringen af det danske velfærdssamfund mange år fremover, herunder de større udgifter til sundhed og pleje, når der bliver flere ældre.
Reguleringen af folkepensionsalderen skønnes samlet set at medføre positive strukturelle virkninger for erhvervslivet m.v.
Det er allerede indregnet i vurderingen af de offentlige finansers holdbarhed, at folkepensionsalderen vil blive reguleret i overensstemmelse med de aftalte principper.
Det vil indebære et betydeligt finansieringsunderskud, hvis forslaget ikke gennemføres.
Det skønnes, at levetidsindekseringen af pensionsalderen bidrager til en styrkelse af den finanspolitiske holdbarhed med størrelsesorden 52 mia. kr. (2020-niveau).
Forhøjelse af folkepensionsalderen fra 68 til 69 år med virkning fra 2035 skønnes at medføre en samlet merudgift på ca. 205 mio. kr. årligt på arbejdsskadeområdet, inklusiv arbejdsskadeafgift og arbejdsmiljøbidrag.
I året for lovens ikrafttræden (2020) er merudgiften 1,46 mia. kr. for skadesårgangene 2004-2020. Forslaget vil medfører administrationsomkostninger hos Arbejdsmarkedets Erhvervssikring og i forsikringsselskaberne m.fl.
 Det foreslås, at lovforslaget træder i kraft den 31. december 2020.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
