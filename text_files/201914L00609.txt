Betænkning afgivet af Beskæftigelsesudvalget den 25. marts 2020 Betænkning over Forslag til lov om ændring af lov om arbejdsløshedsforsikring m.v.
(Perioder, der ses bort fra ved forbrug af dagpenge m.v.) [af beskæftigelsesministeren (Peter Hummelgaard)]:
1. Ændringsforslag Beskæftigelsesministeren har stillet 2 ændringsforslag til lovforslaget.
2. Dispensation fra Folketingets forretningsorden Udvalget indstiller, at der dispenseres fra bestemmelsen i Folketingets forretningsordens § 13, stk. 1, om, at der skal gå 30 dage fra lovforslagets fremsættelse, til det kan vedtages ved 3. behandling.
 Udvalget indstiller, at der dispenseres fra betemmelsen i Folketingets forretningsordens § 8 a, stk. 2, om, at der skal gå 2 dage fra offentliggørelsen af betænkningen, til lovforslaget kommer til 2. behandling, og fra bestemmelsen i § 13, stk. 1, således at 3. behandling kan finde sted tidligere end 2 dage efter 2. behandling.
3. Indstillinger Udvalget indstiller lovforslaget til vedtagelse med de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
4. Politiske bemærkninger Venstre, Dansk Folkeparti, Det Konservative Folkeparti og Liberal Alliance Venstres, Dansk Folkepartis, Det Konservative Folkepartis og Liberal Alliances medlemmer af udvalget støtter varmt op om lovforslaget og initiativerne for mennesker, som er  og i den kommende tid kommer  på dagpenge.
For det er svært at finde job i denne tid, når mange virksomheder er pressede, og når der på den korte bane ikke er udsigt til, at danske virksomheder ansætter nye medarbejdere.
Vi skal hjælpe ledige dagpengemodtagere trygt igennem krisen.
Partierne er derfor især positive over for den pause af dagpengeancienniteten i op til 3 måneder, som forslaget indeholder, og at det også gælder mennesker, som bruger supplerende dagpenge, herunder de selvstændige.
 Partierne støtter også suspenderingen af G-dage ved arbejdsfordeling og hjemsendelser indtil den 31. maj 2020, men så gerne, at suspenderingen var generel, da det vil kunne give en hjælpende hånd til de virksomheder, der ikke finder de eksisterende midlertidige ordninger aktuelle, og som også kæmper for at komme igennem coronakrisen.
Venstre Venstres medlemmer af udvalget vil gerne tilkendegive, at V vil holde regeringen fast på »Aftale om COVID-19-initiativer« af den 19. marts 2020 og ikke mindst den aftalte formulering i aftalen: »Parterne er enige om at tage alle nødvendige skridt for at bringe danske virksomheder og arbejdspladser bedst muligt gennem COVID-19-epidemien og er villige til om nødvendigt at prioritere et trecifret milliardbeløb til eventuelle yderligere initiativer«.
V er klar til at tage flere nye initiativer end dem, vi allerede har aftalt, der kan være med til at sikre, at vi kommer godt igennem krisen.
 For V er det afgørende, at vi som samfund reagerer så hurtigt og effektivt som muligt for at begrænse de økonomiske konsekvenser af coronakrisen.
Enhedslisten Coronakrisen har en ekstra voldsom konsekvens for de arbejdsløse, som har sværest ved at finde et job.
De er nu kommet endnu længere bag i køen og må sandsynligvis se langt efter jobåbninger i lang tid fremover.
 Derfor er det vigtigt, at vi træder til nu med hjælp, og EL støtter lovforslaget, fordi det hjælper arbejdsløse på flere måder, og det glæder EL, at Folketinget er samlet bag tiltagene, for det er normalt ikke tilfældet, når det gælder hjælp til arbejdsløse.
 Forlængelsen af dagpengeperioden med 3 måneder er meget vigtig, både fordi de arbejdsløse umuligt kan finde job lige nu og derfor vil blive straffet urimeligt, hvis de mister retten til dagpenge, og også fordi hver tredje af dem, der falder ud af dagpengesystemet, ender med at stå helt uden forsørgelse på grund af kontanthjælpssystemets modregningsregler om ægtefælleafhængighed, formue og pension.
Det er også vigtigt, at der kommer 3 måneders pause på anciennitet for dagpenge og supplerende dagpenge.
Det vil sikre, at coronakrisen ikke yderligere belaster de lønmodtagere, der i forvejen har mest brug for vores dagpengesystem, fordi deres ansættelser er korte eller midlertidige, eller fordi de sendes på yderligere nedsat tid under krisen.
 Forslagene peger på nogle generelle svagheder ved vores dagpengesystem, som vi ser frem til at arbejde videre med i en kommende periode.
5. Ændringsforslag med bemærkninger Ændringsforslag Til titlen Af beskæftigelsesministeren, tiltrådt af udvalget:
 1) Efter »lov om arbejdsløshedsforsikring m.v.« indsættes: »og lov om arbejdsgiveres og lønmodtageres retsstilling ved lønkompensation af virksomheder i forbindelse med covid-19«.
[Titlen omfatter også ændring af lov om arbejdsgiveres og lønmodtageres retsstilling ved lønkompensation] Ny paragraf 2) Efter § 1 indsættes:
»§ 01 I lov nr. 264 af 24. marts 2020 om arbejdsgiveres og lønmodtageres retsstilling ved lønkompensation af virksomheder i forbindelse med covid-19 foretages følgende ændring:
1. Overalt i loven udgår »nr. 108 afgjort den 17. marts 2020«.« [Nummer og dato på aktstykke om lønkompensationsordningen udgår] Bemærkninger Til nr. 1 Med forslaget ændres lovforslagets titel således, at den nu også omfatter lov nr. 264 af 24. marts 2020 om arbejdsgiveres og lønmodtageres retsstilling ved lønkompensation af virksomheder i forbindelse med covid-19.
Til nr. 2 Idet der udstedes et nyt og opdateret aktstykke om etablering af en midlertidig lønkompensationsordning, er det nødvendigt at ændre henvisningen hertil i lov nr. 264 af 24. marts 2020 om arbejdsgiveres og lønmodtageres retsstilling ved lønkompensation af virksomheder i forbindelse med covid-19, således at loven henviser til det til enhver tid gældende aktstykke om etablering af en midlertidig lønkompensationsordning.
 Med forslaget udgår henvisningen overalt i loven til aktstykkets nummer og dato.
 Lovændringen træder i kraft dagen efter bekendtgørelsen i Lovtidende, jf. lovforslagets § 2.
6. Udvalgsarbejdet Lovforslaget blev fremsat den 24. marts 2020 og var til 1. behandling samme dag.
Lovforslaget blev efter 1. behandling henvist til behandling i Beskæftigelsesudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 1 møde.
Høring Et udkast til lovforslaget er ikke forinden fremsættelsen sendt i høring.
Under hensyn til at lovforslaget hastebehandles, er lovforslaget heller ikke sendt i høring samtidig med fremsættelsen.
Bilag Under udvalgsarbejdet er der omdelt 3 bilag på lovforslaget.
Spørgsmål Udvalget har under udvalgsarbejdet stillet 7 spørgsmål til beskæftigelsesministeren til skriftlig besvarelse, som ministeren har besvaret med undtagelse af spørgsmål 7, som forventes besvaret inden 2. behandling.
Bjørn Brandenborg (S) Bjarne Laustsen (S) Jan Johansen (S) Jens Joel (S) Jeppe Bruus (S) Kasper Sand Kjær (S) fmd.
Leif Lahn Jensen (S) Lennart Damsbo-Andersen (S) Samira Nawa (RV) Kathrine Olldag (RV) Karsten Hønge (SF) Halime Oguz (SF) Jette Gottlieb (EL) Victoria Velasquez (EL) Christian Juhl (EL) Torsten Gejl (ALT) Hans Andersen (V) Anne Honoré Østergaard (V) Carsten Kissmeyer (V) Morten Dahlin (V) nfmd.
Anni Matthiesen (V) Ulla Tørnæs (V) Bent Bøgsted (DF) Jens Henrik Thulesen Dahl (DF) Dennis Flydtkjær (DF) Naser Khader (KF) Birgitte Bergman (KF) Lars Boje Mathiesen (NB) Alex Vanopslagh (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
