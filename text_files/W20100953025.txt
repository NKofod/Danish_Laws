Pressenævnets kendelse i sag nr. 2010-6-1020 Resumé Klager  en person  klagede over to udsendelser Kloakvand på mark og Dyrlæge politianmeldt på TV 2 ØSTJYLLAND.
 Pressenævnets begrundelse og afgørelse:
Parterne har afgivet modstridende forklaringer om, i hvilken periode udledningen af spildevandet har fundet sted.
Sådan som sagen foreligger oplyst, har nævnet ikke mulighed for at tage stilling til, hvilken forklaring der er den rigtige.
Nævnet udtaler på denne baggrund ikke kritik af TV 2 ØSTJYLLAND for at viderebringe udtalelserne om, at forholdet har stået på i flere år.
 Pressenævnet finder, at beskyldningerne om ulovlig udledning af spildevand kan være skadelige, krænkende eller virke agtelsesforringende for [Klager] og har derfor skullet efterprøves i særlig grad, inden de blev bragt, herunder ved forelæggelse for klager.
Århus Kommunes e-mail af 5. maj 2010 bekræfter oplysningerne i udsendelsen, ligesom tv-stationen oplyste, at en af klager bestilt slamsuger sugede kloakvandet op fra marken den 4. maj 2010. Stationen forsøgte forgæves at kontakte klager den 4. maj 2010. Han oplyste efterfølgende, at han ikke ønskede at medvirke.
Under disse omstændigheder finder nævnet ikke grundlag for at udtale kritik af stationen for manglende forelæggelse.
Det følger af de vejledende regler for god presseskik, at meddelelser, der kan krænke privatlivets fred, skal undgås, medminde klar almen interesse kræver offentlig omtale.
Det enkelte menneske har krav på beskyttelse af sin personlige anseelse, jf. punkt B.1.
 Selv om ejendommen, hvorfra klager driver sin dyrlægeklinik, også er hans private bolig, finder nævnet efter sagens karakter ikke grundlag for at udtale kritik af TV 2 ØSTJYLLAND for at vise billedmaterialet af dyrlægeskiltet og optagelse af huset udvendigt, idet det bemærkes, at billedoptagelserne er sket fra en offentlig vej.
 Nævnet finder, at stationen heller ikke i øvrigt har tilsidesat god presseskik.
 [Person A] har i henhold til fuldmagt fra [Klager] klaget over to udsendelser i TV 2 ØSTJYLLAND den 4. og 10. maj 2010, idet han mener, at god presseskik er tilsidesat.
1 Sagsfremstilling TV 2 ØSTJYLLAND sendte den 4. maj 2010 kl. 19.30 i de regionale nyheder indslaget Kloakvand på mark, hvoraf følgende fremgik:
 Speak: Nu har naboerne fået nok.
I årevis er der blevet ledt lort direkte ud på en mark.
Studievært: Og her er TV 2 ØSTJYLLAND, godaften.
Det er blevet tid til nyheder.
En dyrlæge leder kloakvand direkte ud på naboens mark ved Kolt.
Marken sejler bogstavelig talt i lort.
Naboerne siger, det har stået på i årevis.
Nu forsøger de igen at få det stoppet.
Interviewer: Skal vi gå ned og kigge på det? Kurt Lauridsen, formand, Kolt Hasselager Fællesråd: Selvfølgelig.
Interviewer: Hvordan kan du se, at det er kloakvand? Ango Winther, næstformand, Teknisk Udvalg, Århus Kommune (S): Det kan du både lugte og også se.
Der jo både papirrester og andet i noget af det.
Interviewer: Er det simpelthen det rene lort? Ango Winther: Det er lige det ord, vi skal bruge, ja.
Det er det rene lort.
 Interviewer: En stor rund plet med spor af en tyk slange til en pumpe, som ejeren af marken blev så træt af, at han selv skar den over og stoppede den ulovlige udledning af kloakvand på hans mark.
Kurt Lauridsen, formand, Kolt Hasselager Fællesråd: Jeg synes, det er en skandale, at det ikke er stoppet for længst.
Jeg har meddelt anden magistrat det for flere år siden, hvor jeg har mailet til dem, sendt brev til dem.
Og desværre så må de må have siddet på hænderne og måske have berøringsangst.
Jeg ved det ikke, for det er utroligt, det kan få lov at fortsætte.
Ango Winther: Det er det, som vi i Århus Kommune bruger millioner, milliarder på at sørge for, at vi har en ren by.
Og så er der sådan et enkelt fjols  vil jeg godt tillade mig at sige  der gør lige nøjagtig, som det passer ham: Lejer boliger ud som er ulovlige, og har ikke sørget for, at kloakledninger og forskellige ting er i orden.
 Interviewer: Kloakvandet ligger lige oven på en drikkevandsreserve.
 Ango Winther: Nedenunder de arealer her, der ligger noget af det mest velbevarede drikkevand, som vi har i reserve i Århus Kommune, og så sviner man det til sådan her ovenpå.
Interviewer: Ejeren af ejendommen er dyrlæge [Klager] fra Egå, som tidligere er blevet dømt for at have ulovlig udlejning af boliger på ejendommen. [Der zoomes ind på dyrlægeskiltet, og billeder af huset fremgår af billedsiden.] Naboerne mener, det stadig pågår, og har set mange udenlandske biler på stedet, som den tyske bil, der her ruller ind i indkørslen.
Vi kunne ikke få en kommentar fra dyrlæge [Klager] i dag, da han er bortrejst til på fredag.
 Kurt Lauridsen: Det er utroligt, at det her kan få lov at fortsætte.
Ango Winther: Jamen, nu har jeg jo rettet en henvendelse både til vores miljøtilsyn og vores juridiske afdeling.
Og jeg har fået en hurtig respons tilbage, at de tager fat i sagen aldeles omgående.
Og jeg håber, det kommer til at ske, og at det her bliver stoppet.
Studievært: Og ifølge afdelingschefen i Natur og Miljø i Århus Kommune kom der senere på dagen en slamsuger, der var bestilt af dyrlæge [Klager] og sugede kloakvandet op på marken. TV 2 ØSTJYLLAND sendte den 10. maj 2010 kl. 22.20 indslaget Dyrlæge politianmeldt, hvoraf følgende fremgik:
Studievært: En dyrlæge fra Kolt er i dag blevet politianmeldt for at forurene sin nabos jord med menneskelig afføring.
Dyrlæge [Klager] har angivelig udledt vand fra sine toiletter direkte på sin nabos grund i Kolt syd for Århus.
Sagen var i dag på dagsordenen i Århus Kommunes Tekniske Udvalg.
Kommunen pålagde dyrlægen at fjerne forureningen på marken. [Klager] og [Person A] klagede til TV 2 ØSTJYLLAND, der afviste klagen den 31. maj 2010.
2 Parternes synspunkter 2.1 [Klager]s synspunkter [Person A] har anført, at indslaget bærer præg af manglende research.
I udsendelsen siges, at hele marken er forurenet af kloakvand, men det er kun et meget lille udsnit af marken.
TV 2 ØSTJYLLAND burde have fortalt, at Teknisk Udvalg og [Klager] allerede havde aftalt, at det handlede om 1.000 m2,der skulle nedpløjes, og at maskinstationen var bestilt.
Klager har fremlagt en kopi af Århus Kommunes e-mail af 5. maj 2010 til ejeren af marken (naboen):
 Vedr. udledning af spildevand på din mark, grænsende op til [Vejnavn og husnummer], hermed blot en kort status.
 Alt pumpbart spildevandsslam på det berørte areal blev i går fjernet med slamsuger efter Natur og Miljøs anvisninger.
 Arbejdet blev udført af slamsuger, bestilt af [Klager].
 På ejendommen [Vejnavn og husnummer] er der etableret en midlertidig løsning, således at spildevandet, kan opsamles og bortkøres til kommunalt renseanlæg, indtil det endelige og godkendte nedsivningsanlæg er etableret.
 Arbejdet udføres af aut. kloakmester bestilt af [Klager].
 Der udestår nu, at markarealet på ca. 1.000 m2, som har været berørt af spildevandsudledningen, pløjes (med vendeplov). Sigtet med dette er at begrænse eventuelle uhygiejniske forhold.
 Tv-stationen lader byrådspolitiker Ango Winther fortælle, helt uden hold i virkeligheden, at det har stået på i årevis.
En enkelt opringning til Miljøafdelingen ved Århus Kommune kunne have afkræftet postulatet.
Af Bygningsinspektoratets papirer fremgår det, at klager for ca. fem år siden fik lavet et lovligt nedsivningsanlæg til naboens mark.
Dette anlæg har fungeret indtil for 4-6 måneder siden, hvor den maskine, som kloakmesteren opførte blev utæt.
Der er indgået aftale med en kloakmester om et nyt nedsivningsanlæg.
Det burde have fremgået af udsendelsen den 4. maj 2010. Tv-stationen lader desuden politikeren kalde klager for et fjols.
TV 2 ØSTJYLLAND burde have forsøgt at aftale et mødetidspunkt med [Klager], hvis man reelt ønskede at træffe klager.
Klager var på forretningsrejse i Polen og kunne derfor ikke bidrage.
Målet synes i stedet at have været at tage ham med bukserne nede, så man kunne udstille den miljøforurenende person.
Den 5. maj 2010 kontaktedes han telefonisk i Polen, hvor han beredvilligt svarede på spørgsmål i omkring 45 minutter.
Optagelserne af dyrlægens private villa og dyrlægeskiltet på huset er uden relevans for indslaget.
Optagelserne af [Klager]s private villa er en krænkelse af privatlivets fred.
2.2 TV 2
ØSTJYLLANDs synspunkter TV 2ØSTJYLLAND har anført, at Ango Winther og to naboer har oplyst, at forholdet har stået på i årevis.
Samtaler med Århus Kommunes miljøafdeling har ikke givet stationen grund til at tro, at oplysningerne var ukorrekte.
Det oplyses ikke, at hele marken er forurenet.
Det er objektivt korrekt, at marken er forurenet, uanset om det er 1.000 eller 10.000 m2. 1.000 m2 er imidlertid et ret stort område.
Det oplyses i indslaget den 4. maj 2010, at forureningen er blevet pløjet ned samme dag.
Ifølge Ango Winther politianmeldes klager den 10. maj 2010 af Århus Kommune og pålægges at fjerne forureningen.
Ango Winther er som næstformand i Teknisk Udvalg i Århus Kommune en relevant kilde i denne sag.
Kildens beskrivelse af klager som et fjols må stå for hans egen regning.
TV 2 ØSTJYLLAND forsøgte hele dagen den 4. maj 2010 at komme igennem til [Klager] på alle tilgængelige numre  også dem som hans kone oplyste, han kunne træffes på.
Der blev lagt beskeder og sendt smser, men han returnerer ikke opkaldene denne dag.
Da det ikke lykkedes at få fat i ham, opsøgte stationen firmaet, der også er klagers privatbolig.
Adressen filmes fra offentlig vej uden at zoome ind eller på anden måde krænke privatlivets fred.
Næste dag oplyste han, at han ikke ønskede at udtale sig.
Den 10. maj 2010 gentog han, at han ikke ønskede at medvirke i et indslag.
Denne dag citerede stationen i udsendelsen kl. 19.30 (ikke påklaget) ham dog fra en e-mail.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget: Thomas Rørdam, Jan Kristensen, Ulrik Holmstrup og Marianne Druedahl.
Parterne har afgivet modstridende forklaringer om, i hvilken periode udledningen af spildevandet har fundet sted.
Sådan som sagen foreligger oplyst, har nævnet ikke mulighed for at tage stilling til, hvilken forklaring der er den rigtige.
Nævnet udtaler på denne baggrund ikke kritik af TV 2 ØSTJYLLAND for at viderebringe udtalelserne om, at forholdet har stået på i flere år.
 Pressenævnet finder, at beskyldningerne om ulovlig udledning af spildevand kan være skadelige, krænkende eller virke agtelsesforringende for [Klager] og har derfor skullet efterprøves i særlig grad, inden de blev bragt, herunder ved forelæggelse for klager.
Århus Kommunes e-mail af 5. maj 2010 bekræfter oplysningerne i udsendelsen, ligesom tv-stationen oplyste, at en af klager bestilt slamsuger sugede kloakvandet op fra marken den 4. maj 2010. Stationen forsøgte forgæves at kontakte klager den 4. maj 2010. Han oplyste efterfølgende, at han ikke ønskede at medvirke.
Under disse omstændigheder finder nævnet ikke grundlag for at udtale kritik af stationen for manglende forelæggelse.
Det følger af de vejledende regler for god presseskik, at meddelelser, der kan krænke privatlivets fred, skal undgås, medminde klar almen interesse kræver offentlig omtale.
Det enkelte menneske har krav på beskyttelse af sin personlige anseelse, jf. punkt B.1.
 Selv om ejendommen, hvorfra klager driver sin dyrlægeklinik, også er hans private bolig, finder nævnet efter sagens karakter ikke grundlag for at udtale kritik af TV 2 ØSTJYLLAND for at vise billedmaterialet af dyrlægeskiltet og optagelse af huset udvendigt, idet det bemærkes, at billedoptagelserne er sket fra en offentlig vej.
 Nævnet finder, at stationen heller ikke i øvrigt har tilsidesat god presseskik.
