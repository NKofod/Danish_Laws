En funktionær var fratrådt sin stilling i januar 1981 på grund af  

 arbejdsgiverens konkurs.
I forbindelse med arbejdsophøret havde pågældende  

 fået udbetalt erstatning efter funktionærlovnes § 3 svarende til løn i  

 opsigelsesperioden på 3 måneder fra Lønmodtagernes Garantifond.
Der fandtes  

 ikke at være hjemmel i dagpengeloven til at begrænse hans ret til dagpenge i  

 forbindelse med en sygeperiode i februar 1981.
 REDEGØRELSE FOR SAGEN:
 F. blev ansat som regnskabschef i et anpartsselskab den 1. juli 1980. Den  

 21. januar 1981 blev selskabet taget under konkursbehandling, og F. fratrådte  

 sin stilling, idet kurator angav, at selskabet ikke var i stand til at  

 udbetale løn for januar måned ved sædvanlig forfaldstid.
 F. tilmeldte sig arbejdsformidlingen som arbejdssøgende den 22. januar  

 1981 og anmeldte sit tilgodehavende overfor boet og Lønmodtagernes  

 Garantifond.
 Den 26. februar 1981 blev F. sygemeldt efter at have sprængt en  

 achillessene under sportudøvelse, og han anmodede dagen efter det sociale  

 udvalg om udbetaling af dagpenge i sygeperioden.
 Det sociale udvalg afslog at udbetale dagpenge med henvisning til, at F.  

 ikke led noget indtægtstab, idet han ville få udbetalt en erstatning fra  

 Lønmodtagetnes Garantifond for opsigelsesperioden 1. februar - 30 april 1981.
 F.'s faglige organisation anmodede efterfølgende det sociale udvalg om at  

 genoptage sagen under henvisning til, at den erstatning, der var udbetalt F.,  

 var en minimalerstatning, der blev udbetalt uden nogen form for begrænsning.  

 Erstatningen var således uafhængig af, om F. umiddelbart efter fratrædelsen  

 måtte få en anden stilling og derved ikke lide noget indtægtstab.
Socialudvalget fastholdt sin afgørelse under henvisning til, at F. havde  

 været dækket ind med fuld løn, samt at intentionerne med dagpengeloven ikke  

 kunne være at yde dobbeltdækning i forbindelse med sygdommen.
Udvalget fandt  

 således, at udbetaling fra Lønmodtagernes Garantifond kunne sidestilles med  

 en situation, hvor der blev udbetalt fuld løn under sygdom.
 Overfor amtsankenævnet blev det af F.'s faglige organisation anført, at  

 den udbetalte erstatning ikke var et lønbeløb og følgelig ikke måtte  

 betragtes som sådan.
 Beløbet var en erstatning beregnet på grundlag af bestemmelserne i  

 funktionærlovens § 3.
 AFGØRELSEN, DER KLAGES OVER:
 Amtsankenævnet henviste i sin afgørelse til dagpengelovens § 1, stk. 1, og  

 tiltrådte socialudvalgets afgørelse med udvalgets begrundelse.
 KLAGEN TIL ANKESTYRELSEN:
 I sin anke gentog F.'s faglige organisation de tidligere fremførte  

 synspunkter og anførte, at betingelserne for udbetaling af dagpenge efter  

 dagpengelovens § 1 havde været opfyldt.
 SUPPLERENDE UDTALELSE EFTER KLAGEN:
Ankestyrelsen indhentede en udtalelse fra sikringstyrelsen, der oplyste,  

 at sikringsstyrelsen ved henvendelse til Lønmodtagernes Garantifond havde  

 fået bekræftet, at den udbetalte erstatning i det foreliggende tilfælde  

 udgjorde minimalerstatning svarende til 3 måneders opsigelsesløn i henhold  

 til funktionærlovens § 3, stk. 1, jfr. stk. 2, 2. punktum.
Sikringsstyrelsen  

 udtalte videre, at styrelsen havde indtaget det standpunkt, at en erstatning  

 for en opsigelsesperiode ikke kunne betragtes som løn, der skulle modsvares  

 af en arbejdspræstation.
I det konkrete tilfælde fandt sikringsstyrelsen, at  

 F. havde været berettiget til dagpenge, idet han måtte anses for som følge af  

 sygdommen at have lidt et indtægtstab derved, at han havde været afskåret fra  

 at søge arbejde.
F.'s ret til dagpenge var efter sikringsstyrelsens  

 opfattelse ikke betinget af, at han til Lønmodtagernes Garantifond  

 tilbagebetalte en til sygeperioden svarende del af den udbetalte erstatning.
 ANKESTYRELSENS OVERVEJELSER:
 Efter dagpengelovens § 1, stk. 1, ydes dagpenge for tab af indtægt ved  

 uarbejdsdygtighed på grund af sygdom, herunder tilskadekomst eller fødsel.
Ankestyrelsen var opmærksom på, at F. i sygeperioden ville få dobbelt  

 dækning for sit indtægtstab, medens et medlem af en arbejdsløshedskasse ikke  

 ville være berettiget til arbejdsløshedsdagpenge, hvis han havde fået  

 udbetalt en erstatning fra Lønmodtagernes Garantifond, idet han samtidig  

 hermed ville have overdraget sit krav på arbejdsløshedsdagpenge til  

 Garantifonden.
Det kunne derfor synes urimeligt at yde sygedagpenge i en  

 periode, hvor der var udbetalt erstatning fra Lønmodtagernes Garantifond.  

 Imidlertid er spørgsmålet om ret til arbejdsløshedsdagpenge reguleret ved  

 bestemmelser i arbejdsløshedsforsikringsloven og en bekendtgørelse udstedt i  

 henhold hertil, medens tilsvarende bestemmelser ikke findes i dagpengeloven.
 ANKESTYRELSENS AFGØRELSE:
 F. fandtes at have haft en stadig og stabil tilknytning til  

 arbejdsmarkedet og var derfor omfattet af dagpengelovens § 1. Der fandtes  

 ikke i dagpengeloven at være hjemmel til at begrænse F.'s ret til dagpenge  

 under sygeperioden fra den 16. februar 1981 til den 31. marts 1981.  

 Ankestyrelsen var således enig i sikringsstyrelsens opfattelse, at en  

 erstatning svarende til 3 måneders minimalløn fra Lønmodtagernes Garantifond,  

 jfr. funktionærlovens § 3, ikke kunne sidestilles med løn, der skulle  

 modsvares af en arbejdspræstation, idet erstatningen udbetales uafhængig af,  

 om funktionæren har anden indtægt eller har fået en ny stilling.
 Ankestyrelsen ændrede således amtsankenævnets afgørelse.
