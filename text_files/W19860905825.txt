Ankestyrelsens principafgørelse O-6-86 om kontanthjælp - tildeling - svigtende arbejdsmuligheder - kollektiv ferielukning Resume:
Kollektiv ferielukning fandtes ikke i sig selv at kunne betragtes som en svigtende arbejdsmulighed i bistandslovens forstand.
En ansøger, der var omfattet af kollektiv ferielukning, og som ikke havde optjent ret til feriepenge, fandtes herefter ikke at være berettiget til kontanthjælp efter bistandsloven i ferieperioden. *) Kassation:
Der er kommet nye regler på området Love:
Lov om social bistand - lovbekendtgørelse nr. 637 af 27. september 1989 - § 37, stk. 1 Note:
 *)     Se også SM O- 10-85.
 Sagsfremstilling:
En ansøger, der var samboende, havde modtaget kontanthjælp efter bistandsloven fra 1979 til 1. oktober 1983, hvor hun fik arbejde på en fabrik.
Ansøgerens arbejdsindtægt udgjorde 4.860 kr. netto pr. måned.
I begyndelsen af juli 1984 søgte ansøgeren socialforvaltningen om økonomisk hjælp for perioden 9. juli - 27. juli 1984, hvor virksomheden havde kollektiv ferielukning.
Ansøgeren ville på grund af den korte optjeningsperiode i 1983 ikke få udbetalt feriepenge, der kunne dække hendes løntab.
Ansøgeren var heller ikke berettiget til arbejdsløshedsdagpenge.
Det sociale udvalg gav afslag på hjælp.
Udvalget henviste til, at ansøgeren var bekendt med, at virksomheden havde kollektiv ferielukning i industriferien.
Udvalget skønnede endvidere, at ansøgeren selv havde haft mulighed for at spare op til ferieperioden.
Ankenævnet tiltrådte socialudvalgets afslag på hjælp.
Nævnet henviste til, at da der ikke var tale om en uforudseelig ændring i ansøgerens økonomiske forhold, havde ansøgeren selv haft mulighed for at foretage en opsparing til dækning af det indtægtstab, som ansøgeren havde i forbindelse med afholdelsen af ferie.
 Sagen blev anket af ansøgeren.
 Afgørelse:
Efter bistandslovens § 37, stk. 1. ydes der hjælp, når en person har været udsat for en ændring i sine forhold, f.eks. i form af svigtende arbejdsmulighed.
Ankestyrelsen finder imidlertid, at den kollektive ferielukning i perioden 9. juli - 27. juli 1984 ikke i sig selv kan betragtes som en svigtende arbejdsmulighed i bistandslovens forstand.
Ansøgeren anses således ikke for berettiget til hjælp efter bistandslovens § 37 i ferieperioden.
 Ankestyrelsen tiltræder således ankenævnets afgørelse med ovennævnte begrundelse.
