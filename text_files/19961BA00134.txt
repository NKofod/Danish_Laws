Nr BSF 134 Forslag til folketingsbeslutning om forbedring af borgernes retsstilling  

 over for myndighederne Fremsat af Kirsten Jacobsen (FP) Kim Behnke (FP) Tom Behnke (FP) Aage  

 Brusgaard (FP) Jan Køpke Christensen (FP) Niels Højland (FP) Annette Just  

 (FP) den 24. april 1997 Folketinget pålægger regeringen at fremsætte nødvendige lovforslag og foretage nødvendige administrative ændringer, der vil sikre:
1. borgerne bedre mulighed for at opnå fri proces i retssager mellem  

 borger og de offentlige myndigheder, 2. fuld omkostningsdækning til den borger, der vinder en sag mod  

 offentlige myndigheder, 3. kompensation for relevante økonomiske tab, som en borger lider som  

 følge af en retssag anlagt af de offentlige myndigheder, 4. indskrænkning i offentlige myndigheders mulighed for at anke sager  

 vundet af en borger ved en lavere retsinstans.
Bemærkninger til forslaget Almindelige bemærkninger Det danske samfund lider i stadig stigende grad af en hektisk  

 overregulering.
Hvert eneste år vedtages der flere hundrede love, som  

 efterfølges af cirkulærer og bekendtgørelser.
Omfanget heraf er så stort, at  

 hele befolkningen har mistet overblikket.
Det gælder lovgiverne,  

 administratorerne og naturligvis den øvrige befolkning.
Gennem længere tid er det blevet populært at fremhæve behovet for en  

 forbedring på lovgivningsområdet, en regelsanering.
Der er endnu ikke set  

 nogen resultater.
Tværtimod er der sket en stigning i antallet af love og  

 regler, som befolkningen skal overholde og derfor må have kendskab til.  

 Situationen er ganske harmdirrende urimelig.
Enhver må kunne se, at dette ikke kan fortsætte, såfremt det vel at mærke  

 er ønsket, at Danmark fremover skal fremstå som et retssamfund.
I hvert fald  

 må man forlange af et retssamfund, at der findes et rimeligt enkelt  

 lovgrundlag, således at de personer, som skal benytte dette, ikke uafladeligt  

 er i tvivl om, hvad gældende ret er for øjeblikket.
Love skal være enkle,  

 nødvendige, forståelige og uden modsigelser de enkelte love imellem.
Selv højtuddannede specialister inden for enkeltområder er ikke længere i  

 stand til at bevare overblikket, og hvorfor skulle de også det; reglerne  

 bliver snart lavet om alligevel, og det er fuldt ud legitimt at stresse  

 borgerne i stedet for selv at sætte sig ind i reglerne.
Den person, som  

 sidder bag skranken, har hele systemets støtte i ryggen.
Når regler og love  

 er så omfattende og så forvirrede i deres konstruktion, vil en naturlig  

 konsekvens for magthaverne være at slutte sig sammen i en gensidig opbakning.  

 Devisen vil blive, at systemet skal have ret.
Det er selve intentionen bag  

 magtsystemet.
Man må forvente, at der i dette klima breder sig en håbløshed  

 blandt befolkningen, blandet op med en kynisk resignation.
Om skattesystemet siger lektor Michael Møller fra Handelshøjskolen i  

 København i 1996 ved Skattechefforeningens årsmøde: »Giv dem nogle  

 hårdere straffe, det er den eneste vej.
Det eneste, der kan holde et  

 skattesystem gående, er, at vi ændrer reglerne hele tiden og ikke lader folk  

 kende dem.
Man skal satse lidt mere på at skræmme folk i stedet for at  

 appellere til at udvise samfundssind, det kan man ikke hvile et skattesystem  

 på.« Det er sikkert den rette vej, hvis det er det rene tyranni, man gerne vil.  

 Men så bliver konsekvenserne også derefter.
Forslagsstillerne mener ikke, man  

 skal længere ud ad den tangent, og håber, at der vil være opbakning til at  

 skabe lidt respekt omkring retssikkerheden i stedet.
Det stigende antal love og de mange tusinde offentligt ansatte til at  

 håndhæve reglerne gør det på forhånd svært for en borger at kræve sin ret.  

 Hvis man som borger bliver mødt af krav fra offentlige myndigheder, vil mange  

 på forhånd opgive at kræve deres ret, ganske enkelt fordi det vil betyde  

 store menneskelige og økonomiske afsavn i lang tid.
Derfor udvikles et  

 samfund, hvor myndighederne ved deres blotte magtdemonstration over for  

 enkelte borgere opnår en adfærdsregulering hos resten af befolkningen.  

 »Jeg vil ikke udsættes for det samme som Pedersen . . .«, synes  

 mange at tænke.
Gælder det fædselslovens påbud om kørselsretning eller straffelovens  

 forbud mod at slå hinanden ihjel, så er det nyttigt, at retsforfølgelsen fra  

 myndighederne får alle andre borgere til at overholde reglerne.
Gælder det  

 derimod en købmand, som har regnet forkert ved momsindberetningen, eller en  

 lønmodtager, som ikke har forstået reglerne om kørselsfradrag, er det massive  

 magtopbud fra de offentlige myndigheder efter forslagsstillernes opfattelse  

 unødvendigt og uønskeligt.
»Jeg vidste ikke, det var ulovligt«, må mange borgere ærligt  

 sige, når de pludselig får besøg fra offentligt ansatte kontrollører eller  

 brev fra forvaltningerne.
Borgeren har med andre ord ikke bevidst villet  

 overtræde reglerne.
Borgeren vidste ganske enkelt ikke, at reglerne var  

 udformet, som tilfældet nu engang er.
Det skyldes det store antal love, det  

 skyldes de hyppige ændringer af reglerne, og det skyldes ikke mindst  

 komplicerede og utilgængelige formuleringer.
Man møder oftere og oftere sager, som vidner om, at mange regler er så  

 firkantet udformet, at der ikke længere er plads til mangfoldighed og  

 personlig udfoldelse.
Det skyldes primært, at de embedsfolk, som formulerer  

 reglerne, normalt har en teoretisk, akademisk baggrund uden kontakt med  

 samfundets mangfoldighed.
Det skyldes desuden, at det politiske ønske om at  

 regulere enhver problemstilling ofte medfører, at der samtidig opstår  

 utilsigtede, negative påvirkninger i andre dele af systemet.
 Inden for de sidste par år har især nogle enkelte spektakulære sager vist  

 vores samfunds overregulering og det umenneskelige bureaukratvælde, samfundet  

 har ladet embedsværket og det politiske flertal skabe.
»Sø-Peter« er en mand, som elsker naturen.
Da han overtog en  

 ejendom, der var i forfald og med en losseplads af affald placeret på jorden,  

 besluttede han sig for at få ryddet op.
Han anlagde en smuk sø, fjernede alt  

 det skadelige affald, anlagde beplantninger, stisystemer og andre ting, som  

 gjorde hans område smukt og til en naturperle. »Sø-Peter« havde  

 imidlertid glemt at spørge myndighederne om lov først.
Derfor satte de hele  

 det tunge maskineri i sving for at få »Sø-Peter's misundelsesværdige  

 sø-projekt fjernet.
Efter megen tovtrækkeri greb Viborg Amt til  

 magtanvendelse.
Under politibeskyttelse ankom store entreprenørmaskiner midt  

 om natten.
De fjernede søen, 40 tons grus og en mængde andre ting.
Den smukke  

 sø er ødelagt, naturen ligner et månekrater.
Få dage efter fik  

 »Sø-Peter« en regning fra Viborg Amt om betaling for bortskaffelse  

 af materialerne på ca. 50.000 kr.
De mange materialer, som amtet havde  

 stjålet fra »Sø-Peter«, var der ingen kompensation for.
Da  

 »Sø-Peter« søgte at anmelde dette åbenlyse tyveri og hærværk,  

 nægtede politiet at tage imod anmeldelsen.
Argumentet var, at sagen var  

 besluttet i Viborg Amt af et flertal.
»Krudt-Peter« er en anden mand, der ønskede at genopbygge sit  

 fødehjem.
Myndighederne ville ikke tillade byggeriet af et erstatningshus af  

 hensyn til »det åbne land«.
Til trods for at der var tale om et  

 nyere og pænere erstatningshus på samme grund, blev »Krudt-Peter«  

 nægtet tilladelse til byggeriet.
Igen køres hele det tunge skyts frem, for at  

 denne ene borger ikke skal have friheden til at udfolde sig.
En stribe mindre, selvstændige erhvervsdrivende bliver hvert år udsat for,  

 at skattemyndighederne påligner dem indkomster, de ikke har haft.
Da skal  

 skatteborgerne bevise, at de ikke har tjent de beløb, skattemyndighederne  

 påstår.
Eksempelvis fik en tandlæge fra Nordsjælland sin skat forhøjet så  

 meget, at betalingen ville udhule virksomhedens egenkapital så meget, at  

 kravene til anpartsselskaber ikke længere var opfyldt.
Først ved  

 Fremskridtspartiets mellemkomst lykkedes det at få sagen omgjort.
Det sker  

 hver dag, og ofte orker borgerne ikke at føre sagerne, hvorfor myndighederne  

 får »ret« uden at få retten afprøvet ved domstolene.
 Det er Danmark anno 1997.
En borgers retsstilling er sikret ved frie og uafhængige domstole.  

 Imidlertid er borgeren og den offentlige sektor stillet markant forskelligt  

 ved disse sager.
Borgeren må af egen lomme betale sin sag og samtidig over  

 skatten betale til, at den samlede offentlige sektor kan sættes ind for at  

 knække borgeren.
Denne urimelige forskel kan næppe fjernes, medmindre den  

 gældende lovgivning i stort omfang forbedres.
Dertil kommer, at den  

 offentlige sektor skal omlægges fra at være borgernes herremand til at være  

 borgernes tjener.
Det er derfor nødvendigt at få borgernes retsstilling  

 bedret her og nu, hvilket er dette beslutningsforslags anliggende.
De problemer, forslagsstillerne oplever ved det danske samfund, har også  

 en mere teoretisk baggrund, som der vil blive redegjort for i bilaget.
Det er  

 nemlig ikke dårlige embedsmænd eller politikere, der har skylden for det  

 hele.
Der er en række principper, som det er nyttigt at diskutere.
Bemærkninger til forslagets enkelte punkter Ad 1 Såfremt man køber en vare i den private sektor, findes der en lovgivning,  

 som sikrer køberen i forhold til sælger og producent.
Dette sker blandt andet  

 ved, at køberen hjælpes til at få sin ret over for modparten, idet man som  

 udgangspunkt betragter køberen som den svage part i en eventuel tvistighed.  

 Dette synspunkt kan af mange grunde kun bakkes op.
Da sælger og/eller  

 producent har et mere indgående kendskab til deres produkt end en vilkårlig  

 køber, er det rimeligt, at de har bevisbyrden.
Ligeledes vil det alt andet  

 lige også være sandsynligt, at sælger/producent vil være økonomisk bedre  

 rustet til at gennemføre en retssag, og derfor er det gjort muligt for køber  

 at få retshjælp.
I de mere indviklede sager, hvor de offentlige myndigheder er den ene  

 part, er den almindelige borger derimod ikke sikret på nogen måde.  

 Skattemyndighederne for eksempel har al mulig ekspertise til deres rådighed,  

 og de kan i princippet blive ved med at køre skattesager hele vejen gennem  

 systemet.
Skal den almindelige skatteyder og virksomhed følge med, må han/hun  

 købe sig til advokatbistand og anden ekspertviden.
På samme måde forholder  

 det sig i forhold til andre dele af den offentlige sektor.
 Da det som tidlgere omtalt endnu ikke har været muligt for den lovgivende  

 forsamling at indskrænke den ekspanderende aktivitet og komme i  

 overensstemmelse med egne tidligere udtalelser, vil det være et anstændigt  

 minimum at følge beslutningsforslagets retsgarantier for borgerne med det  

 skyldige hensyn, at der ikke skal levnes for stort frirum for enkeltstående  

 kværulanter.
Når en borger i dag søger fri proces, er det offentlige myndigheder  

 (statsamtet og Civilretsdirektoratet), som skal afgøre, hvorvidt der skal  

 gives bevilling.
Myndighederne skal anlægge et skøn over, om sagen har udsigt  

 til at blive vundet.
Heri ligger der en fare, eftersom sager mellem borgere  

 og den offentlige sektor ofte vurderes til at blive tabt af borgeren! Dette  

 skøn bør ændres.
Der skal være lempeligere vilkår for at få prøvet tvister  

 mellem borgere og myndigheder, hvorfor adgangen til fri proces skal gøres  

 nemmere i disse sager.
Den frie proces skal ikke være afhængig af, om sagen  

 tænkes tabt eller vundet af borgeren.
Ad 2 Det er i de fleste tilfælde nødvendigt for den almindelige borger og for  

 de fleste mindre virksomheder at købe ekspertviden udefra for at være i stand  

 til at gennemføre en sag mod de offentlige myndigheder.
Sagerne vil på grund  

 af den uigennemskuelige lovgivning ofte være yderst komplicerede.
Modparten,  

 de offentlige myndigheder, kan trække uhindret på deres egne eksperter,  

 herunder advokater m.fl., og over for dette opbud kan de færreste stille  

 noget op alene.
Derfor skal der være vide grænser for, hvilke relevante  

 omkostninger borgeren får dækket ind.
I dag er det således, at hvis endelig borgeren holder ud gennem de mange  

 års proces og vinder sagen, kan borgeren se tilbage på en ødelagt økonomi.  

 Dette er en konsekvens af, at udgifterne langtfra bliver dækket ved dommen.  

 Derfor skal reglen være, at den borger, som vinder, skal have sine  

 omkostninger ved sagen dækket fuldt ud.
Det offentlige har jo en  

 »uendelig« kilde i form af skattemidler på sin side til at føre  

 sagerne.
Borgeren er den svage part og har derfor brug for at kunne trække på  

 bistand fra særligt sagkyndige.
Det koster penge at få sagkyndig bistand.
En  

 borgers retsstilling må ikke være afhængig af, om det er muligt at afholde  

 retsudgifter af egen lomme.
Har borgeren fået bevilget fri proces, vil  

 advokatudgifter være dækket den vej.
Mange sager drejer sig også om økonomi,  

 miljø, teknik m.v., hvorfor borgeren har brug for at kunne tilknytte  

 revisorer, teknikere og ingeniører - præcis som det offentlige gør for at  

 vinde sagen.
 Forslagsstillerne ønsker, at der skal ske en differentieret behandling af  

 omkostningsspørgsmålet i forbindelse med retssager, hvor der ikke er bevilget  

 fri proces, efter følgende principper:
 Ved tabt sag: ændring i retsplejeloven, der fastsætter regler for,  

 at privatpersoner, der taber en retssag mod det offentlige, kun kan pålægges  

 at betale sagsomkostninger, der står i et rimeligt forhold til den  

 pågældendes økonomiske situation.
 Ved vundet sag: ændring i retsplejeloven, der fastsætter regler  

 for, at privatpersoner, der vinder en retssag mod det offentlige, får deres  

 omkostninger dækket fuldt ud.
Ad 3 Ikke sjældent sker det, at enten enkeltpersoner eller virksomheder som  

 følge af en anlagt sag må indstille den indkomstbringende aktivitet, så længe  

 processen varer.
Når dette direkte kan henføres som virkning af den anlagte  

 sag, skal der ydes kompensation, når/hvis sagsøgte vinder i retten.
Det kan  

 ikke i et retssamfund accepteres, at myndighederne hindrer individerne i at  

 virke selvstændigt velfærdsskabende.
Imidlertid skal der stadig være mulighed  

 for fra samfundets side at hindre enkelte individer i at krænke andres  

 personlige, legitime rettigheder.
Dette beslutningsforslag har til hensigt at  

 sikre, at de offentlige myndigheder kun efter grundige overvejelser indleder  

 sager, der kan påføre den sagsøgte økonomiske tab.
Det er harmdirrende at følge sager, hvor en offentlig myndighed f.eks.  

 giver en virksomhed et påbud eller et forbud, der har den følge, at  

 virksomhedens produktion skal indstilles.
Borgeren anlægger sag for at få  

 afgørelsen omgjort.
Borgeren vinder sagen og får dermed juridisk ret, men kan  

 så efterfølgende konstatere, at virksomheden har lidt store tab som følge af  

 myndighedernes uretmæssige påbud eller forbud.
I de sager skal borgeren have  

 kompensation for de relevante tab, der er påført borgeren som følge af sagen.  

 Det skal også have den regulerende påvirkning af myndighederne, at de  

 overvejer en sag grundigere, inden de skrider til indgreb, når de kan blive  

 kendt pligtige til efterfølgende at måtte dække store tab for borgeren.
En anden model, som det kunne være værd at overveje, er helt at undlade at  

 føre prøvesager mod konkrete personer/virksomheder.
Myndighederne kunne  

 styrke deres situation ved i forvejen at etablere en hypotetisk prøvesag og  

 på denne måde få afdækket, i hvilket omfang der vil være mulighed for at  

 gennemføre reelle retssager med et mere sikkert udfald.
I en hypotetisk sag  

 vil en lovs udstrækning kunne afprøves ved, at en advokat beskikkes til at  

 forsvare en prøvesag.
Domstolenes afgørelse i prøvesagen kan herefter  

 anskueliggøre, om lovens intention er opnået, eller om der er brug for  

 lovændringer.
Fordelen ved en sådan prøvesag på hypotetisk grundlag er, at  

 ingen person eller virksomhed skal bære de direkte og indirekte omkostninger,  

 en afklaring af retspraksis vil betyde.
Ad 4 Desværre er det blevet så absurd, at når de offentlige myndigheder taber  

 en sag, så skal pinen trækkes ud.
Det offentlige vil ganske enkelt ikke  

 acceptere, at der kan ske fejl, og lader derfor sagen køre nærmest i det  

 uendelige.
Ofte er det ikke saglige grunde, der taler for en ankesag, men i  

 højere grad prestigespørgsmål.
Under alle omstændigheder er det fatalt, at  

 borgere skal have deres liv ødelagt af retssager, som de allerede har vundet  

 ved en instans.
Samtidig må det antages, at myndighederne med deres eksperter  

 allerede i første instans har bragt frem, hvad de selv opfatter som relevant.
Anders Fogh Rasmussen (V) formåede i sin tid som skatteminister at  

 gennemføre et stop for, at skattemyndighederne ankede sager, borgerne havde  

 vundet ved en lavere administrativ instans eller retsinstans.
Det var godt og  

 fik forhindret en række af de sager, hvor skatemyndighederne blot jagter  

 borgerne for at få ret og uden hensyn til de menneskelige og økonomiske  

 lidelser, der påføres borgeren ved de langvarige sager.
Desværre har  

 socialdemokratiske skatteministre efter 1993 genoptaget jagten på  

 skatteyderne.
Ingen sag er for lille, ingen sag falder for nidkærhedens  

 grænse.
Alt skal jagtes til den bitre ende.
Det vil Fremskridtspartiet have  

 sat en stopper for.
Men også i andre sager inden for miljølovgivning, sociallovgivning m.v.  

 skal myndighederne afholde sig fra at anke de sager, borgerne vinder.
Finder  

 myndighederne, at borgerens vundne sag er så principiel og så afgørende, at  

 den skal forfølges, må embedsværket gå til den respektive minister med ønsker  

 om at få loven præciseret, så borgerne ikke længere behøver at være i tvivl.
Der vil stadig findes sager af principiel karakter, hvor der er et behov  

 for at få en afklaring ved en højere instans.
Dette er en konsekvens af, at  

 der kan herske tvivl om især lovtolkning.
I disse sager vil det ikke være  

 forslagsstillernes hensigt at afskære myndighederne fra at få afklaret  

 problemet, da det typisk rækker ud over den enkelte borger.
Men i de tilfælde  

 skal der ubetinget være fuld dækning for sagsøgtes omkostninger uanset ankens  

 udfald.
Skriftlig fremsættelse Kirsten Jacobsen (FP):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forbedring af borgernes  

 retsstilling over for myndighederne.
(Beslutningsforslag nr.
B 134).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
Bilag Ret og moral Allerede på de primitive udviklingstrin er der noget, som er stærkere end  

 den blotte magt.
Det er de uskrevne love, som indeholdes i folkets sædvaner.  

 Ordningen af folkets forhold kan aldrig ske alene gennem magtbud.
Selv  

 magthaverne er i deres indre mere eller mindre betagne af ærefrygt over for  

 det overleverede.
Ingen magthaver står således over sin tid.
Heri ligger den  

 simple form for retten.
Hvor retten således kun består i de sædvaner og overleveringer, der  

 umiddelbart behersker livet, er der ingen modsætning mellem ret og moral.
Det  

 vil være to sider af den samme sag og integreret i helheden.
Når dette simple  

 udviklingstrin forlades og retten udvikles som et særligt område og  

 nedfældes, så er der punkter, ved hvilke retten viser sig at være forskellig  

 fra moralen; den støtter sig således til tvang, den angår kun den ydre  

 handling, den er mere universel, den tilstræbes at være mere elementær.
Retten bør kun angå sådanne forhold, i hvilke det samme med så stor  

 tilnærmelse som muligt kan kræves af alle.
De store individuelle  

 forskelligheder træder mere frem i sindelag og motiver end de ydre  

 handlinger.
Retten bør og skal stedse tendere et minimum.
Ligeledes er det en  

 forudsætning, at retten udgår fra befolkningen.
Det betyder, at hvad der  

 generelt opfattes som ret, skal blive ret.
Det ideelle er, at magthaverne,  

 lovgiverne, er i samklang med befolkningen og ikke blot qua deres  

 magtposition presser vilkårlige love ned over befolkningen.
Det ligger i, at tvangen er et onde og derfor i kraft af  

 velfærdsprincippet bør indskrænkes til det mindst mulige, det uundværligste.  

 Retten skal ved sine strenge bestemmelser fastsætte de grænser, ned under  

 hvilke menneskets handlen ikke må synke, men over hvilke den kan hæve sig, så  

 højt den formår.
Menneskers individuelle handlinger giver livet værdi og  

 karakter, enhver har krav på at opnå de værdier, som netop han/hun har anlæg  

 for.
Tvang bør derfor ikke vedrøre rent personlige anliggender under hensyn  

 til, at disse personlige anliggender ikke indskrænker andres legitime  

 udfoldelsesmuligheder.
Den opgave at hævde retten tilfalder naturligt dem, der råder over  

 samfundets samlede koncentrerede magt.
Den etiske berettigelse og  

 nødvendighed af denne magtanvendelse baseres på, at det heles tarv står over  

 den enkeltes lyster.
Det er denne forudsætning, som gælder for enhver etik,  

 der ikke hylder den enkeltes umiddelbare tilfredsstillelse.
Det er en etisk  

 og nødvendig opgave at hævde de grundbetingelser, uden hvilke samfundslivet  

 ikke kan udvikle sig frit.
Der må nødvendigvis sættes grænser for de enkelte  

 individers trang til at brede sig i tilværelsen, så et samfundsliv kan være  

 muligt.
Ikke blot ved sine virkninger, men også ved den forudsætning, hvorpå  

 den bygger, får den ved magt hævdede ret etisk karakter.
Trods den stadige mulighed for en konflikt mellem ret og moral er retten  

 dog stadig etisk betinget og retsordenen en del af den etiske orden.
Netop  

 dette er det, som giver en konflikt mellem borgeren og magthaverne tragisk  

 karakter.
Det er et sammenstød af etiske magter eller rettere af magter, der  

 hver for sig gør fordring på etisk myndighed.
Når der finder et sammenstød  

 sted, må en af parterne have mistet sin etiske karakter.
Hvilken af dem der i  

 det enkelte tilfælde har forskertset sin myndighed, det er netop det store  

 spørgsmål.
Er det min samvittighed, som, når den strider mod gældende ret,  

 blot er et hjernespind? Eller er det lovbudet, som, når det strider mod min  

 samvittigheds klare udsagn, blot er en vilkårlig og uforsvarlig fordring? Magt Retsordenen kan godt have etisk betydning, selv om den hævdes ved ydre  

 tvang, og selv om individet allerede af rent egoistiske motiver ledes til at  

 anerkende den.
Når retten hævder de mest elementære etiske fordringer, er det  

 intet under, at den slår noget fast, som man også fra helt andre synspunkter  

 end det egentlig etiske kan anerkende for nødvendigt.
Sikkerhed, orden og  

 fast organisation kan godt være etiske fornødenheder, selv om de også er  

 egoistiske fornødenheder.
De får etisk værdi ved det, der kan udfolde sig på  

 grundlag af dem, og de udspringer af velfærdsprincippet.
 Følgelig må der fordres legitimitet i betydelig grad, for at de offentlige  

 myndigheder kan tillades at gribe ind i de enkelte individers privatsfære.  

 Der kræves ganske enkelt, at den individuelle handling kan have en virkning,  

 som vil have en afsmittende effekt på den øvrige befolkning og derefter vil  

 have en undergravende effekt for velfærdssamfundet som helhed betragtet,  

 hvilket er af afgørende betydning.
Den anden mulighed er, at den enkelte ved sin handling direkte virker  

 undergravende på alment accepterede love; her er samfundets repræsentanter  

 direkte forpligtigede til at gribe ind.
Dette stiller samfundets magthavere  

 over for et stort beviskrav.
Såfremt myndighederne derimod benytter sig af  

 den nemme løsning og blot undertvinger det enkelte individ ved den mindste  

 afvigelse, er der tale om et tvangssamfund, hvor ikke længere hensynet til  

 almenvellet er afgørende.
Såfremt de offentlige myndigheder konsekvent retsforfølger eller ved  

 administrativ praksis gennemtvinger deres vilje over den enkelte borger, vil  

 der rejses tvivl om, hvorvidt myndighederne fortsat har den moralske ret.  

 Derfor vil det ikke være ret, og derfor vil der i befolkningen rejses  

 berettiget tvivl, om ikke myndighederne tager fejl.
Denne tvivl vil komme til  

 udtryk i det små såvel som det store.
I et moderne retssamfund er det statens store opgave at arbejde direkte og  

 indirekte hen til udviklingen af et frit, personligt liv hos så mange  

 individer som muligt.
Desværre er udviklingen i Danmark ikke gået i denne  

 retning.
Det er forslagsstillernes opfattelse, at en egen indre logik i dag  

 har overtaget udviklingen i retning af stadig større vilkårlighed, stadig  

 større magtmisbrug i en eller anden mere eller mindre obskur overordnet  

 hensigt.
Denne hensigt er ikke i borgernes interesse, da midlerne til  

 opnåelsen er blevet stadig større tvang for den enkelte.
Magtmisbrug Magten er statens sidste middel og fundament.
Retten er den norm, som  

 bestemmer magtens anvendelse.
Kulturen er det formål, som den af retten  

 ledede magtanvendelse skal tjene.
Dette kan virke som et særdeles idealistisk  

 standpunkt, men det er forslagsstillernes opfattelse, at netop dette udsagn  

 burde være den rettesnor, al lovgivning blev udvirket efter.
Det at udøve magt er forbundet med alt for stor tilfredsstillelse for den  

 menneskelige egoisme til, at misbrug ikke vil indfinde sig.
Det er derfor  

 absolut nødvendigt, at der tilstræbes en retlinethed i lovgivningen.
Der skal  

 sættes effektivt ind mod vilkårlighed, og dette kan efter forslagsstillernes  

 opfattelse først og fremmest ske ved, at lovene er enkle, og at det samlede  

 lovkompleks er så lille og så enkelt som muligt.
Lovgiverne har forsøgt at gennemføre en detaljeret regulering af det  

 danske samfund.
Dette er imidlertid ikke lykkedes på en særlig hensigtsmæssig  

 måde.
Samfundet løber bestandig en risiko for, at der sker magtmisbrug.
Dette  

 ligger alene i den overvældende og nøjeregnende lovgivning opfulgt af et  

 cirkulærecirkus, som ingen kan holde rede i.
Hverken blandt de offentligt  

 ansatte sagsbehandlere eller de borgere, som er genstand for reguleringerne.  

 Således skal borgeren overholde regler, som konstant bliver ændret, og som  

 følgelig ingen er bekendt med.
I det gennemregulerede samfund er det  

 borgerens eneste chance at forholde sig i fuldstændig ro for ikke at komme  

 til at overtræde en eller anden regel.
I Danmark lovgiver en betydelig del af politikerne ud fra nogle  

 overordnede dogmer, som har fået førsteprioritet.
Det drejer sig specielt om  

 ideerne »velfærdssamfundet« og »miljøet«.
Begge har fået  

 enestående og nærmest religiøs status, og enhver diskussion om, hvorvidt  

 denne placering er berettiget, bliver knægtet på det grusomste eller blot  

 fejet af vejen.
Det kan ganske enkelt ikke tillades, at der rejses tvivl om  

 deres altundertvingende berettigelse.
Alt andet samfundsliv er efterfølgende  

 underordnet de to styrende begreber.
Ved at henvise til de dogmer kan alt  

 tillades.
De tillægges en etisk forrang og legitimerer ethvert indgreb over  

 for den enkelte borger.
Ved således at tillægge staten som forvalter af  

 »velfærdssamfundet« og »miljøet« direkte etisk myndighed  

 nødes man i virkeligheden til sidst til at appellere til den fysiske magt.  

 Statsmagten kan ikke lade det komme an på, om individet føler sig overbevist  

 om dens etiske berettigelse.
Den bruger da sine skarpe midler og rykker frem  

 med politi og kanoner.
Den overspændte etik afslører sig da som forklædt  

 fysik.
Og den enkelte borger føler berettiget tvivl om, hvorvidt det er  

 etikken eller magten, der er det vigtigste.
 Det ses på flere områder og ikke mindst inden for miljøområdet, hvilket  

 følgende citat giver et glimrende indtryk af:
 »Problemet er, at miljølovgivningen efterhånden er blevet helt  

 uforståelig, selv for fagfolk.« Det siger Peter Pagh, lektor i miljøret  

 ved Københavns Universitet (Ritzau, 12. januar 1997).
Selv har han gennem seks år forsket i miljølovene, og det er helt  

 nødvendigt med en gennemgribende reform, hvis lovgivningen skal virke efter  

 hensigten, fastslår han. »Der findes et hav af bestemmelser om samme  

 forhold med forskellige procedurer og retsvirkninger.
Det er ikke mærkeligt,  

 alt går i kaos.
Hvis det skal fungere, må man begynde med at finde ud af,  

 hvad man vil,» siger Peter Pagh.
Forslagsstillerne er enige, man må  

 bygge loven klart, logisk, systematisk og grundigt op.
Folk tror, det er indlysende, hvornår man har overtrådt en miljølov, men  

 det er sandelig meget tvivlsomt.
Man arbejder med normer og standarder, som  

 man ikke sanktionerer overtrædelsen af, fordi de ganske enkelt ikke kan  

 overholdes.
Peter Pagh kunne til Ritzau berette om en miljøchef i en jysk  

 kommune, der opgav at bruge miljølovgivningen, fordi den var alt for  

 uoverskuelig.
I stedet anvendte han brandlovgivningen, som var lige så  

 effektiv og langt lettere at håndtere.
Forslagsstillerne mener, at retsuvisheden er så betydelig, at ingen af de  

 myndigheder, der er sat til at administrere loven, kan finde ud af den.
Peter  

 Pagh tager i Ritzau-telegrammet afstand fra de uendeligt mange bemyndigelser,  

 der gives miljømyndighederne.
De er ofte meget vidtgående og åbner for en  

 meget varierende retshåndhævelse.
 Forslagsstillerne vil tilføje, at det samme gælder den øvrige lovgivning.  

 Resultatet heraf er, at borgerne aldrig kan sikre sig mod en vilkårlig  

 forfølgelse fra myndighederne i en eller anden forklædning.
