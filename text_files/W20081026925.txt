Efterløn, skattefri præmie, timer med dagpenge på grund af sygdom i et ansættelsesforhold Ankenævnet har behandlet Deres klage på møde den 27. november 2008.
Nævnet traf denne A F G Ø R E L S E Deres timer med sygedagpenge i perioden fra den 4. juli til den 31. juli 2005 kan ikke medregnes til optjening af den skattefri præmie.
 Ankenævnet tiltræder således Arbejdsdirektoratets afgørelse af den 10. juli 2008.
B E G R U N D E L S E Ankenævnet har lagt til grund, at  De opfyldte 2-års-reglen den 24. september 2004,  De den 14. juni 2005 indgik en rammeaftale med vikarbureauet X,  det af aftalen fremgik, at De var forpligtet til at stå til rådighed for vikariater gennem X, men at De i øvrigt frit kunne vælge at acceptere eller afslå Xs efterfølgende tilbud om ansættelse i vikariater,  det af aftalen endvidere fremgik, at denne ved indgåelse af et konkret vikariat hos en kunde skulle suppleres af en vikarbekræftelse, hvori de nærmere betingelser og vilkår for vikariatet, herunder tiltrædelses- og fratrædelsestidspunktet skulle specificeres,  De ved vikarbekræftelse af 12. juli 2005 påtog Dem et vikariat fra den 1. august 2005 hos Y,  De fyldte 65 år den 24. september 2007,  det fremgår af a-kassens telefonnotat af 23. juni 2008, at X har oplyst, at De først blev betragtet som ansat, da De blev udsendt til det første vikariat den 1. august 2005, og  De ved klage af 19. juli 2008 har anført, at De var i et ansættelsesforhold, mens De modtog sygedagpenge i juli 2005, og at De således har krav på en 9. præmieportion.
 Det er endvidere lagt til grund, at Arbejdsdirektoratet den 10. juli 2008 traf afgørelse om, at De har ret til otte skattefri præmier, idet De ikke kan anses for at have været i et ansættelsesforhold i perioden fra den 4. juli 2005 til den 31. juli 2005.
Efter reglerne kan et medlem, der opfylder 2-års-reglen, ved arbejde herudover optjene ret til én skattefri præmie frem til medlemmet fylder 65 år.
Der optjenes ret til en skattefri præmie, hver gang medlemmet har arbejdet i mindst 481 timer.
 Timer med dagpenge på grund af sygdom i et ansættelsesforhold kan medregnes til optjening af den skattefri præmie.
 Ankenævnet finder ikke, at De kan anses for at have været i et ansættelsesforhold i perioden fra den 4. juli 2005 til den 31. juli 2005.
 Nævnet har herved lagt vægt på, at De i perioden fra den 4. juli 2005 til den 31. juli 2005 ikke havde en konkret arbejdsgiver og dermed ikke modtog løn, men at De først den 1. august 2005 blev udsendt til et vikariat, og at De således først fra dette tidspunkt var at betragte som ansat.
Deres timer med sygedagpenge i perioden fra den 4. juli 2005 til den 31. juli 2005 kan derfor ikke medregnes til optjening af den skattefri præmie.
Til optjening af skattefri præmie kan alene medregnes Deres øvrige timer, som a-kassen har opgjort til 4.252,95 timer.
For så vidt angår Deres henvisning til ankenævnets kendelse nr. 9406 af 12. januar 2007 skal ankenævnet henvise til det i direktoratets afgørelse af 10. juli 2008 anførte.
Kendelsen har således ingen betydning for afgørelsen af Deres sag.
R E G L E R Ankenævnet henviser til  § 74 m, stk. 1, og stk. 9, i lov om arbejdsløshedsforsikring mv., jf. lovbekendtgørelse nr. 994 af 8. august 2007, og  § 11, stk. 6, i Arbejdsdirektoratets bekendtgørelse nr. 1621 af 13. december 2006 om fleksibel efterløn.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne De kan læse om afgørelsens retlige grundlag på de følgende sider.
Regler Lov om arbejdsløshedsforsikring mv., jf. lovbekendtgørelse nr. 994 af 8. august 2007 Præmieordning § 74 m.
Et medlem, som tidligst overgår til efterløn mindst 2 år efter, at efterlønsbeviset har virkning, og som i denne periode har haft lønarbejde i mindst 3.120 timer, et deltidsforsikret medlem dog mindst 2.496 timer, eller har drevet selvstændig virksomhed i væsentligt omfang, optjener ved arbejde herudover i mindst 481 timer ret til en skattefri præmie, når medlemmets ret til efterløn ophører, jf. § 75 a.
Det er en betingelse, at medlemmet ikke har fået udbetalt delpension efter lov om delpension.
Det er endvidere en betingelse, at der ikke er sket tilbagebetaling af efterlønsbidraget efter § 77 a.
 Stk. 9. Direktøren for Arbejdsdirektoratet fastsætter efter forhandling med Beskæftigelsesrådet nærmere regler om anvendelsen af denne bestemmelse, herunder om opgørelsen af arbejde efter stk. 1-3, samt om opgørelse af arbejde efter § 74 j, stk. 9, og § 74 l, stk. 5, og om udbetaling af præmien.
Arbejdsdirektoratets bekendtgørelse nr. 1621 af 13. december 2006 om fleksibel efterløn Præmieordningen § 11. Et medlem, der opfylder 2-års-reglen i § 10, kan ved at arbejde herudover optjene timer til en skattefri præmie.
Timer til den skattefri præmie kan optjenes indtil den dag, hvor medlemmet fylder 65 år.
Arbejdet skal udføres her i riget, i et andet EØS-land eller i Schweiz, og medlemmet skal have bopæl her i riget, i et andet EØS-land eller i Schweiz, jf. dog stk. 5.
Stk. 6. Et medlem kan medregne timer med dagpenge på grund af sygdom i et ansættelsesforhold.
Også et medlem, der udøver selvstændig virksomhed i væsentligt omfang eller som kombinationsforsikret, kan medregne timer med dagpenge på grund af sygdom.
Det samme gælder for personer, der modtager en tilsvarende ydelse i et andet EØS-land, i Grønland, på Færøerne eller i Schweiz.
