Skriftlig fremsættelse (14. december 2016) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af lov om inddrivelse af gæld til det offentlige, lov om fremgangsmåden ved inddrivelse af skatter og afgifter m.v. og lov om kommunal ejendomsskat (Overdragelse af inddrivelsesopgaven vedrørende fortrinsberettigede kommunale fordringer til kommunerne) (Lovforslag nr.
L 102) Det er vigtigt for regeringen, at der er en effektiv inddrivelse af gæld til det offentlige.
Det gælder også den gæld, der er til landets kommuner.
Derfor indgik regeringen den 11. april 2016 med KL en aftale om tiltag vedr. inddrivelsen af kommunale restancer.
Af aftalen fremgår, at regeringen vil fremsætte lovforslag om, at kommunerne overtager inddrivelsesopgaverne vedr. udlæg og begæring af tvangsauktion for nye, fortrinsberettigede krav.
 Der er således enighed mellem regeringen og KL om, at der er behov for fælles løsninger, som kan forbedre inddrivelsen af de kommunale krav, indtil ny systemunderstøttelse af inddrivelsesområdet kan implementeres.
Den 15. juni 2016 afgav Skatteudvalget »Beretning om kommunernes overtagelse af inddrivelsen af fordringer« i forbindelse med behandlingen af beslutningsforslag nr.
B 144, »Forslag til folketingsbeslutning om kommuners adgang til selv at inddrive fordringer«, af 1. april 2016.
Lovforslaget følger op på aftalen og beretningen ved at tilvejebringe lovgrundlaget for, at kommunerne fra lovens ikrafttræden overtager inddrivelsesopgaven vedrørende deres fortrinsberettigede krav.
Det drejer sig om ejendomsskatter m.v., der hviler på fast ejendom.
Lovforslaget omfatter de krav, som på ikrafttrædelsestidspunktet ikke er under inddrivelse hos SKAT.
De krav, der er under inddrivelse hos SKAT på ikrafttrædelsestidspunktet, vil SKAT skulle inddrive.
Kommunerne har dog mulighed for efter ikrafttrædelsen at tilbagekalde krav, der er sendt til inddrivelse hos SKAT, med henblik på en afdragsordning eller modregning.
Sådanne tilbagekaldte krav vil også være omfattet af lovforslaget.
 Kommunerne vil ifølge lovforslaget fremover kunne inddrive de kommunale ejendomsskatter m.v. ved udlæg foretaget af en kommunal pantefoged i den faste ejendom, ved udlæg via fogedretten i den faste ejendom eller andre aktiver og ved modregning, som kommunen f.eks. gennemfører i overskydende skat.
 Det foreslås, at loven skal træde i kraft den 1. februar 2017.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
