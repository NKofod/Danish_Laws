 En hovedanpartshaver, der havde optaget et banklån og udlånt dette  

 rentefrit til anpartsselskabet, blev anset for skattepligtig af forrentning  

 af mellemregningskontoen med et beløb, svarende til de betalte renter på  

 banklånet.
 Boet efter A klagede over, at A's skattepligtige indkomst for  

 indkomstårene 1983-1985, begge inkl., af amtsligningsrådet var forhøjet med  

 henholdsvis 76.670 kr., 72.466 kr. og 77.292 kr., udgørende ansat forrentning  

 af mellemregningskonto med B ApS.
 Det fremgik af sagen, at A, der nu var afgået ved døden, i de nævnte år  

 havde drevet handel med køb og salg af værdipapirer, især aktier, dels i et  

 vist omfang i personligt regi, men overvejende gennem et af klageren ejet og  

 domineret anpartsselskab B ApS.
 Til finansiering af virksomheden i anpartsselskabet havde klageren opnået  

 et lån i sin bank og havde udlånt provenuet til anpartsselskabet uden  

 betaling af renter fra selskabet til klageren.
 Ansættelserne skyldtes de heraf følgende forhøjelser med rentebeløbene,  

 der var identiske med de for de respektive år af banken tilskrevne renter.
Ved ansættelsen var det af amtsligningsrådet antaget, at renteberegning  

 var undladt for derved at opnå, at skattebesparelsen for renteudgiften til  

 banken skete hos hovedaktionæren med 62-63% i stedet for hos selskabet med  

 40%. Der var henvist til en afgørelse vedrørende en bindende forhåndsbesked,  

 nævnt i ligningsvejledningen for aktionærer og selskaber 1988, side 198, i  

 henhold til hvilken to aktionærer havde tænkt sig at opnå private lån til  

 rentefri videre udlåning til et selskab.
Denne disposition var anset for at  

 være en unormal forretningsmæssig disposition, der udelukkende havde til  

 formål at give anpartshaverne et skattemæssigt rentefradrag, og samtidig  

 formindske et forventet underskud i selskabet, som eventuelt ikke ville kunne  

 udnyttes til fremførsel efter ligningslovens § 15. Ligningsrådet havde i  

 denne sag fundet, at anpartshaveren skulle beskattes af manglende  

 forrentning, og at renten skulle fastsættes til samme rentesats, som var  

 anvendt ved anpartshaverens optagelse af lån i pengeinstitutter.
 Klagerens revisor gjorde særlig med hensyn til denne sidste afgørelse  

 gældende, at situationen ikke kunne sammenlignes, idet der i året for  

 nærværende klagers låneoptagelse ikke var underskud i selskabet.
Efter det oplyste - herunder om selskabets regnskabsmæssige forhold,  

 hvoraf fremgik, at de omhandlede renteudgifter ikke fuldt ud ville kunne  

 udnyttes til fradrag i selskabets indkomst - kunne Landsskatteretten  

 tilslutte sig de af de stedlige skattemyndigheder ved ansættelsen anførte  

 synspunkter og begrundelser.
De påklagede ansættelser blev herefter  

 stadfæstet.
 LV 1988, SC 1.2.2.
