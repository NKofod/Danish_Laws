Offererstatningsloven § 1  nævnets stillingtagen til, om skaden skyldes en straffelovsovertrædelse, nævnets j.nr. 11-520-19473 Ansøger var hjemmesygeplejerske og tog hen til en patient for at give ham medicin.
Patienten lå og sov.
Ansøger bemærkede et gevær ved siden af patienten.
Da patienten blev vækket, satte han sig op og greb fat i geværet, hvorefter han umiddelbart lagde geværet igen og rejste sig op.
Herefter fik han udleveret sin medicin.
Ansøger søgte om maksimal godtgørelse for svie og smerte samt erstatning for tabt arbejdsfortjeneste, idet hun sygemeldte sig i en længere periode efter episoden.
 Nævnet fandt ikke, at patienten havde forsæt til at skade eller true ansøger, idet han ikke sagde noget, da han greb fat om geværet, og da det ikke fremgik af ansøgers forklaring til politiet, at han pegede geværet mod ansøger.
 Nævnet fandt dermed, at det ikke med tilstrækkelig sikkerhed kunne antages, at skaden var sket ved en overtrædelse af straffeloven.
