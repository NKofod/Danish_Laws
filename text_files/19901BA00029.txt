Nr BSF 29 Forslag til folketingsbeslutning om en aktiv bæredygtig erhvervspolitik Fremsat af Svend Auken (S) Nyrup Rasmussen (S) Eva Fatum (S) Tove Lindbo  

 Larsen (S) Lissa Mathiasen (S) Erling Olsen (S) Løvig Simonsen (S) Jimmy  

 Stahr (S) den 15. november 1990 Folketinget opfordrer regeringen til at fremsætte lovforslag og gennemføre ændringer i regelsæt m.v. som led i gennemførelsen af en ny aktiv erhvervspolitik i Danmark.
Gennemførelsen af 10 initiativer bør danne grundlag for den ny erhvervspolitik:
 1. Ny indsats i Østeuropa og EF.
Der gennemføres en ny eksportkreditordning for Østeuropa på i alt 5 mia.  

 kr.
Industrialiseringsfonden for Østeuropa tilføres nye midler og udvides til  

 også at omfatte Sovjetunionen.
Der skal ske en styrkelse af Danmarks  

 internationale repræsentation, som opprioriterer Østeuropa og EF.
Der tages  

 særskilt dansk initiativ til handelsaftaler for hele Østersøområdet.
 2. Ny udenrigshandelsorganisation og eksportdynamik.
Der oprettes en ny selvstændig udenrigshandelsorganisation med uafhængig  

 styrelse og ledelse med betydelig international erhvervserfaring.
Der  

 etableres en nyordning for eksportfremme.
Dansk byggeindustris eksportindsats  

 styrkes specielt i forhold til Tyskland.
Der igangsættes en ny forsøgsordning  

 med handelshuse.
 3. Industrikomplekser og samarbejde mellem den offentlige og den  

 private sektor.
Den erhvervspolitiske service samles og koordineres som tilbud til  

 udvikling af danske »industrikomplekser« inkl. sikring af lige  

 konkurrencevilkår for værftssektoren.
Det fødevareteknologiske forsknings- og  

 udviklingsprogram tilføres yderligere midler, som specielt tilgodeser mindre  

 virksomheder, økologisk drift m.v.
Konsulentbistand til gennemførelse af  

 vandmiljøplanens målsætning styrkes.
Der igangsættes særskilt  

 udviklingsprogram for gartneri og fiskeri til fremme af forædling af  

 produktionen.
Turistpolitikken styrkes organisatorisk.  

 Byfornyelseslovgivningen forenkles til brug for systemeksportindsats og  

 byfornyelsesaktiviteten i bl.a. hovedstadsområdet.
Samarbejdet mellem den offentlige og den private sektor udbygges på 10  

 udvalgte områder.
Udviklingskontrakter og systemeksport styrkes gennem  

 forenkling og sanering af regelsæt og øget uddannelsesindsats for offentlige  

 ledere og medarbejdere.
Der gennemføres samtidig en sagsbehandlingsreform,  

 som markant nedbringer den maksimale behandlingstid for offentlige  

 myndigheders stillingtagen til konkrete ansøgninger om erhvervsstøtte,  

 godkendelser og lignende.
 4. Fornyelse og internationalisering.
Forsøgsordningen til fremme af kvalitetsudvikling i danske virksomheder  

 udvides.
Teknologirådsprogrammet for uddannelse, ledelse og samarbejde og  

 netværksprogrammet styrkes.
Ny forsøgsordning med særlige fornyelsespuljer i  

 virksomhederne iværksættes.
 5. Dansk forskning og produktudvikling på internationalt niveau.
Der etableres en ny udviklingsordning for forskning og produktudvikling.  

 Der udarbejdes teknologiske udviklingsprogrammer for international  

 »matchning«.
Der skal ske en yderligere styrkelse af  

 grundforskningen bl.a. gennem tilførsel af yderligere midler, oprettelse af  

 ny grundforskningsfond og nye initiativer til opbygning af fire  

 internationalt anerkendte forskningscentre i Danmark.
 6. Miljø- og energiinvesteringer.
Der afsættes midler til et miljøteknologisk udviklingsprogram for renere  

 teknologi og systemeksport.
Der iværksættes en særlig målrettet indsats for  

 kraftvarmeudbygning i hovedstaden og systemeksport for energisystemer m.v.
 7. En iværksætterreform.
 8. Amtskommuners og kommuners erhvervsudvikling.
Samarbejdet mellem kommuner og private virksomheder styrkes gennem nye  

 rammer for fælleskommunale udviklingsselskaber og kommunale  

 iværksættercentre.
Udviklingsselskabet for hovedstadsområdet etableres i  

 samarbejde med institutionelle investorer og erhvervsvirksomheder.  

 Egnsudviklingsindsatsen genetableres med særskilt indsats over for regioner  

 med særlig høj arbejdsløshed og særlige initiativer, der kan fremme  

 øsamfundenes beskæftigelse og økonomi.
 9. Infrastrukturinvesteringer.
 Der etableres et nyt infrastrukturselskab på basis af kapitalindskud fra  

 bl.a. eksterne investorer, som kan fremskynde de nødvendige  

 infrastrukturinvesteringer i Danmark i såvel statsligt som kommunalt regi.  

 Nye finansieringsformer for statslig finansiering af udbygning af det danske  

 vejnet på hovedstrækningerne til styrkelse af erhvervsudviklingen overvejes.
 10. Selskabs- og virksomhedsskatten nedsættes gradvis.
 Selskabs- og virksomhedsskatten nedsættes med henblik på at styrke  

 virksomhedernes konkurrenceevne.
Bemærkninger til forslaget Almindelige bemærkninger En aktiv erhvervs- og forskningspolitik er en meget væsentlig  

 forudsætning for at skabe nye arbejdspladser gennem en investerings- og  

 eksportbåret økonomisk tilvækst på et miljømæssigt bæredygtigt grundlag.
 Som udgangspunkt er Danmark dårligt rustet til at udnytte de nye  

 muligheder i Østeuropa, i det forenede Tyskland og i EF's indre marked.
En række strukturproblemer i danske erhvervsvirksomheder er fortsat  

 uløste: Eksportkvoterne i danske virksomheder er for små,  

 eksportsammensætningen er for koncentreret på lavvækstmarkeder og for lidt på  

 de typiske forskningsintensive højværdiområder.
Der forskes for lidt.  

 Samarbejdet mellem de små og mellemstore danske virksomheder skal styrkes for  

 at udnytte større eksportordrer.
Samarbejde mellem den offentlige og private  

 sektor udnytter ikke den offentlige brugerviden og ekspertise til eksport- og  

 beskæftigelsesindsats.
Internationaliseringsprocessen skal styrkes.
Gennem den borgerlige regeringsperiode i 1980'erne har erhvervspolitikken  

 været ramt af signalforvirring og bestandige skift i mål, midler og omfang af  

 dansk erhvervspolitik på alle afgørende områder - eksportfremme, forskning og  

 udvikling, teknologiservice og regionalpolitik.
Det har alvorligt svækket  

 danske virksomheders muligheder for at planlægge en ny eksportindsats på et  

 stabilt erhvervsgrundlag.
Danmark har i forvejen igennem 1980'erne ligget helt i bund sammenlignet  

 med andre EF-lande både med hensyn til den målrettede erhvervspolitik og den  

 offentlige og private forskningsindsats.
I 1989 blev massive besparelser på  

 næsten alle centrale erhvervspolitiske områder gennemført.
Finanslovsaftalen  

 for 1990 mellem KVR-regeringen og Fremskridtspartiet betød et reelt farvel  

 til den resterende del af erhvervspolitikken, der retter sig mod industrien,  

 håndværket og de tilknyttede serviceerhverv.
 Dermed står Danmark reelt uden en erhvervspolitik, der kan medvirke aktivt  

 til at løfte danske erhvervsinvesteringer, eksporten og beskæftigelsen.
Danmark kan ikke undvære en aktiv erhvervspolitik.
Derfor foreslår  

 Socialdemokratiet, at der gennemføres en fornyelse i den danske  

 erhvervspolitik i form af 10 nye erhvervspolitiske initiativer, som  

 gennemføres med virkning fra 1991.
Finansiering Den samlede indsats omfatter - inkl. den gradvise nedsættelse af  

 selskabs- og virksomhedsskatten - et rammebeløb på finanslov 1991 på i  

 alt 2,28 mia. kr. og en garantiramme på i alt 0,9 mia. kr., en  

 eksportkreditgaranti på 5 mia. kr. for Østeuropa og et intensiveret  

 samarbejde med danske investorer bl.a. pensionskasser, realkredit m.v.
Regeringen har stillet forslag om ophævelse af 6 pct.-skatten og til  

 finansiering heraf foreslået at fjerne en række vildskud og lempelige  

 beskatningsregler for erhvervslivet.
Socialdemokratiet finder det mere  

 hensigtsmæssigt at anvende en del af de foreslåede provenuer til finansiering  

 af de 10 nye erhvervspolitiske initiativer.
 Den gradvise nedsættelse af selskabs- og virksomhedsskatten finansieres  

 inden for rammer af de finansieringselementer, som er præciseret i  

 Socialdemokratiets beslutningsforslag af 15. november 1990 om reallønssikring  

 gennem lettelser til børnefamilier og lettelser for mellem- og  

 lavindkomstgrupper samt styrkelse af virksomhedernes konkurrenceevne (B 28).
 Herved sikres, at en væsentlig del af det sparede provenu fortsat kommer  

 erhvervslivet til gode - men gennem en fremtidsrettet  

 erhvervsudviklingsindsats, jf. bilag 1, som er optrykt til nærværende  

 beslutningsforslag.
Bemærkninger til beslutningsforslagets enkelte punkter Ad 1. Ny indsats i Østeuropa og EF.
Bemanding og placering af handelsmedarbejdere, eksportattacheer,  

 teknologi- og forskningsattacheer, repræsentation ved internationale  

 organisationer m.v. ændres og styrkes på udenlandske markeder.
Indsatsen  

 opprioriteres i såvel Østeuropa som EF, herunder særskilt Tyskland.
 Der tages særskilt mellemstatsligt dansk initiativ til et nyt samhandels-  

 og samarbejdsmønster i forhold til de nordiske lande og Østersølandene med  

 det formål at skabe bedre basis for regionens økonomi og erhvervsudvikling i  

 1990'erne i forhold til det øvrige Europa.
 Dansk byggeindustris eksportindsats styrkes - specielt i forhold til det  

 tyske marked.
 Der gennemføres en ny eksportkreditordning for Østlandene, idet der  

 oprettes en særlig eksportkreditordning på i alt 5 mia. kr.
 Industrialiseringsfonden for Østlandene tilføres nye midler.  

 Industrialiseringsfondens arbejdsområde for Østeuropa udvides til også at  

 omfatte Sovjetunionen.
 Ad 2. Ny udenrigshandelsorganisation og eksportdynamik.
 Der oprettes en ny selvstændig udenrigshandelsorganisation med uafhængig  

 styrelse og ledelse med betydelig international erhvervserfaring.  

 Hovedopgaven bliver at formidle større samhandels- og samarbejdsaftaler og  

 joint ventures med bl.a. Østeuropa, bistå ved internationale  

 udviklingsprojekter og forskningsopgaver og tiltrække større udenlandske  

 investeringer.
 Eksportfremme: Der etableres en ny ordning for virksomhedernes  

 markedsudvikling med prioritering af samarbejdsprojekter mellem flere  

 virksomheder, projekteksport, tilbudsgivning m.v.
 Handelshuse for udvalgte brancheområder igangsættes som en ny  

 forsøgsordning med forskellige modeltilbud til virksomhederne - hovedsagelig  

 på joint venture-basis.
 Ad 3. Industrikomplekser og samarbejde mellem den offentlige og den  

 private sektor.
 Der tages initiativ til opbygning af mere sammenhængende servicetilbud  

 omfattende teknologiservice, eksportfremme, produktudvikling m.v. og en  

 styrkelse af udviklingen for danske »industrikomplekser« inden for  

 jern- og metalindustrien til kommunikations- og informationsteknologi,  

 transportindustri, det fødevareindustrielle kompleks m.v.
For værftssektoren fastholdes principielt, at danske værfter ikke stilles  

 ringere i den internationale konkurrence i de andre EF-lande.
Der igangsættes  

 nye udviklingsprojekter i forlængelse af tidligere initiativer som f.eks.  

 projekt skib, og de gældende skatteregler vedrørende anpartsfinansiering  

 videreføres.
Værftspakken forlænges og tilpasses i takt med nedtrapning af  

 loftet for statsstøtte i EF.
 Turistpolitikken styrkes især organisatorisk.
Det fødevareteknologiske forsknings- og udviklingsprogram på 500 mio. kr.  

 over en femårig periode, som er besluttet, skal også tilgodese en indsats,  

 der især omfatter mindre virksomheder og iværksættere af eksempelvis  

 økologisk drift.
Via programmet skabes mulighed for tilskud til også de dele  

 af produktionsteknologien, der omfatter arbejdsmiljø og forsøg med arbejdets  

 organisering.
I det fødevareteknologiske forskningsprograms praktiske  

 gennemførelse inddrages repræsentanter for erhvervsliv, forskning, forbrugere  

 og lønmodtagere.
 I sammenhæng hermed videreføres og styrkes konsulentbistand til  

 gennemførelse af vandmiljøplanens målsætninger inkl. konsulentordningen for  

 landbrugets udarbejdelse af gødningsplaner m.v.
 Der etableres et særskilt udviklingsprogram for gartneri og fiskeri til  

 fremme af forædling og produktion.
Byggesektorens eksportevne styrkes gennem særskilt indsats over for bl.a.  

 det tyske marked.
Joint ventures med tyske virksomheder fremmes.  

 Byfornyelsesindsats i Danmark forenkles gennem ny byfornyelseslovgivning både  

 til brug for systemeksportindsatsen og for styrkelsen af den danske  

 byfornyelsesaktivitet (ikke mindst i hovedstadsområdet).
 Samarbejdet mellem den offentlige og den private sektor skal styrkes  

 med henblik på systemeksport:
Udviklingskontrakter og valutaindtjening styrkes gennem forenkling og  

 sanering af regelsæt.
For specielt systemeksport ændres regelsættet, således  

 at den enkelte styrelseschef får kompetence og ansvar vedrørende styrelsens  

 egen systemeksport.
Godkendelsesordningen under Industriministeriet  

 afskaffes.
Overskuddet ved systemeksport tilfalder den styrelse, der har  

 lavet arbejdet.
Provenuet anvendes til uddannelsesformål og fortsat udvikling  

 af styrelsens/instituttets forskningsaktiviteter m.v.
Der iværksættes  

 særskilt uddannelsesindsats med henblik herpå for offentlige ledere og  

 medarbejdere.
 Der iværksættes særskilte initiativer til fremme af eksportsamarbejde med  

 private virksomheder inden for følgende områder: Sundhed, uddannelse, pleje  

 og omsorg, miljø, energi, landbrugssystemer, byggeeksport,  

 vejdirektoratsopgaver og offentlige administrative systemer.
 Analyseaktiviteterne vedrørende dansk erhvervslivs strukturproblemer  

 samles og effektiviseres gennem oprettelse af et erhvervsinstitut, som årligt  

 afgiver vurderinger og eventuelle forslag til nye initiativer.
Der skal tages initiativ til en sagsbehandlingsreform, der  

 nedbringer den maksimale behandlingstid for offentlige myndigheders  

 stillingtagen til konkrete problemer/ansøgninger fra danske  

 erhvervsvirksomheder på alle felter.
Hovedprincippet: »Een henvendelse  

 svar på alt« gennemføres i såvel stat som amtskommuner og kommuner.
 Ad 4. Fornyelse og internationalisering.
Den eksisterende forsøgsordning på 60 mio. kr. for fremme af  

 kvalitetsudvikling i danske virksomheder udvides til en systematisk indsats  

 med rådgivning i alle større brancher.
Formålet er at styrke virksomhedernes  

 muligheder for at leve op til kravene, der følger af det europæiske  

 standardiseringssamarbejde som led i gennemførelsen af EF's indre marked,  

 herunder særlig certificering og virksomheders kvalitetsstyringssystemer.
 Teknologirådsprogrammet for ledelse og samarbejde styrkes gennem en ny  

 uddannelsesindsats i de enkelte brancher tilrettelagt i samarbejde med  

 arbejdsgivere og brancheorganisationer, fagbevægelse og rådgivere m.v.
 Det eksisterende netværksprogram for samarbejde mellem mindre og  

 mellemstore virksomheder styrkes.
Fornyelsespuljer: Til fremme af produktudvikling og  

 efteruddannelse af medarbejdere etableres forsøgsordning med tilbud om  

 rådgivning m.v. til virksomhederne via bl.a. de teknologiske  

 informationscentre.
Virksomhederne motiveres til at afsætte særlige  

 fornyelsespuljer med henblik på dette formål.
 Ad 5. Dansk forskning og produktudvikling på internationalt niveau.
Der etableres en ny udviklingsordning for forskning og produktudvikling.  

 Ordningen koordineres med andre finansielle kanaler: Dansk  

 Udviklingsfinansiering og institutionelle investorer.
Ordningen baseres på  

 fleksible midler: Indskud af aktiekapital, lån, garantier,  

 udviklingskontrakter, tilskud m.v.
 Der udarbejdes teknologiske udviklingsprogrammer for national  

 »matchning« bl.a. ved deltagelse i internationale  

 forskningsprogrammer.
Forskningsarbejdet styrkes: Der oprettes en ny grundforskningsfond  

 med årlig bevillingsramme på 200 mio. kr. til fremme af udvalgte større  

 forskningsprojekter.
Som led i grundforskningsindsatsen afsættes en  

 ekstrabevilling under Undervisningsministeriet samt midler til styrkelse af  

 sektorforskningen inden for prioriterede forskningsområder.
Der tages initiativ til opbygning af fire internationalt anerkendte  

 forskningscentre i Danmark.
Udenlandske forskeres muligheder for at deltage  

 heri styrkes gennem en særlig skatteordning.
Forskningsmiljøerne bør samles  

 om:
- fødevarer og fødevareforædling - lægemidler og medikoteknik - en ny miljøteknologi - energiproduktionssystemer.
Dansk deltagelse i internationale forskningsprogrammer styrkes med særligt  

 henblik på ESPRIT, EUREKA, BRITE m.v.
Der afsættes en økonomipulje til støtte  

 for virksomheders og institutters forundersøgelser som grundlag for  

 deltagelse i den internationale forskningsindsats.
 Teknologi-/forskningsattacheer udstationeres målrettet til  

 kontaktetablering og formidling af informationer til virksomheder og  

 institutter.
 Ad 6. Miljø- og energiinvestering.
 Der afsættes særlige midler til et miljøteknologisk udviklingsprogram for  

 renere teknologi og mere ressourcebesparende teknologi samt udnyttelse af den  

 eksportmæssige viden om miljørigtig produktionsteknologi.
Energipolitik: Der iværksættes en særlig målrettet indsats for  

 kraftvarmeudbygning i hovedstaden.
Et sammenhængende investeringsprojekt  

 udformes, så det bliver attraktivt for såvel husejere som lejere m.fl.
 For såvel energi- som miljøinvesteringer skabes muligheder for  

 realkreditfinansiering.
 Ad 7. Iværksætterreform.
Den nuværende iværksætterydelsesordning under Arbejdsministeriet  

 omlægges, og en del af beløbsrammen overflyttes til en iværksætterreform  

 administreret under Industriministeriet.
Det vil være et vilkår for at  

 modtage iværksætterydelsen, at iværksætteren har deltaget i et  

 uddannelsesforløb, og der etableres særskilt konsulenttilbud vedrørende  

 vurdering af projekter og markedsmuligheder.
Der gennemføres en  

 forsøgsordning i et antal regioner med tilbud om udviklingsselskaber for  

 iværksættere med eksportpotentiale.
 Ad 8. Amtskommuners og kommuners erhvervsudvikling.
 Amtskommuners og kommuners samarbejde med private virksomheder styrkes.  

 Der skabes nye rammer for fælleskommunale udviklingsselskaber og kommunale  

 iværksættercentre.
 Der tages initiativ til nye samarbejdsaftaler med amtskommunerne om  

 etablering af regionale erhvervsudviklingsprogrammer og udviklingspuljer med  

 henblik på en bedre regional koordinering af den samlede indsats.
 For hovedstadsområdet etableres det planlagte udviklingsselskab med det  

 nødvendige samarbejde med institutionelle investorer og erhvervsvirksomheder.  

 I samarbejde med Københavns Kommune og de øvrige kommuner i Københavns Amt  

 tages initiativ til at få lagt et grundlag for hovedstaden som et nordisk  

 vækstcentrum.
Egnsudviklingsindsatsen genetableres med udgangspunkt i  

 egnsudviklingskontoret i Silkeborg.
Der gennemføres en særskilt indsats over  

 for regioner med særlig høj arbejdsløshed og særskilt  

 erhvervsudviklingsbehov.
Samtidig iværksættes særlige initiativer, der kan  

 fremme øsamfundenes beskæftigelse og økonomi.
 Midler fra EF's strukturfonde, regionalfonden og socialfonden anvendes  

 mere målrettet i en tæt sammenhæng med den aktive regionale erhvervs- og  

 uddannelsesindsats.
 Ad 9. Infrastrukturinvesteringer.
 Der tages initiativ til etablering af et nyt infrastrukturselskab på  

 basis af kapitalindskud fra eksterne investorer og fremskyndet  

 anlægslovgivning, som kan fremskynde de nødvendige infrastrukturinvesteringer  

 i Danmark, herunder opbygge finansieringsrammer for en fast forbindelse  

 mellem Danmark og Sverige, havneudbygning, betydelige fornyelsesinvesteringer  

 i kommunernes kloaksystem m.v.
 På baggrund af anlægslovgivningen skabes mulighed for nye former for  

 statslig finansiering af udbygning af det danske vejnet på de afgørende  

 hovedstrækninger til styrkelse af bl.a. erhvervsudviklingen.
 Ad 10. Selskabs- og virksomhedsskatten nedsættes gradvis.
 Til yderligere styrkelse af virksomhedernes konkurrenceevne gennemføres  

 som foreslået i Socialdemokratiets beslutningsforslag af 15. november 1990 om  

 reallønssikring gennem lettelser til børnefamilier og lettelser for mellem-  

 og lavindkomstgrupper samt styrkelse af virksomhedernes konkurrenceevne (B  

 28) en gradvis nedsættelse af selskabs- og virksomhedsskatten.
Selskabsskatten nedsættes for 1991 til 38 pct. og for indkomståret 1992  

 til 36 pct.
Virksomhedsskatten nedsættes ligeledes gradvis, idet det  

 forudsættes, at reglerne for udtræk m.v. opstrammes og præciseres.
Den  

 samlede lettelse udgør for 1991 1,2 mia. kr. og for 1992 2,1 mia. kr.
 Finansieringen tilvejebringes som forudsat inden for rammerne af de  

 finansieringselementer, der er indeholdt i Socialdemokratiets ovennævnte  

 beslutningsforslag af 15. november 1990 vedrørende skatteomlægninger m.v. (B  

 28).
Bilag 1 1) Dansk Udviklingsfinansiering.
 2) Finansieres inden for rammerne af de finansieringselementer, der er  

 indeholdt i Socialdemokratiets beslutningsforslag af 15. november 1990 om  

 reallønssikring gennem lettelser til børnefamilier og lettelser for mellem-  

 og lavindkomstgrupper samt styrkelse af virksomhedernes konkurrenceevne (B  

 28).
