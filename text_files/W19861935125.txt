 Ankestyrelsen fandt i to sager, at den ved socialministeriets  

 cirkulære af 17. oktober 1980 indførte forlængelse fra 3 til 5 år af fristen  

 for et tilbagebetalingskravs bortfald fandt anvendelse ved tilbagebetaling af  

 hjælp efter bistandslovens § 42, stk. 1, idet uddannelserne først var  

 afsluttet efter den 1. januar 1981.
 1.
 REDEGØRELSE FOR SAGEN:
En ansøger havde modtaget hjælp efter bistandslovens § 42, stk. 1, til  

 uddannelse som civilingeniør på Danmarks Tekniske Højskole.
Fra 1. april 1977  

 blev hjælpen ydet delvist som lån.
 Uddannelsen afsluttedes den 31. januar 1982, hvorefter ansøgeren var  

 arbejdsløs indtil 1. februar 1984. I den første del af arbejdsløshedsperioden  

 frem til omkring 1. februar 1983 modtog ansøgeren hjælp efter bistandsloven  

 som supplement til arbejdsløshedsdagpengene.
Socialforvaltningen var i maj 1983 i kontakt med ansøgeren om underskrift  

 af gældsbrev og eventuel aftale om tilbagebetaling.
På grund af pågældendes  

 manglende medvirken meddelte socialforvaltningen ved brev af 5. juli 1983, at  

 hele beløbet (knap 95.000 kr.) var forfaldent.
På baggrund af et budget  

 opstillet den 26. august 1983 blev der givet henstand med betaling af  

 uddannelseslån.
Ansøgeren blev samtidig anmodet om at henvende sig, hvis  

 hendes forhold ændrede sig og mindst hver 3. måned.
 På baggrund af opstilling over økonomiske forhold den 5. marts 1984, hvor  

 ansøgeren havde været i arbejde i en måned, meddelte det sociale udvalg  

 henstand med uddannelseslånet til 1. januar 1985.
 Ved henvendelse den 10. januar 1985 anmodede ansøgeren om, at restancen  

 bortfaldt, idet hun henviste til 3 års forældelsen.
 AFGØRELSEN, DER KLAGES OVER:
 Amtsankenævnet tiltrådte, at det sociale udvalg ikke havde eftergivet  

 nogen del af låneandelen vedrørende den hjælp, der var ydet ansøgeren i  

 henhold til bistandslovens § 42, stk. 1. Amtsankenævnet lagde herved vægt på,  

 at der ikke havde foreligget betalingshindring i mindst 5 år siden  

 afslutningen af pågældendes uddannelse i januar 1982, jfr. socialministeriets  

 cirkulære af 17. oktober 1980, hvorefter 5-års fristen også finder anvendelse  

 for hjælp ydet inden 1. januar 1981.
 KLAGEN TIL ANKESTYRELSEN:
 Sagen blev anket af ansøgeren.
 LOVGRUNDLAG:
 Bistandslovens § 42, stk. 1, 2. punktum.
 Socialministeriets cirkulære nr. 161 af 17. oktober 1980 om ændring af  

 socialministeriets cirkulære nr. 72 af 30. marts 1976 om hjælp efter  

 bistandslovens § 42, pkt. 9.
 ANKESTYRELSENS AFGØRELSE:
 Da ansøgerens uddannelse først blev afsluttet efter den 1. januar 1981,  

 finder ankestyrelsen, at socialministeriets cirkulære nr. 161 af 17. oktober  

 1980 finder anvendelse med hensyn til eventuelt bortfald af  

 tilbagebetalingskravet.
 Ankestyrelsen tiltræder således amtsankenævnets afgørelse.
 2.
 REDEGØRELSE FOR SAGEN:
En kvinde, født i 1953, var i gang med uddannelse på lærerseminarium, da  

 hun på grund af ændringer i sine personlige forhold kom i kontakt med  

 socialforvaltningen.
Der blev herefter ydet hende hjælp til færdiggørelse af  

 uddannelsen fra 1. november 1979 til 1. februar 1981. Hun underskrev den 27.  

 august 1980 en lånedeklaration, hvoraf fremgik, at halvdelen af den ydede  

 hjælp var lån.
Socialforvaltningen havde imidlertid den 1. november 1979  

 mundtligt orienteret ansøgeren om, at hjælpen blev ydet som halvt lån og  

 halvt tilskud.
Ansøgeren modtog endvidere den 1. november 1979  

 bevillingsskrivelse vedrørende perioden 1. november 1979 til 31. juli 1980,  

 hvoraf tilbagebetalingsbetingelserne fremgik.
 AFGØRELSEN, DER KLAGES OVER:
Socialforvaltningen krævede i marts 1984 tilbagebetaling af halvdelen af  

 den hjælp, som ansøgeren fra november 1979 havde modtaget efter  

 bistandslovens § 42. Afgørelsen blev begrundet med, at  

 tilbagebetalingspligten var tilkendegivet over for ansøgeren, og at  

 underskrift på lånedeklaration ikke er en gyldighedsbetingelse for  

 tilbagebetalingskravet.
Socialforvaltningen beklagede at have været passiv i  

 forbindelse med afkrævning, men fastholdt tilbagebetalingskravet.
 KLAGEN TIL ANKESTYRELSEN:
Sagen blev anket af ansøgeren med henblik på, at tilbagebetaling kun  

 skulle ske for så vidt angår halvdelen af hjælpen efter 1. november 1980.  

 Ansøgeren anførte, at hun, indtil socialforvaltningens henvendelse den 15.  

 marts 1984, troede, at hjælpen efter bistandslovens § 42 i alle tilfælde blev  

 ydet som tilskud det første år.
Hun protesterede mod, at socialforvaltningen  

 først rejste sit krav mod hende 3 år efter uddannelsens afslutning.
Hun  

 henviste til sine økonomiske forhold, som bl.a. var belastet af en stor  

 studiegæld til Statens Uddannelsesstøtte.
Desuden redegjorde hun for nogle  

 helbredsmæssige forhold, som havde medført udgifter samt arbejdsskift med  

 indtægtsnedgang til følge.
 LOVGRUNDLAG:
 Se det under sag nr. 1. anførte.
 ANKESTYRELSENS AFGØRELSE:
 Under henvisning til, at ansøgeren i 1979 såvel mundtligt som skriftligt  

 var orienteret om tilbagebetalingspligten, tiltræder ankestyrelsen den af  

 socialforvaltningen trufne afgørelse.
 Da ansøgeren har afsluttet uddannelsen efter 1. januar 1981, finder  

 ankestyrelsen, at socialministeriets cirkulære af 17. oktober 1980 finder  

 anvendelse med hensyn til eventuelt bortfald af betalingskravet.
