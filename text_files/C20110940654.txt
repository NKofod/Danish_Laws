Skrivelse om præcisering af reglerne om helbredstillæg til fodterapi Efter der er indgået ny overenskomst om fodterapi, som gælder fra den 1. juni 2011, har Pensionsstyrelsen modtaget flere henvendelser vedrørende helbredstillæg.
Pensionsstyrelsen skal derfor præcisere følgende:
 Der kan kun ydes almindeligt helbredstillæg til de typer og det antal fodbehandlinger, som regionsrådet yder tilskud til efter sundhedsloven.
Diabetespatienter opdeles fremover i fire risikogrupper, som efter lægehenvisning kan få tilskud fra regionerne til et antal behandlinger alt afhængig af, hvilken risikogruppe den pågældende tilhører.
Regionen yder ikke tilskud til behandlinger ud over det antal, der ifølge overenskomsten kan bevilges indenfor den enkelte risikogruppe.
Selvom yderligere behandling forudsætter lægehenvisning, yder regionen således ikke tilskud til disse behandlinger, og der kan derfor ikke ydes almindeligt helbredstillæg.
I stedet kan der ydes udvidet helbredstillæg til fodbehandlinger, selvom der ikke ydes tilskud efter sundhedsloven.
Det er kommunen, der vurderer, om fodbehandlingen er nødvendig, hvilket betyder, at der efter en konkret vurdering vil kunne ydes udvidet helbredstillæg, også selvom behandlingen ikke sker efter henvisning fra en læge.
