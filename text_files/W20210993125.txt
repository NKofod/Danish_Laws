Arbejdsmiljøklagenævnet ophævede afgørelse med påbud om at sikre mod spredning af coronavirus (arbejdets udførelse - byggeplads - corona) Resume Arbejdsmiljøklagenævnet vurderede, at det ikke var tilstrækkeligt til at udstede påbud mod spredning af smitsomme sygdomme, at der ikke var adgang til håndvask med varmt vand eller håndsprit, og at virksomheden generelt var beskidt.
 Arbejdstilsynet burde i stedet have taget stilling til, om oplysningerne kunne begrunde et påbud efter reglerne om velfærdsforanstaltninger.
Nævnet lagde vægt på, at Arbejdstilsynet ikke havde beskrevet, hvilke konkrete forhold, der indebar særskilt mulighed for smitte med coronavirus, herunder hvilke af sundhedsmyndighedernes anbefalinger, der ikke blev overholdt.
 Et mindretal på 5 af nævnets medlemmer fandt, at Arbejdstilsynet havde påvist, at der manglede forebyggelse af smitte med coronavirus på grund af manglende rengøring og dårlig hygiejne, herunder manglende sæbe, håndsprit og varmt vand, hvorfor påbuddet burde fastholdes.
Den konkrete afgørelse [Adressat udeladt] I har klaget over Arbejdstilsynets afgørelse af den 1. marts 2021 om at sikre mod spredning af coronavirus.
Arbejdsmiljøklagenævnet har nu afgjort sagen på møde den 28. september 2021.
 Resultatet er:
  Arbejdstilsynets afgørelse af 1. marts 2021, om straks at sikre effektive foranstaltninger for at beskytte de ansatte mod risikoen for smitte med ny Coronavirus, ved arbejde på byggepladsen [adresse udeladt], er ugyldig.
 Det betyder, at vi ophæver Arbejdstilsynets afgørelse.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at det ikke er tilstrækkeligt til at udstede påbud mod spredning af smitsomme sygdomme, at der ikke var adgang til håndvask med varmt vand eller håndsprit, og at byggepladsen på [adresse udeladt] generelt var beskidt.
Nævnet vurderer, at oplysningerne i sagen særligt omhandler velfærdsforanstaltninger på byggepladsen.
Arbejdstilsynet burde derfor i sin behandling af sagen have taget stilling til, om oplysningerne om forholdene på arbejdsstedet i stedet kunne have begrundet et påbud efter § 60, stk. 1, om velfærdsforanstaltninger, i bekendtgørelse om bygge- og anlægsarbejde.
Hvad er afgørende for resultatet Nævnet lægger vægt på, at, at der var to ansatte, som arbejdede forskellige steder på byggepladsen ved tilsynsbesøget.
 Arbejdstilsynet har ikke i sagen beskrevet, hvilke konkrete forhold, der indebar særskilt mulighed for smitte med coronavirus, herunder hvilke af sundhedsmyndighedernes anbefalinger, der ikke blev overholdt.
 Nævnet har ikke ved denne afgørelse taget stilling til, om reglerne om velfærdsforanstaltninger måtte være overtrådt.
Om reglerne Det følger af arbejdsmiljøloven, at arbejdet skal planlægges, tilrettelægges og udføres, så det sikkerheds- og sundhedsmæssigt er fuldt forsvarligt.
 Det følger af reglerne om arbejdets udførelse, at det ved udførelsen af arbejdet skal sikres, at der træffes effektive foranstaltninger for at beskytte de ansatte, hvor arbejdsprocessen eller de forhold, hvorunder arbejdet foregår, rummer mulighed for sygdomssmitte.
 Det følger af reglerne om arbejdets udførelse, at en virksomhed, der beskæftiger personer, hvis arbejdskraft er udlejet til den eller på anden måde stillet til rådighed for den af en fremmed virksomhed, har pligt til at sørge for, at arbejdet planlægges, tilrettelægges og udføres sikkerhedsmæssigt og sundhedsmæssigt fuldt forsvarligt og i overensstemmelse med arbejdsmiljølovgivningens regler.
Bemærkninger til klagen I har anført i klagen, at der var toiletforhold i campingvognen, hvor der også var mulighed for at tænde for varmt vand.
Der var opstillet håndsprit og sæbe på pladsen og masker.
Nævnet bemærker hertil, at vi har ophævet Arbejdstilsynets afgørelse.
Vi henviser til vores begrundelse.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et flertal på 6 ud af nævnets 11 stemmeberettigede medlemmer.
 Et mindretal på 5 af nævnets medlemmer finder, at Arbejdstilsynet har påvist, at der mangler forebyggelse af smitte med coronavirus på grund af manglende rengøring og dårlig hygiejne, herunder manglende sæbe, håndsprit og varmt vand, hvorfor påbuddet bør fastholdes.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om arbejdets udførelse  § 38, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
  § 13, nr. 4, i bekendtgørelse nr. 1234 af 29. oktober 2018 om arbejdets udførelse.
  § 21, stk. i bekendtgørelse nr. 1234 af 29. oktober 2018 om arbejdets udførelse.
Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Adressat udeladt] Lovuddrag Bekendtgørelse nr. 674 af 25. maj 2020 af lov om arbejdsmiljø Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 1234 af 29. oktober 2018 om arbejdets udførelse § 13. Ved udførelsen af arbejdet skal det sikres.
4) at der træffes effektive foranstaltninger for at beskytte de ansatte, hvor arbejdsprocessen eller de forhold, hvorunder arbejdet foregår, rummer mulighed for sygdomssmitte og § 21. En virksomhed, der beskæftiger personer, hvis arbejdskraft er udlejet til den eller på anden måde stillet til rådighed for den af en fremmed virksomhed, har pligt til at sørge for, at arbejdet planlægges, tilrettelægges og udføres sikkerhedsmæssigt og sundhedsmæssigt fuldt forsvarligt og i overensstemmelse med arbejdsmiljølovgivningens regler.
