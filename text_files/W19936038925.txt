 Navnelighed, der hindrede registrering, forelå ikke.
(Peter Erling Nielsen, Eskil Trolle og Ebbe Christensen) Autohuset K-by I/S har i skrivelse af 16. september 1992 klaget over, at  

 politimesteren i Helsingør ved skrivelse af 8. september 1992 (j.nr.  

 09PM-40110-10149-92) nægtede at optage firmaet i handelsregistret på grund af  

 navnelighed med et andet firma, der er optaget i samme register.
 Sagens omstændigheder:
Den 14. august 1992 anmeldte B og C til handelsregistret, at de driver  

 handel og håndværk i K-by kommune under firmaet: Autohuset K-by I/S v/B og C.  

 I anmeldelsen er forretningens beskaffenhed anført som: Automobilforretning,  

 salg - reparation.
Adressen er .....
 Ved den påklagede afgørelse af 8. september 1992 meddelte politimesteren i  

 Helsingør, at det anførte navn ikke kan modtages til registrering, da firmaet  

 K-by Bilhus v/A er registreret i Helsingør politikreds.
Over for Erhvervsankenævnet har politimesteren i påtegningsskrivelse af  

 22. oktober 1992 som begrundelse for afgørelsen udtalt, at de to firmanavne  

 ikke adskiller sig tydeligt fra hverandre, og at navneligheden »er  

 særlig uheldig, da det drejer sig om virksomheder inden for samme branche, og  

 da de har adresse i nærheden af hinanden på samme side af ....vej henholdsvis  

 nr. ... og nr. ....« Politimesteren har henvist til firmaloven.
Efter denne lov, lov om  

 handelsregistre, firma og prokura, lovbekendtgørelse nr. 435 af 24. juni  

 1986, § 10, stk. 1, må ingen i sit firma uden hjemmel optage andenmands navn  

 eller navnet på andenmands faste ejendom.
Efter samme bestemmelses stk. 2  

 skal de i registret for samme kommune indførte firmaer tydelig adskille sig  

 fra hverandre.
Klageren har i klageskrivelsen af 16. september 1992 og et supplerende  

 indlæg af 24. november 1992 gjort gældende, at de to navne ikke kan  

 forveksles, men netop adskiller sig tydeligt fra hinanden.
Klageren bruger  

 ikke bynavnet i begyndelsen af sætningsopbygningen, men bruger ordet  

 Autohuset som identifikation af forretningen.
Der er allerede i K-by flere  

 andre navne, som snarere kan forveksles med K-by Bilhus, nemlig K-by  

 Autocenter, K-by Automobilforretning og K-by Bilcenter.
Endvidere er der for  

 eksempel i Glostrup registreret både Autohuset Glostrup og Glostrup  

 Bilcenter.
K-by Bilhus handler med brugte biler, medens Autohuset K-by er  

 autoriseret VW-Audi forhandler.
Forinden anmeldelsen blev indsendt, henvendte klageren sig til politiet og  

 fik undersøgt, om der var registreret noget navn med Autohuset i K-by.
Da man  

 fik at vide, at dette ikke var tilfældet, indsendte klageren anmeldelsen og  

 investerede i perioden mellem anmeldelsen og afslaget ca. 120.000 kr. i  

 facader, brevpapir m.v. i den tro, at alt var i orden.
 K-by Bilhus v/A har i skrivelse af 3. december 1992 meddelt, at der ikke  

 fra hans side er nogen indsigelse mod registrering af navnet Autohuset K-by.
 Ankenævnet udtaler:
Stednavnet K-by er placeret som henholdsvis første og sidste led i de to  

 navne.
De to navne anvender henholdsvis ordet »bil-» og ordet  

 »auto-» til at karakterisere den fælles betegnelse  

 »-hus«.
Ingen af de anvendte ord har i sig selv noget særpræg.  

 Uanset at begge forretninger er i samme branche og er beliggende tæt ved  

 hinanden, finder ankenævnet, at navnene adskiller sig tilstrækkeligt tydeligt  

 fra hinanden, således at det ene ikke bør være til hinder for registrering af  

 det andet.
 Ankenævnet ændrer derfor den påklagede afgørelse, således at  

 registreringen af firmaet K-by Bilhus v/A ikke er til hinder for, at firmaet  

 Autohuset K-by I/S v/B og C optages i handelsregistret.
