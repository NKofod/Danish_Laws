Skriftlig fremsættelse (16. november 2017) Skatteministeren (Karsten Lauritzen):
 Herved tillader jeg mig for Folketinget at fremsætte:
 Forslag til lov om ændring af lov for Grønland om visse spil (Bevarelse af monopolet for udbuddet af onlinebingo samt heste- og hundevæddemål m.v.).
(Lovforslag nr.
L 106) Formålet med forslaget er at bevare monopolet på udbud af onlinebingo samt heste- og hundevæddeløb i Grønland, indtil det grønlandske selvstyre har haft mulighed for at tage stilling til, om selvstyret ønsker de nævnte spil liberaliseret.
 Den 1. januar 2012 trådte den gældende spillovgivning (bl.a. lov om spil og lov for Grønland om visse spil) i kraft.
 Den væsentligste ændring i forhold til den tidligere spillovgivning var, at væddemål og onlinekasinospil blev liberaliseret, således at alle udbydere, der opfylder en række krav, kan få en tilladelse til at udbyde væddemål og onlinekasino i Danmark og Grønland.
Udbuddet af væddemål på heste- og hundevæddeløb i Danmark og Grønland blev imidlertid ikke liberaliseret, men forblev monopolspil.
Tilsvarende gjaldt for udbuddet af onlinebingo.
 Den 1. januar 2018 træder liberaliseringen af udbuddet af onlinebingo, væddemål på heste- og hundevæddeløb og væddemål på kapflyvning med brevduer i Danmark i kraft.
Den nuværende systematik i lov for Grønland om visse spil bevirker, at udbudsformen af de spil, som reguleres i loven, følger udbudsformen i Danmark i medfør af lov om spil.
Såfremt forslaget ikke fremsættes, vil spillet i Grønland blive liberaliseret, samtidig med at liberaliseringen i Danmark træder i kraft.
Grønlands Selvstyre har ikke inden den 1. januar 2018 mulighed for at tage stilling til, om selvstyret ønsker en liberalisering på linje med den liberalisering i lov om spil, som træder i kraft i Danmark på dette tidspunkt.
Lovforslagets formål er dermed at sikre status quo i Grønland.
 Lovforslaget har ikke provenumæssige konsekvenser.
 Lovforslaget foreslås at træde i kraft den 1. januar 2018.
Grønlands Selvstyre har accepteret, at fremsættelsen af lovforslaget sker før selvstyrets udtalelse foreligger.
Dette skyldes, at lovforslaget foreslås at træde i kraft 1. januar 2018 og forretningsorden for Folketinget tilsiger, at 3. behandling af lovforslag ikke finder sted før 30 dage efter fremsættelsen.
 Selvstyrets udtalelse forventes dog at foreligge inden lovforslagets 1. behandling.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
