Nr LSF 62 Forslag til Lov om ophævelse af lov om statstilskud til  

 forbedringsarbejder m.v. i helårsboliger og fritidsboliger Fremsat af boligministeren (Ole Løvig Simonsen) den 23. november 1994 Vedtaget ved tredjebehandling den 15. december 1994 Lov nr. 1086 af 21/12/1994 § 1 Lov om statstilskud til forbedringsarbejder m.v. i helårsboliger og  

 fritidsboliger, jf. lovbekendtgørelse nr. 391 af 17. maj 1994, ophæves.
§ 2 Stk. 1. Loven træder i kraft dagen efter bekendtgørelsen i  

 Lovtidende.
 Stk. 2. Ansøgninger, hvortil der er meddelt tilsagn før denne lovs  

 ikrafttræden, færdigbehandles efter de hidtil gældende regler.
Oprindeligt fremsat forslag § 1 Lov om statstilskud til forbedringsarbejder m.v. i helårsboliger og  

 fritidsboliger, jf. lovbekendtgørelse nr. 391 af 17. maj 1994, ophæves.
§ 2 Loven træder i kraft dagen efter bekendtgørelsen i Lovtidende.
 Stk. 2. Ansøgninger, hvortil der er meddelt tilsagn før denne lovs  

 ikrafttræden færdigbehandles efter de hidtil gældende regler.
Bemærkninger til lovforslaget Almindelige bemærkninger Lov om statstilskud til forbedringsarbejder m.v. i helårsboliger trådte i  

 kraft den 1. juli 1991 med en løbetid på to år.
Pr. 1. januar 1993 blev loven  

 ændret, idet tilskudsordningen bl.a. blev gjort permanent.
 Tilskudsordningen blev indført som et led i regeringens boligpolitiske  

 handlingsplan med det hovedformål at fremme aktiviteten, og dermed styrke  

 beskæftigelsen i bygge- og anlægssektoren.
Loven har i perioden 1. juli 1991 til 31. december 1994 haft en  

 tilskudsramme på ialt 5,35 mia. kr.
Denne ramme var helt opbrugt i  

 begyndelsen af februar måned 1994, og tilsagnsgivningen har herefter alene  

 bestået i genbevillinger af tilbagefaldne beløb.
I perioden fra februar 1994, hvor tilskudsmidlerne var opbrugt, til  

 oktober 1994, har der været en stadig tilgang af ansøgninger til ordningen.  

 Disse ansøgninger optages på venteliste og får meddelt tilsagn efterhånden  

 som tilbagefaldsmidlerne giver mulighed herfor.
Ventelisten androg ved  

 udgangen af oktober måned 1994 ca. 675 mill. kr.
 Pr. 28. april 1994 blev tilskudsordningen omlagt, idet  

 tilskudsmulighederne generelt blev reduceret med den konsekvens, at de  

 afsatte tilskudsmidler i form af genbevillinger af tilbagefaldne beløb blev  

 strakt.
Begrundelsen for denne omlægning var, at situationen i bygge- og  

 anlægssektoren gennem 1993 var blevet forbedret markant, bl.a. gennem  

 rentefaldet og adgangen til at få annuitetslån på kontantslånsbasis.
Hertil  

 kom at aktivitetsvirkningerne af tilskudsordningen vurderedes at ville blive  

 reduceret betydeligt i takt med opsvinget, hvilket yderligere ville reducere  

 behovet for at fortsætte ordningen på det hidtidige niveau.
 Det generelle opsving samt den positive beskæftigelseseffekt i bygge- og  

 anlægssektoren har siden omlægningen af ordningen vist sig at fortsætte og  

 reducerer således fortsat behov for en tilskudsordning.
 Det foreslås på denne baggrund, at tilskudsordningen ophæves.
Lovforslaget indebærer derfor, at loven ophæves med virkning fra dagen  

 efter bekendtgørelsen i Lovtidende.
Der kan således ikke efter dette  

 tidspunkt meddeles tilsagn om tilskud, eller optages ansøgere på venteliste.  

 Sager som allerede inden lovens ophævelse har opnået tilsagn om tilskud kan  

 færdigbehandles efter de hidtil gældende regler.
 Ansøgere på venteliste vil modtage meddelelse om at deres mulighed for at  

 opnå tilsagn om tilskud er bortfaldet.
 Samlet set antages det, at en ophævelse af ordningen kun vil få begrænset  

 betydning for byggesektoren idet det generelle opsving betyder, at en  

 stigende andel af de tilskudsberettigede arbejder alligevel vil blive  

 gennemført, selv om der ikke kan opnås tilskud hertil.
Miljø- og erhvervsmæssige konsekvenser Efter forslaget ophæves mulighederne for at opnå tilskud til alle  

 byggearbejder, herunder vand- og energibesparende foranstaltninger.
 Da det imidlertid skønnes, at det generelle opsving vil medføre, at en  

 stigende andel af de tilskudsberettigede arbejder alligevel vil blive  

 gennemført, selvom der ikke kan opnås tilskud hertil, forventes forslaget  

 ikke at få væsentlige miljø- og erhvervsmæssige konsekvenser.
Økonomiske og administrative konsekvenser Ifølge lovforslaget stoppes der for tilsagn om tilskud dagen efter  

 bekendtgørelsen af loven i Lovtidende.
Tilbagefaldsmidler efter lovens  

 ikrafttræden vil efter afvikling af ordningen tilfalde statskassen.
Det  

 skønnes med stor usikkerhed, at dette tilbagefald vil blive i  

 størrelsesordenen 100 mill. kr.
Der vil i 1995 blive afholdt udgifter til  

 drift af det administrative styringssystem, jf.
FFL 95 tekstanmærkning nr. 4  

 til § 14.
 Forslaget forventes at medføre administrative lettelser for kommunerne.
Bemærkninger til de enkelte bestemmelser Til § 1 og 2 Lov om statstilskud til forbedringsarbejder m.v. i helårsboliger og  

 fritidsboliger foreslås ophævet med virkning fra dagen efter bekendtgørelsen  

 i Lovtidende.
Fra dette tidspunkt stoppes for meddelelse af tilsagn.
Ansøgninger på  

 venteliste, som ikke har opnået tilsagn før lovens ophævelse, bortfalder.
 Ansøgninger, hvortil der er meddelt tilsagn før denne lovs ikrafttræden  

 færdigbehandles efter de hidtil gældende regler.
