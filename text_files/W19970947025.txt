Ankestyrelsens principafgørelse P-11-97 om beskæftigelseskrav - pension - atp - optjening - EF-forordningen - EØS-borger - arbejdstager i Danmark - ligebehandling Resume:
 Ansøger havde krav på ligebehandling med personer med dansk indfødsret for så vidt angik retten til pension efter lov om social pension.
Ankestyrelsen lagde vægt på, at ansøger, der havde bopæl i Danmark, var statsborger i et EØS-land, og havde været arbejdstager i Danmark, idet han havde været omfattet af reglerne om Arbejdsmarkedets Tillægspension i Danmark i en periode.
Kravet om bopæl i Danmark i mindst 3 år var tillige opfyldt.
 Ankestyrelsen fandt, at der ikke i medfør af reglerne i dansk lovgivning eller i EF-forordningen var grundlag for at opretholde et krav om, at beskæftigelsen i Danmark skulle have varet i sammenlagt mindst 1 år.
 Ankestyrelsen henviste til definitionen af arbejdstager i EF forordning nr. 1408/71, herunder den danske definition, der fremgår af bilag I.
Endvidere blev henvist til, at der i Socialministeriets seneste vejledning om social pension ikke er medtaget et krav om beskæftigelse i Danmark på mindst 1 år, som fremgik af de tidligere vejledninger.
Der er således tale om en ændret fortolkning med virkning for fremtiden.
 Kassation:
Der er kommet nye regler på området Kassationsdato:
30-05-2009 Love:
Lov om social pension - lovbekendtgørelse nr. 612 af 24. juni 1996 - § 2, stk. 1, § 4 og § 11, stk. 2 Vejledninger:
Socialministeriets vejledning nr. 129 af 24. juni 1996 om social pension - pkt. 25 Sagsfremstilling:
Ansøger var statsborger i et EØS-land og havde i de seneste 5 år haft bopæl i Danmark, hvor han fortsat havde bopæl.
Han havde været omfattet af reglerne om Arbejdsmarkedets Tillægspension i Danmark i en periode på sammenlagt næsten 4 måneder.
Der forelå dokumentation fra Arbejdsmarkedets Tillægspension.
 Kommunen meddelte afslag på dansk pension med henvisning til, at klager ikke havde været beskæftiget i Danmark i sammenlagt mindst 1 år, og ankenævnet tiltrådte kommunens afgørelse.
 Sagen blev behandlet i principielt møde med henblik på afklaring af, om det er en betingelse for at anvende EF-forordning nr. 1408/71, at ansøgeren har været omfattet af Arbejdsmarkedets Tillægs-pension i mindst 1 år.
 Afgørelse:
 Ankestyrelsen fandt, at ansøger havde krav på ligebehandling med personer med dansk indfødsret for så vidt angik retten til pension efter loven om social pension.
 Ankestyrelsen lagde vægt på, at ansøger, der havde bopæl i Danmark, var statsborger i et EØS-land, og at han havde været omfattet af reglerne om Arbejdsmarkedets Tillægspension i Danmark i en periode.
 Ankestyrelsen fandt, at der ikke i medfør af reglerne i dansk lovgivning eller i EF-forordningen var grundlag for at opretholde et krav om, at beskæftigelsen i Danmark skulle have varet i sammenlagt mindst 1 år.
Ankestyrelsen henviste til, at kravet om dansk indfødsret efter pensionslovens § 2, stk. 1, er ophævet for arbejdstagere, der er statsborgere i et EØS-land, jf.
EF-forordning nr. 1408/71 art. 1 a) om definition af arbejdstagere, herunder den danske definition, der fremgår af bilag I, I B 1 b), til forordningen, samt art. 2 om personkreds og art. 3 om ligebehandling.
 Endvidere blev henvist til Socialministeriets vejledning nr. 129 af 24. juni 1996 om social pension, pkt. 25, hvor der ikke er medtaget et krav om beskæftigelse i Danmark på mindst 1 år, som fremgik af de tidligere vejledninger, senest vejledning af 29. oktober 1990, pkt. 16.
 Det var således tilstrækkeligt grundlag for ligestilling med danske statsborgere, at ansøgeren havde været arbejdstager i Danmark i en periode.
 Ankestyrelsen ændrede således ankenævnets afgørelse og hjemviste sagen til kommunen med henblik på stillingtagen til, om ansøger opfyldte betingelserne for tilkendelse af førtidspension efter § 14 i lov om social pension.
