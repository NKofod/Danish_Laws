Bekendtgørelse om ændring af bekendtgørelse om godkendelse af DRs og de regionale TV 2-virksomheders nye tjenester § 1 I bekendtgørelse nr. 198 af 9. marts 2011 om godkendelse af DRs og de regionale TV 2-virksomheders nye tjenester foretages følgende ændringer:
 1. Indledningen affattes således:
»I medfør af § 44 b, stk. 4, i lov om radio- og fjernsynsvirksomhed, jf. lovbekendtgørelse nr. 988 af 6. oktober 2011, efter indhentet udtalelse fra Konkurrence- og Forbrugerstyrelsen, fastsættes:« 2. I § 5, stk. 1, 2. pkt., udgår: », som forinden afgivelse til Radio- og tv-nævnet skal forelægges Konkurrence- og Forbrugerstyrelsen til udtalelse«.
 3. I § 7, stk. 1, ændres »20« til: »18«.
 4. I § 7, stk. 2, 1. pkt., ændres »12« til: »10«.
 5. § 7, stk. 2, 2.-4. pkt., ophæves.
§ 2 Bekendtgørelsen træder i kraft den 1. september 2013.
