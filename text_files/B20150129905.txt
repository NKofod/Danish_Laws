Bekendtgørelse om tilskud til elektricitet produceret i industrielle kraft-varme-værker I medfør af § 58 c, stk. 10-14, § 64, § 65, stk. 4, § 65 a, stk. 4, § 88, stk. 1, og § 90 i lov om elforsyning, jf. lovbekendtgørelse nr. 1329 af 25. november 2013, som ændret ved lov nr. 1283 af 24. november 2015, fastsættes:
Kapitel 1 Bekendtgørelsens anvendelsesområde og definitioner § 1. Denne bekendtgørelse vedrører tilskud til elektricitet produceret på industrielle kraft-varme-værker, som nævnt i § 58 c i lov om elforsyning.
 Stk. 2. I denne bekendtgørelse forstås ved:
 1) Industrielt kraft-varme-værk: Et værk med et eller flere anlæg, som anvender naturgas til elproduktion og hvor varmen nyttiggøres til procesformål eller hovedsageligt til erhvervsbygningers opvarmning og forsyning af varmt vand.
 2) Store virksomheder: Virksomheder som ikke er en SMV omfattet af definitionen i Kommissionens henstilling af 6. maj 2003 om definitionen af mikrovirksomheder, små og mellemstore virksomheder, (EU-Tidende 2003, nr. 124 af 20. maj 2003, s. 36).
3) Nettoproduktionsomkostninger: Anlæggets samlede udgifter til produktion af elektricitet fratrukket de faktiske indtægter ved salg af den producerede elektricitet.
Nettoproduktionsomkostningerne skal angives i øre/kWh.
4) Produktionsomkostninger: Anlæggets samlede udgifter til produktion af elektricitet.
Produktionsomkostningerne skal angives i øre/kWh.
Kapitel 2 Generelle bestemmelser for tilskud § 2. Tilskud for den elektricitet, som er omfattet af denne bekendtgørelse, fastsættes efter bestemmelserne i §§ 3-5 på grundlag af anlæggets elproduktion, jf. lov om elforsyning § 58 c, stk. 3. Tilskud kan ydes uanset, at der også ydes tilskud til anlægget efter lovens § 58.
 Stk. 2. Tilskud kan ydes fra og med den 1. januar 2013 til og med den 31. december 2020.
 Stk. 3. Tilskuddet udgør 3 øre pr. kWh pr. 1. januar 2013 og stiger pr. 1. januar 2014 til 7 øre pr. kWh, jf. dog § 5.
 Stk. 4. Tilskuddet opgøres på baggrund af anlæggets elproduktion i 2011 med fradrag af det nødvendige egetforbrug af el til elproduktionen, jf. dog stk. 5.
 Stk. 5. Hvis der ikke har været elproduktion i mere end 4 uger i 2011, fastsættes elproduktionen  på grundlag af elproduktionen i 2010, hvis ansøger anmoder om dette.
 Stk. 6. Tilskud i medfør af stk. 1, ydes kun til anlæg som opfylder følgende vilkår:
1) anlægget er et højeffektiv kraft-varme-anlæg, som defineret i bilag 2 og 3 i bekendtgørelse om oprindelsesgaranti for elektricitet for højeffektiv kraftvarmeproduktion, 2) anlægget er driftsklart og til rådighed for driften af det sammenhængende elforsyningsnet, jf. §§ 10-12, 3) der betales afgift efter lov om afgift af elektricitet, for den elektricitet, som anlægget producerer, 4) anlægget er tilsluttet elforsyningsnettet senest den 21. marts 2012, og 5) der foretages afskrivninger på anlægget.
Kapitel 3 Ansøgning om tilskud § 3. Ansøgning om tildeling af tilskud efter denne bekendtgørelse indsendes til Energinet.dk.
Der skal foreligge én ansøgning pr. anlæg.
Hvis ansøgning for et anlæg ønskes behandlet sammen med ansøgninger for et eller flere andre anlæg fra samme industrielle kraft-varme-værk, skal dette angives i ansøgningerne.
Der skal anvendes et ansøgningsskema, der er udarbejdet af Energinet.dk.
 Stk. 2. Ansøgningsskema fås ved henvendelse til Energinet.dk eller hentes på hjemmesiden www.energinet.dk.
 Stk. 3. Ansøgningsskemaer indsendes til Energinet.dk.
 Stk. 4. Ansøgningen skal som minimum indeholde følgende generelle oplysninger:
 1) Dokumentation for ejerforhold.
 2) Virksomhedens størrelse.
 3) Anlæggets drift uden støtte.
 4) Installationsadresse.
 5) CVR-nummer.
 6) GSRN-nummer.
 7) Brændselstype.
 8) Telefonnummer og e-mailadresse til ejeren og kontaktperson.
 9) Anlæggets nominelle effekt målt i kW.
 10) Nettilslutningsdato for anlægget.
 11) Dokumentation for virksomhedens tegningsregel.
 12) Oplysninger om nettoafregning.
 13) En tro og love erklæring om eget årligt forbrug af elektricitet fra anlægget til produktion af elektricitet.
 14) Anlæggets elproduktion, jf. § 2, stk. 4 og 5.
 Stk. 5. Ansøgningsmaterialet skal ledsages af en erklæring fra en godkendt revisor og indeholde følgende oplysninger omregnet til øre/kWh:
 1) Nettoproduktionsomkostninger, jf. § 1, stk. 2, nr. 3.
 2) Produktionsomkostninger, jf. § 1, stk. 2, nr. 4.
 3) Årlig elproduktion.
 4) Betaling af elafgift.
 5) Betaling af nettariffer.
 6) Betaling for offentlige forpligtelser.
 7) Anlæggets afskrivningsperiode fastsat efter gældende regnskabspraksis i kapitel 2 i lov om skattemæssige afskrivninger.
 8) Beskrivelse af anlægget, herunder om der er foretaget livsforlængende renoveringer på anlægget.
 9) Modtages der statsstøtte til anlægget.
 Stk. 6. Ansøgning fra en stor virksomhed efter § 1, stk. 2, nr. 2, skal endvidere indeholde dokumentation om opfyldelse af tilskuddets tilskyndelsesvirkning.
Stk. 7. Oplysninger nævnt i stk. 4 og 5, kan også gælde for perioden fra 1. januar 2013 frem til ansøgningstidspunktet.
Såfremt der søges om bagudrettet tilskud, skal oplysninger angives for hvert år.
 Stk. 8. Energinet.dk kan anmode ansøgere om yderligere oplysninger til brug for vurderingen af ansøgningen, herunder nærmere oplysninger og dokumentation om oplysningerne i stk. 4, 5 og 6.
 Stk. 9. Ansøgningstidspunktet regnes fra den dag, hvor Energinet.dk har modtaget en fyldestgørende ansøgning.
 Stk. 10.  Afgørelse om tildeling af tilskud sker senest den 31. december 2016, og ansøgning herom skal være modtaget af Energinet.dk senest den 1. oktober 2016.
Afgørelse om tilskud § 4. Energinet.dk træffer afgørelse om tildeling af tilskud efter § 2.
Stk. 2. Når Energinet.dk modtager en ansøgning efter § 3, foretager Energinet.dk en kontrol af, om tilskuddet har tilskyndelsesvirkning.
Det kontrolleres ved at påse, om ansøgers produktionsomkostninger jf. § 3, stk. 5, nr. 2, er større end den markedspris ansøgeren ville kunne have fået ved salg af den producerede elektricitet i samme periode, jf. stk. 4.
 Stk. 3. De værdier og oplysninger som anvendes ved kontrollen af tilskyndelsesvirkningen efter stk. 4, fastsættes med udgangspunkt i den dag ansøgningen er fyldestgørende, jf. § 3, stk. 8.
 Stk. 4. De indtægter der kunne være opnået ved salg af den producerede elektricitet opgøres  af Energinet.dk, som et årsgennemsnit af realiserede elmarkedspriser for den samme periode ganget med årlige elproduktion, jf. § 3, stk. 5, nr. 3.
 Stk. 5. Hvis Energinet.dks kontrol i medfør af stk. 2, viser, at tilskuddet ikke har tilskyndelsesvirkning, afslås ansøgningen.
 Stk. 6. Energinet.dk kan træffe afgørelse om afslag, hvis ansøgers anlæg modtager anden statsstøtte end efter § 58 i lov om elforsyning.
 § 5. Tilskuddet fastsættes og udbetales månedligt med udgangspunkt i en tolvtedel af tilskuddet, jf. § 2, stk. 3. Når den gennemsnitlige månedlige markedspris som nævnt i § 59, stk. 2, i lov om elforsyning er på 13,453 øre pr. kWh eller derunder, indekseres tilskuddet med faktor 1,7122. Tilskuddet reduceres lineært ved en markedspris over 13,453 øre pr. kWh, således at det bortfalder, når markedsprisen er 41,582 øre pr. kWh.
Kapitel 4 Årlig opgørelse,  modregning, ændring eller tilbagebetaling af tilskud § 6. Energinet.dk foretager årligt en opgørelse af, om anlæg omfattet af denne bekendtgørelse, opfylder det i § 2, stk. 6, nr. 1, nævnte vilkår om højeffektiv kraft-varme-produktion.
Opgørelsen heraf foretages på grundlag af ejeren af anlæggets oplysninger indgivet til Energistyrelsens årlige energiproducenttælling.
 Stk. 2. Viser opgørelsen, at et anlæg ikke opfylder kravet om højeffektiv kraft-varme-produktion regnet som et årsgennemsnit, skal hele det udbetalte tilskud for det pågældende år tilbagebetales.
Stk. 3. Energinet.dk underretter Energistyrelsen om sådanne sager.
Tilbagebetaling af tilskud sker efter påkrav fra Energinet.dk.
 § 7. Ejeren af et anlæg, som modtager tilskud efter denne bekendtgørelse, skal én gang årligt i januar måned indsende oplysninger om nettoproduktionsomkostninger jf. § 1, stk. 2, nr. 3, for det forudgående år til Energinet.dk.
 Stk. 2. Såfremt ejeren af anlægget ikke indsender oplysninger jf. stk. 1, kan Energinet.dk suspendere udbetaling af tilskud.
Stk. 3. Energinet.dk sender en årlig opgørelse over nettoproduktionsomkostninger til Energistyrelsen.
Energistyrelsen vurderer om der sker overkompensation i forhold til de samlede tilskud efter både denne bekendtgørelse og § 58 i lov om elforsyning.
Stk. 4. Energistyrelsen skal én gang om året opgøre den gennemsnitlige realiserede markedspris på henholdsvis el og naturgas.
Det gøres for at vurdere, om prisudvikling for el og naturgas kan føre til overkompensation.
 § 8. Energistyrelsen kan træffe afgørelse om modregning, nedsættelse eller suspendering af tilskud for det pågældende år, hvis der forekommer overkompensation, jf. § 7.
Stk. 2. Modregning, nedsættelse eller suspendering af tilskud efter stk. 1 sker for et helt år ad gangen.
Hvis der fortsat ydes tilskud i det følgende år, modregnes det for meget udbetalte i udbetalinger af tilskud i dette år og i efterfølgende år frem til 2020.
 Stk. 3. I tilfælde hvor modregning ikke er muligt kan Energistyrelsen træffe afgørelse om hel eller delvis tilbagebetaling af for meget udbetalt tilskud.
 Stk. 4. Energistyrelsen orienterer Energinet.dk om afgørelser efter stk. 1. Energinet.dk foretager modregning, nedsættelse eller suspendering af tilskud for det pågældende år.
 Stk. 5. Energistyrelsen orienterer Energinet.dk om afgørelser efter stk. 3. Tilbagebetaling af tilskud sker efter påkrav fra Energinet.dk.
 § 9. Energinet.dk kan træffe afgørelse om modregning, nedsættelse eller suspendering af tilskud, hvis anlæg ikke overholder alle vilkår jf. § 2, stk. 6, kan tilskud suspenderes indtil anlæg igen overholder alle vilkårene.
Stk. 2. I tilfælde hvor modregning ikke er muligt, kan Energinet.dk træffe afgørelse om, at for meget udbetalt støtte helt eller delvist skal tilbagebetales.
Tilbagebetaling af tilskud sker efter påkrav fra Energinet.dk.
Anlæg til rådighed § 10. Et anlæg, hvortil der ydes tilskud efter denne bekendtgørelse skal være driftsklart og til rådighed for driften i det sammenhængende elforsyningssystem i overensstemmelse med § 2, stk. 6, nr. 2.
 Stk. 2. Anlægget skal anmelde til netvirksomheden, hvis driften af anlægget ophører varigt.
 Stk. 3. Anlægget skal anmelde til Energinet.dks Selvbetjeningsportal hvis:
1) driften af værket eller et eller flere anlæg i værket forventes midlertidigt indstillet i mindst et døgn som følge af nedbrud eller eftersyn, 2) driften af værket eller et eller flere anlæg i værket har været midlertidigt indstillet i et døgn forud for anmeldelsen som følge af nedbrud eller eftersyn, hvis forholdet ikke er anmeldt på forhånd efter nr. 1, eller 3) hvis værket eller anlægget som nævnt i nr. 1 eller 2 atter er driftsklart.
 § 11. Energinet.dk påser, at værket er driftsklart og til rådighed for driften i det sammenhængende elforsyningssystem, jf. § 10, stk. 1.
 Stk. 2. Energinet.dk fastsætter retningslinjer for tilsynet som nævnt i stk. 1, for indsendelse af anmeldelser som nævnt i stk. 3, og § 10 og for indholdet og behandlingen af anmeldelserne.
 Stk. 3. Det kan fastsættes i retningslinjerne, at et værk skal indsende anmeldelse med fornøden dokumentation for, at værket er driftsklart, hvis der ikke foreligger oplysninger om regelmæssig elproduktion.
Stk. 4. Det kan endvidere fastsættes i retningslinjerne, at Energinet.dk kan iværksætte stikprøvevis prøvestart af et eller flere anlæg i et værk, hvis det ikke på anden måde anses for godtgjort, at anlæggene er driftsklare.
Prøvestart iværksættes efter varsel fra Energinet.dk.
 Stk. 5. Udgifter forbundet med prøvestarten afholdes af tilskudsmodtageren.
 § 12. Tilskud efter denne bekendtgørelse ophører, når driften af værket er anmeldt ophørt varigt, jf. § 10, stk. 2, eller hvis Energinet.dk finder det godtgjort, at driften reelt er ophørt varigt.
 Stk. 2. Hvis Energinet.dk konstaterer, at et eller flere anlæg på et værk ikke er driftsklare som følge af nedbrud eller eftersyn, og der ikke er indgivet anmeldelse herom efter § 10, stk. 3, nr. 1 eller 2, bortfalder udbetalingen af tilskuddet for den periode, hvori værket eller anlægget efter de foreliggende oplysninger må antages ikke at have været driftsklart.
 Stk. 3. Energinet.dk efterregulerer bortfaldne tilskud efter udgangen af det pågældende år.
Fravalg og genoptagelse af tilskud § 13. Ejeren af et anlæg kan ved anmeldelse til Energinet.dk fravælge modtagelse af tilskud efter denne bekendtgørelse.
Ejeren af et anlæg kan ved anmeldelse til Energinet.dk genoptage modtagelse af tilskuddet.
Stk. 2. Fravalg og genoptagelse har virkning fra den første dag i en måned og med forudgående varsel på mindst en måned.
Anmeldelse skal indgives på skema som nævnt i stk. 4.
 Stk. 3. Nødvendige administrative omkostninger ved fravalg og genoptagelse, som afholdes af den pågældende net- eller transmissionsvirksomhed og Energinet.dk, betales af ejeren af anlægget på grundlag af opgørelse over disse omkostninger.
Stk. 4. Energinet.dk udarbejder anmeldelsesskema for fravalg og genoptagelse som nævnt i stk. 2 med ledsagende vejledning i udfyldelsen.
Skema og vejledning offentliggøres på hjemmesiden www.energinet.dk.
Oplysningspligt § 14. Tilskud efter denne bekendtgørelse er betinget af, at modtageren af tilskuddet underretter Energinet.dk om alle forhold af betydning for berettigelsen til at modtage tilskuddet og fastsættelsen af størrelsen og varigheden af tilskuddet.
Underretningen skal ske, så snart pågældende forhold er indtruffet, eller fra det tidspunkt, hvor modtageren af tilskuddet er blevet bekendt med, at forholdet vil indtræffe.
Overdragelse § 15. En afgørelse om tildeling af tilskud kan ikke overdrages.
 Stk. 2. Energinet.dk kan træffe afgørelse om dispensation fra stk. 1 hvis der foreligger særlige omstændigheder, eksempelvis hvor afgørelsen indgår som en underordnet del af en overdragelse, og hvis den nye ejer af anlægget opfylder vilkår i § 2, stk. 6.
Bortfald af afgørelse og tilskud § 16. Energinet.dk kan træffe afgørelse om, at afgørelsen om tildeling af tilskud i henhold til denne bekendtgørelse helt eller delvis bortfalder, hvis ansøgeren har givet urigtige eller vildledende oplysninger eller undladt at give oplysninger af betydning for afgørelsen.
Tilsyn og kontrol § 17. Energinet.dk skal udføre kontrol og tilsyn med udbetaling af tilskud efter denne bekendtgørelse.
 Stk. 2. Energinet.dk udfører kontrol med, at anlægget er driftsklart og til rådighed jf. § 11, stk. 1.
 Stk. 3. Energinet.dk kan til brug for tilsyn og kontrol efter stk. 1 bestemme, at tilskudsmodtager skal indsende nærmere angivet dokumentation for nødvendige oplysninger om brændselsanvendelse og lignende.
Stk. 4. Energinet.dk kan til brug for tilsyn og kontrol bestemme, at tilskudsmodtager skal indsende nærmere angivet dokumentation for oplysninger som afgivet på ansøgningstidspunktet.
Energinet.dk kan bestemme, at der for oplysninger afgivet ved ansøgningen, skal foretages teknisk kontrol af oplysningernes korrekthed.
 Stk. 5. Udgifter forbundet med krav om yderligere dokumentation og teknisk kontrol i forbindelse med stk. 2-4 afholdes af tilskudsmodtageren.
Energinet.dks retningslinjer § 18. Energinet.dks retningslinjer som nævnt i § 11, stk. 2, sendes til industrielle kraft-varme-værker, der modtager eller ansøger om tilskud efter denne bekendtgørelse, og offentliggøres på Energinet.dk's hjemmeside.
 Stk. 2. Retningslinjer som nævnt i stk. 1 skal godkendes af Energistyrelsen, som kan give pålæg om ændring af retningslinjerne.
Kapitel 5 Afgørelser og klageadgang § 19. Energinet.dk's afgørelser som nævnt i §§ 4-16 kan ikke påklages til anden administrativ myndighed end Energiklagenævnet.
 Stk. 2. Klage som nævnt i stk. 1 indgives skriftligt inden fire uger efter at afgørelsen er meddelt.
 § 20. Energistyrelens afgørelser som nævnt i § 8 kan ikke påklages til anden administrativ myndighed.
Kapitel 6 Straffebestemmelser § 21. Med mindre højere straf er forskyldt efter anden lovgivning, straffes med bøde den, som afgiver urigtige oplysninger om forhold, hvorom vedkommende er forpligtet til at give oplysninger efter §§ 3, 7 og 14 i denne bekendtgørelse, eller undlader at afgive sådanne oplysninger.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 7 Ikrafttrædelse § 22. Bekendtgørelsen træder i kraft den 27. november 2015.
