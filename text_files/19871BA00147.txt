Nr BSF 147 Forslag til folketingsbeslutning om ændring af lov om afgift af renter af  

 forbrugslån Fremsat af Stavad (S) Helen Beim (S) Erling Christensen (S) Pia Gjellerup  

 (S) J.
K.
Hansen (S) Jytte Hilden (S) Lykketoft (S) den 13. april 1988 Folketinget pålægger regeringen senest den 3. maj 1988 at fremsætte lovforslag om ændring af forbrugsrenteafgiftsloven, jf. lov nr. 698 af 17. oktober 1986, som ændret ved lov nr. 37 af 29. januar 1988.
Lovforslaget skal indføre et nyt, mindre tilfældigt, mere retfærdigt og administrativt mere enkelt grundlag for beregningen af renteafgiften.
 Afgiftssatsen på 20 pct. opretholdes uændret.
 Afgiftspligtige med afgiftsgrundlag i 1987 på under 6.500 kr.
(13.000 kr. for ægtepar) fritages helt for afgiften af gamle lån under forudsætning af, at nettorenteudgifterne er uændrede eller faldende.
Afgiftspligtige med afgiftsgrundlag i 1987 på over 6.500 kr. (13.000 kr. for ægtepar) opnår et bundfradrag i afgiftsgrundlaget på 6.500 kr. (13.000 kr. for ægtepar).
Herudover kan de afgiftspligtige fritages for at betale afgift, forudsat de præsterer en reel forøgelse af opsparingen i denne periode.
Hvis opsparingskravet opfyldes, fritages den afgiftspligtige således for afgift af »gamle« lån, dvs. lån optaget før 1. januar 1988. Efter overgangsperioden bortfalder afgiften på »gamle« lån, hvis der inden den 1. januar 1988 var indgået aftale om afvikling.
 Lovforslaget skal ændre renteafgiften efter følgende retningslinjer:
1. Renteafgift af nettorenteudgifterne Afgiftsgrundlaget er lig med nettorenteudgifterne, dvs.
renteudgifter fratrukket renteindtægter m.v.
Det er dog ikke alle renteudgifter, der indgår i nettorenteudgifterne.
Renter af realkreditlån, realkreditlignende lån, studielån og lån optaget før 1. januar 1988, hvor der er aftalt afvikling, samt nettorenteudgifter ved skibsvirksomhed indgår ikke i nettorenteudgifterne.
Denne ordning træder fuldt ud i kraft den 1. januar 1993 efter en 5-årig overgangsordning.
2. Overgangsordning fra 1988 til 1993 Fra 1988 til og med 1992 gennemføres en 5-årig overgangsperiode.
Renteafgifterne beregnes i overgangsperioden med udgangspunkt i afgiftsgrundlaget og i nettorenteudgifterne i 1987.
 Afgiften beregnes efter følgende retningslinjer:
 a) Der ydes et bundfradrag i afgiftsgrundlaget for 1987 på 6.500 kr.
(13.000 kr. for ægtepar). Det beløb, som fremkommer herefter, betegnes i nærværende beslutningsforslag som det regulerede afgiftsgrundlag for 1987. Er afgiftsgrundlaget for 1987 fratrukket bundfradraget 0 kr. eller et negativt beløb, fastsættes det regulerede afgiftsgrundlag således til 0 kr.
Fastsættes det regulerede afgiftsgrundlag for 1987 til 0 kr., betales der alene renteafgift af stigningen i nettorenteudgifterne i forhold til 1987.
Nettorenteudgifterne for 1987 og de følgende år i overgangsperioden opgøres som samlede nettorenteudgifter fratrukket renter af realkreditlån, realkreditlignende lån, visse byggelån, studielån samt nettorenteudgifter ved skibsvirksomhed.
Det vil sige, at også renter af lån med pant i fast ejendom optaget før den 7.
 oktober 1986 indgår i nettorenteudgifterne.
c) I årene 1988-92 betales ikke renteafgift, forudsat at den afgiftspligtige nedbringer sine nettorenteudgifter i det pågældende år i forhold til 1987 med følgende andele af nettorenteudgifterne i 1987:
 1988: 20 pct.
 1989: 40 pct.
 1990: 60 pct.
 1991: 80 pct.
 1992: 100 pct.
d) Hvis nettorenteudgifterne i forhold til 1987 falder mindre end anført i punkt c, betales afgift af en forholdsmæssig del af det regulerede afgiftsgrundlag for 1987.
e) Hvis nettorenteudgifterne i forhold til 1987 stiger, betales afgift af det regulerede afgiftsgrundlag for 1987 samt af stigningen i nettorenteudgifterne.
3. Fritagelse for gamle lån efter 5 år Efter overgangsperiodens udløb i 1992 bortfalder renteafgiften på lån med aftalt afvikling, såfremt lånet er optaget før den 1.
januar 1988. Det er en forudsætning for afgiftsfritagelsen, at lånene ikke er aftalt forhøjet eller forlænget siden 1. januar 1988.
 4. Kassekreditter m.v.
Kassekreditter og kassekreditlignende lån vil blive omfattet af afgiften fra 1. januar 1993 uanset oprettelsestidspunktet.
Derfor åbnes mulighed for, at kassekreditter og kassekreditlignende lån oprettet før 1. januar 1988 kan konverteres til et lån med løbende afvikling.
Konverteringen skal ske inden udgangen af 1988. Lånet kan maksimalt afvikles over 8 år som annuitetslån.
Lånebeløbet kan højst udgøre kassekreditrenterne i 1987 multipliceret med 8.
De konverterede lån betragtes som gamle lån og fritages for afgiften efter reglerne i pkt. 3.
5. Ægtefæller I overgangsperioden frem til 1993 behandles ægtefæller rent beregningsteknisk samlet.
Det vil sige, at det er udviklingen i ægtefællernes samlede nettorenteudgifter sammenholdt med det samlede afgiftsgrundlag i 1987, der danner grundlag for afgiftsberegningen.
Herved sikres det, at ægtefællerne samlet får maksimal lempelse uafhængig af ægtefællernes fordeling af renteindtægter og renteudgifter.
6. Rentekontrolordning/administrativ forenkling Med henblik på en forenkling for skatteyderne og en administrativ forenkling gennemføres en udvidelse af rentekontrolordningen.
Der indføres indberetningspligt for visse finansieringsselskaber og postgiro samt for visse administratorer af skibsarrangementer (skibsanparter). Fra og med 1988 får et meget stort antal skatteydere hermed mulighed for at afgive en erklæring vedrørende renteafgiften.
7. Minimumsgrænse Den aftalte minimumsgrænse for opkrævning af renteafgift på 100 kr.
 pr. person fastholdes for 1988 og følgende afgiftsår.
8. Ikrafttræden Loven skal have virkning fra og med afgiftsåret 1988.
Bemærkninger til forslaget Almindelige bemærkninger Beslutningsforslaget er foranlediget af de sammenbrudte forhandlinger mellem regeringen, Socialdemokratiet og Det Radikale Venstre om ændringer i forbrugsrenteafgiften.
Selv om skatteministeren offentligt har udtalt, at den gældende lovgivning »har ramt tilfældigt«, og at målet er »at  

 friholde gamle lån for afgiften«, meddelte regeringen ved forhandlingernes sammenbrud, at den ikke agtede at tage noget initiativ til at få loven ændret.
Socialdemokratiet stemte imod loven i oktober 1986. Det gjorde vi, selv om vi var enige i sigtet med lovgivningen - at begrænse det lånefinansierede overforbrug.
Baggrunden for Socialdemokratiets modstand var, at loven ramte tilfældigt, at den var umulig at administrere, og at den dermed var den mest uheldige lovgivning, som Folketinget nogen sinde var blevet præsenteret for.
Desværre må vi efterfølgende konstatere, at vi har fået fuldstændig ret i vores kritik.
Selv om Socialdemokratiet således ikke har noget medansvar for den gældende lovgivning, føler vi et moralsk ansvar for at afprøve, om der er et flertal, som er parat til at rette de største tilfældigheder, fejl og skævheder i lovgivningen, ikke for at hjælpe regeringen, men for at borgerne kan få en ordentlig behandling.
Det virker som ansvarsforflygtigelse og politisk afmagt, når regeringen end ikke ønsker at fremkomme med et lovforslag, der kan rette de største fejl og mangler i en lov, som regeringen selv har erkendt at den ikke kan være bekendt.
 Loven kan kun blive bedre, den kan aldrig blive god.
Beslutningsforslagets hovedindhold Beslutningsforslaget bygger på nøjagtig den model, som Socialdemokratiet, regeringen og Det Radikale Venstre var enige om, da forhandlingerne brød sammen.
Det eneste punkt, som parterne ikke kunne opnå enighed om, var, hvor store nettorenteudgifter for gamle lån der skal fritages for afgiften.
Beslutningsforslaget opererer med et bundfradrag i afgiftsgrundlaget for 1987 på 6.500 kr. (13.000 kr. for ægtepar).
 Det betyder, at gamle lån på op til ca. 50.000 kr. (100.000 kr.
 for ægtepar) fritages for afgiften.
Afgiftsgrundlaget for 1987 fratrukket bundfradraget benævnes det regulerede afgiftsgrundlag for 1987.
Såfremt nettorenteudgifterne i forhold til 1987 er uændrede, betales der alene afgift af det regulerede afgiftsgrundlag for 1987.
Nedbringes nettorenteudgifterne i forhold til 1987 med 20 pct. i 1988, 40 pct. i 1989, 60 pct. i 1990, 80 pct. i 1991 og 100 pct.
i 1992, fritages man helt for renteafgiften uanset størrelsen af de afgiftspligtige renter i 1987. Nedbringes nettorenteudgifterne med en lavere procentdel end nedbringelsesmålet, ydes der et forholdsmæssigt nedslag i det regulerede afgiftsgrundlag for 1987 (afgiftsgrundlaget for 1987 minus bundfradraget).
Stiger den afgiftspligtiges nettorenteudgifter i overgangsperioden 1988-1992 i forhold til nettorenteudgifterne for 1987, beregnes afgiften med 20 pct. af det regulerede afgiftsgrundlag for 1987 med tillæg af stigningen i nettorenteudgifterne.
Fra 1. januar 1993 fritages alle lån optaget før 1. januar 1988 fuldstændig for afgiften under forudsætning af, at lånene i den mellemliggende periode ikke er forlænget eller forhøjet, men afvikles som oprindeligt aftalt.
Da kassekreditter og lån på kassekreditlignende vilkår ikke opfylder betingelserne for at blive fritaget for afgiften fra og med 1993, åbnes der mulighed for, at disse kreditter kan konverteres til faste lån, der afvikles over højst 8 år som annuitetslån.
 Konverteringen skal være foretaget inden udgangen af 1988.
For at undgå at tage udgangspunkt i en kassekreditsaldo en tilfældig dato, indebærer forslaget, at det højeste beløb, kreditterne kan konverteres med, er kassekreditrenterne i 1987 multipliceret med 8.
Konverteringen af kassekreditterne vil ikke få betydning for afgiftens størrelse i overgangsperioden, men alene betyde, at en restgæld fra og med 1993 fritages for afgiften.
Administration af renteafgiftsloven Den gældende lovgivning er næsten umulig at administrere.
De afgiftspligtige kan ikke finde ud af, hvilke lån der er fritaget, og hvilke lån der er afgiftspligtige.
Skattemyndighederne, der har modtaget i titusindvis af forkerte selvangivelser, har reelt ingen mulighed for at gennemgå samtlige selvangivelser for at kontrollere oplysningerne til brug for afgiftsberegningen.
Derfor indeholder den gældende lovgivning en retsusikkerhed for borgerne, som er helt uacceptabel.
På den baggrund har det været en selvstændig hovedmålsætning, at de ændringer, som gennemføres, skal fjerne denne retsusikkerhed.
Gennem automatiske indberetninger fra pengeinstitutter og andre indberetningspligtige skal det være muligt at foretage beregningen af forbrugsrenteafgiften.
Opfyldes denne målsætning ikke, betyder dette, at alle anstrengelser for at forenkle selvangivelserne vil være ødelagt de næste 10-15 år.
En lovændring efter de retningslinjer, som beslutningsforslaget indeholder, opfylder fuldt ud målsætningen om automatisk indberetning.
Gennemføres forslaget, undgår man fuldstændig den gamle umulige afgrænsning med fritagelse af konkrete lån, da forslaget tager sit udgangspunkt i udviklingen i nettorenteudgifterne.
Den eneste oplysning, der er nødvendig at få indberettet for det store flertal af lån, er tidspunktet for lånets optagelse for herigennem at kunne udskille de lån, som skal afgiftsfritages fra og med 1993.
Selv om det nye grundlag, som afgiften beregnes på, er enkelt og kan indberettes automatisk, vil reglerne være svært forståelige for hovedparten af de afgiftspligtige, der bliver omfattet af overgangsreglerne for gamle lån.
Derfor har det været vigtigt at få denne gruppe talmæssigt stærkt begrænset.
Alene 300.000-350.000 husstande vil blive omfattet af disse overgangsregler som følge af bundfradraget og som følge af, at afgiftsgrundlaget fastsættes til 0 kr. for alle med negativt reguleret afgiftsgrundlag i 1987.
De 80-90 pct. afgiftspligtige, der undgår overgangsordningen for gamle lån, skal alene beregne afgiften som 20 pct. af stigningen i nettorenteudgifterne i forhold til 1987.
Herudover er det helt afgørende, at den gruppe, hvor afgiftsgrundlaget for 1987 har betydning, begrænses så meget, at det bliver muligt for de lignende myndigheder at gennemføre en egentlig gennemgang af disse selvangivelser.
Da beregningsmodellen bygger på selvangivelserne for 1987 i hele overgangsperioden, vil eventuelle fejl i afgiftsgrundlaget for 1987 fortsætte indtil 1993. Derfor er bundfradragets størrelse ikke alene et spørgsmål om, hvor store rentebeløb der skal fritages for afgiften, men i lige så høj grad et spørgsmål om at få vedtaget en model, som overhovedet kan administreres.
Bundfradragets størrelse Som allerede nævnt har bundfradragets størrelse en afgørende betydning for overhovedet at få beslutningsforslagets model til at fungere administrativt.
Herudover skal bundfradraget løse en række problemer, som gør forslaget mere retfærdigt, og som forhindrer nye tilfældigheder.
Når der tages udgangspunkt i nettorenteudgifterne som grundlag for afgiftsberegningen, bliver afgiftens størrelse påvirket af svingninger i renteniveauet.
Denne utilsigtede virkning imødegås af bundfradraget.
Den gamle helt tilfældige afgrænsning af afgiftspligtige lån løses ikke fuldstændig med beslutningsforslagets model, men med et bundfradrag som foreslået begrænses disse problemer til et minimum.
Endelig betyder de afviklingskrav, som stilles for herigennem at slippe for afgiften, at personer med afgiftsbelagte boliglån stilles ringere end personer med forbrugslån.
Forbrugslån skal som regel afvikles over en kort årrække.
Derfor volder det ikke problemer for personer med rene forbrugslån at opfylde afviklingskravet for at blive afgiftsfri.
Derimod er det en umulighed for personer med store boliglån at afvikle et sådant lån fuldstændig i den femårige overgangsperiode.
Her betyder bundfradraget, at boliglån ikke får en urimelig behandling.
Forslagets opsparingsfremmende virkning Det har været en klar målsætning for Socialdemokratiet at fastholde en mindst uændret opsparingsfremmende virkning af forbrugsrenteafgiften.
Denne målsætning er efter vores opfattelse fuldt ud opfyldt med den model, der er indeholdt i beslutningsforslaget.
Efter gældende regler har et meget stort antal husstande et negativt afgiftsgrundlag i 1987. Det betyder, at disse familier uden at blive pålagt renteafgift vil kunne optage nye lån.
Efter beslutningsforslagets model vil enhver forøgelse af nettorenteudgifterne i forhold til 1987 derimod udløse en renteafgift.
Herudover indebærer det opsparingsfremmende element - den kraftige tilskyndelse til at nedbringe nettorenteudgifterne for de 300.000-350.000 husstande, som bliver berørt af overgangsordningerne - en øget opsparing.
Provenumæssige virkninger Det skønnes med betydelig usikkerhed, at et bundfradrag som foreslået vil formindske provenuet af renteafgiften for 1988 med ca. 900 mio. kr.
Provenutabet vil være faldende i overgangsperioden.
Beløbet skal sammenholdes med det provenutab på ca. 500 mio. kr., som regeringen var parat til at anvende til finansiering af et bundfradrag på 2.500 kr. (5.000 kr. for ægtepar).
Bilag Eksempel på beregning af renteafgiften for de 300.000-350.000 husstande, som bliver omfattet af overgangsordningen for gamle lån Afgiftsåret 1987:
1) Nedbringelsesmålet angiver det beløb, som nettorenteudgifterne skal nedbringes med i 1988 (20 pct.) for at opnå fuldstændig fritagelse for afgiften.
2) Da nettorenteudgifterne ikke er nedbragt med 20 pct., som giver fuld afgiftsfritagelse, beregnes der et forholdsmæssigt nedslag i afgiftsgrundlaget for 1988.
 Eksempel 1:
1) Da nettorenteudgifterne kun er nedbragt med 10 pct. i 1988 i forhold til 1987, dvs. med kun halvdelen af målsætningen på 20 pct., gives der kun et nedslag på halvdelen af det regulerede afgiftsgrundlag for 1987.
2) Da nettorenteudgifterne i 1989 er steget i forhold til 1987, betales afgiften af det regulerede afgiftsgrundlag for 1987 (13.500 kr.) med tillæg af afgift af stigningen i nettorenteudgifterne (25.000 kr. - 20.000 kr.).
 Eksempel 2:
1) Da nettorenteudgifterne kun er nedbragt med 5 pct. i 1988 i forhold til 1987, dvs. kun med en fjerdedel af målsætningen på 20 pct., gives der kun et nedslag på en fjerdedel af det regulerede afgiftsgrundlag for 1987.
 Eksempel 3:
1) Da afgiftsgrundlaget for 1987 er lavere end bundfradraget, skal der ikke betales afgift af gamle lån.
Langt hovedparten af de afgiftspligtige vil på dette grundlag blive fritaget for afgiften af gamle lån.
 Eksempel 4:
Reguleret afgiftsgrundlag 1987 Med et negativt afgiftsgrundlag for 1987 fastsættes det regulerede afgiftsgrundlag altid til 0 kr.
Ved en forhøjelse af nettorenteudgifterne i 1988 udløses en afgift på 20 pct. af stigningen.
Efter gældende regler kan den gruppe af afgiftspligtige forøge deres låntagning uden at blive omfattet af afgiften.
Eksemplet ville ikke udløse renteafgift efter gældende regler.
