Nr BTL 167 Betænkning over Forslag til lov om ændring af straffeloven og  

 retsplejeloven (Beskyttelse af vidner m.v.)   

 Nr L 167 1991-92, 1. samling Afgivet af Retsudvalget Afgivet: 19920409 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret skriftligt.
To af udvalgets spørgsmål og ministerens besvarelse heraf uden medfølgende bilag er optrykt som bilag til betænkningen.
 Endvidere har udvalget modtaget en skriftlig henvendelse fra Advokaterne,  

 Henning Lyngsbo m.fl.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et mindretal (Venstres, Det Konservative  

 Folkepartis, Fremskridtspartiets, Centrum-Demokraternes og Kristeligt  

 Folkepartis medlemmer af udvalget) lovforslaget til vedtagelse uændret  

 .
Mindretallet ønsker at understrege, at man ser med bekymring på  

 udviklingen i retning af en stigende tendens til, at vidner navnlig i  

 forbindelse med sager om narkotikakriminalitet og i sager om grov  

 bandekriminalitet udtrykker frygt for at afgive vidneforklaring.
Det er efter  

 mindretallets opfattelse stødende for retsbevidstheden, hvis kriminelle  

 gennem repressalier mod vidner kan unddrage sig retsforfølgning.
Trusler mod  

 vidner vil endvidere få et øget omfang, hvis det bliver kendt og udbredt, at  

 kriminelle på denne måde kan unddrage sig straf.
Det er en forudsætning for et retssamfund, at en borger trygt kan stå frem  

 og afgive forklaring som vidne uden at skulle frygte repressalier.
For at  

 sikre det enkelte menneske mod overgreb og for at beskytte retssamfundets  

 funktionsdygtighed er det derfor efter mindretallets opfattelse nødvendigt at  

 ophæve det gældende forbud mod anonym vidneførsel og i stedet indføre en  

 begrænset adgang til at kunne hemmeligholde et vidnes identitet.  

 Hemmeligholdelse af et vidnes identitet efter lovforslaget vil kun finde sted  

 i sjældne tilfælde, og mindretallet finder, at det for et retssamfund er helt  

 fundamentalt, at borgere, der viser det samfundssind at stå frem som vidner i  

 en retssag, i særlige tilfælde kan sikres mod overgreb og repressalier.
Det  

 ville i givet fald være retten, der afgør, om et vidne skal føres anonymt.  

 Mindretallet har fuld tillid til, at domstolene kan varetage denne opgave på  

 en forsvarlig måde og således, at også hensynet til retssikkerheden  

 tilgodeses.
 Et andet mindretal (Socialdemokratiets og Det Radikale Venstres  

 medlemmer af udvalget) indstiller lovforslaget til vedtagelse med de  

 stillede ændringsforslag.
 Et tredje mindretal (Socialistisk Folkepartis medlemmer af  

 udvalget) indstiller lovforslaget til forkastelse ved 3. behandling,  

 idet mindretallet dog kan stemme for de stillede ændringsforslag.
 Der er ikke under udvalgsarbejdet fremkommet materiale, der dokumenterer  

 behovet for de foreslåede stramninger af henholdsvis straffelov og  

 retsplejelov.
Som det fremgår af svaret på udvalgets spørgsmål nr. 2, findes der kun få  

 eksempler på, at retten har fundet det nødvendigt at dømme for vold mod eller  

 trusler om vold mod vidner.
Der synes at være tilstrækkelige muligheder for  

 at idømme passende straffe i disse situationer inden for de strafferammer,  

 der i dag findes i straffeloven.
Dertil kommer, at Østre Landsret i sit  

 høringssvar udtaler, at lovforslagets ordlyd forekommer for ubestemt. Østre  

 Landsret udtaler: »Ordene »eller på anden måde begår strafbar  

 handling« forekommer for ubestemte, således at f.eks. fremsættelse af  

 injurier efter straffelovens § 267 er omfattet.
Hertil kommer, at ordene  

 tillige omfatter hele særlovgivningen.
Landsretten henstiller, at det  

 præciseres, hvilke lovovertrædelser der sigtes til.' Justitsministeren har  

 ikke ønsket at ændre ordlyden af bestemmelsen, hvorfor man kan frygte, at  

 bestemmelsen vil blive meget vanskelig for retterne at håndtere.
Med hensyn til at åbne mulighed for anonyme vidner er der heller ikke  

 under udvalgsbehandlingen fremkommet oplysninger, der kan begrunde et så  

 afgørende brud med det grundlæggende retsprincip i de vestlige retsstater om,  

 at en anklaget skal have ret til at vide, hvem der vidner imod ham, for at  

 han kan tilrettelægge sit forsvar, og for at sikre, at vidneudsagn ikke  

 bliver brugt i personligt hævnøjemed.
Dertil kommer, at Danmark, som det  

 fremgår af svaret på udvalgets spørgsmål nr. 15, ville komme til at indtage  

 en kedelig særstilling i forhold til størstedelen af de lande i den vestlige  

 verden, der har retsstatsideen tilfælles.
Og der er intet, der gør det  

 sandsynligt, at kriminaliteten i Danmark skulle være af et sådant særligt  

 omfang eller af en sådan særlig grovhed i forhold til disse lande, at det kan  

 begrunde et så drastisk skridt mod svækkelse af retssikkerheden.
Endelig vender mindretallet sig også mod lovforslaget om, at retten kan  

 afgøre, at tiltalte skal udtale sig, inden han har hørt alle  

 vidneforklaringerne.
Dels har en sigtet ingen pligt til at udtale sig  

 overhovedet, dels er det af stor betydning for et forsvar, at den tiltalte  

 kender alt det, han skal forsvare sig imod.
Mindretallet er enig i det, der  

 er baggrunden for lovforslaget, nemlig at det er både betænkeligt og  

 beklageligt, hvis mange vægrer sig ved at vidne af angst for eventuelle  

 repressalier.
Derfor er det vigtigt med oplysning om, at vold mod og trusler  

 om vold mod »tilfældige« vidner er meget sjældent forekommende,  

 samt at der allerede i dag gives retten forskellige muligheder for at  

 beskytte vidner.
 ÆndringsforslagAf et mindretal (S og RV), tiltrådt af et  

mindretal (SF):
 Til titlen 1) Ordene »og retsplejeloven« udgår.
 Til § 2 2) Paragraffen udgår.
 Til § 3 3) Stk. 2 udgår.
 Til § 4 4) I paragraffen udgår »§ 1«, og i stedet  

 indsættes: »Loven«.
Bemærkninger Til nr. 1 - 4 Forslagsstillerne finder, at der knytter sig væsentlige  

 retssikkerhedsmæssige betænkeligheder til en ordning, hvor der gives adgang  

 til at føre vidner, uden at tiltalte skal gøres bekendt med vidnets  

 identitet.
Forslagsstillerne har noteret sig, at det under udvalgsbehandlingen ikke  

 er blevet godtgjort, at der i den praktiske retsanvendelse eksisterer et  

 behov for at kunne føre anonyme vidner i den form, justitsministeren har  

 foreslået i lovforslaget.
Forslagsstillerne har ligeledes noteret sig, at  

 ingen af de lande, vi normalt sammenligner os med på det retspolitiske  

 område, tillader anvendelse af anonyme vidner.
 Forslagsstillerne har bemærket, at rigsadvokaten har igangsat et arbejde  

 med henblik på gennem administrative foranstaltninger at forbedre  

 beskyttelsen af vidner, og forslagsstillerne ønsker i denne forbindelse at  

 understrege, at vidner skal kunne komme til og fra retsbygningen og kunne  

 opholde sig i retsbygningen uden at skulle passere eller være i rum med  

 eventuelle tilhængere af tiltalte.
Dorte Bennedsen (S) Erling Christensen (S) Lise Hækkerup (S) Frank Jensen  

 (S) Holger Graversen (S) Karen Jespersen (S) Ebba Strange (SF) nfmd.
Gert  

 Petersen (SF) Sonja Albrink (CD) Grove (KF) fmd.
Helge Adam Møller  

 (KF) Inge Dahl-Sørensen (V) Birthe Rønn Hornbech (V) Svend Aage Jensby (V)  

 Tom Behnke (FP) Niels Helveg Petersen (RV) Inger Stilling Pedersen (KRF)
Bilag Nogle af udvalgets spørgsmål til justitsministeren og dennes besvarelse  

 heraf Spørgsmål nr. 2:
»Der udbedes en oversigt over de domsafgørelser, efter hvilke der er  

 afsagt dom på grund af trusler om vold eller vold mod vidner.« Svar:
En sådan oversigt, der omfatter byretsdomme, findes ikke.
Derimod  

 indeholder Rigsadvokatens undersøgelse fra juli 1991 af udviklingen i praksis  

 vedrørende strafudmåling i voldssager inden for normalområdet siden den skete  

 ændring i 1989 af straffelovens voldsbestemmelser oplysning om samtlige  

 landsretsdomme afsagt indtil omkring august 1990 om vold begået efter den 1.  

 juli 1989. Redegørelsen, der blev sendt til Retsudvalget den 23. juli 1991,  

 indeholder 2 domme om vold mod vidner.
Disse sager drejede sig om:
1. 43-årig var tidligere straffet 12 gange for vold og i 1987 med fængsel  

 i 3 år og 6 måneder for vold og narkotikakriminalitet.
Nu gav han på en  

 restaurant et vidne fra narkosagen knytnæveslag med næsebrud til følge.  

 Fængsel 1 år.
2. 31-årig var senest straffet i 1989 med fængsel i 3 år og 6 måneder for  

 narkotikakriminalitet.
Nu mødte han tilfældigt på gangen i arresten en  

 kvinde, der havde vidnet i hans sag, og gav hende et knytnæveslag i ansigtet  

 - ingen skader.
Fængsel 3 måneder.
Siden Rigsadvokatens undersøgelse er der offentliggjort to landsretsdomme.  

 Således er der i Ugeskrift for Retsvæsen 1991 på side 587 gengivet en Vestre  

 Landsrets dom, hvor den tiltalte blev fundet skyldig i trusler efter § 266,  

 fremsat mod et vidne, da vidnet, der under en sag mod tiltalte havde afgivet  

 vidneforklaring i byretten, var mødt op for at afgive vidneforklaring i  

 landsretten.
Tiltalte, der tidligere var dømt for vold (herunder tidligere  

 vold mod vidnet) og trusler, blev idømt 40 dages fængsel, der også omfattede  

 en mindre overtrædelse af lov om euforiserende stoffer.
Endvidere kan der henvises til en Vestre Landsrets dom af 19. august 1991,  

 gengivet i Ugeskrift for Retsvæsen 1991, side 874. I denne sag blev den  

 tiltalte idømt 30 dages ubetinget fængsel for trusler efter § 266 fremsat  

 over for et vidne, der havde afgivet vidneforklaring i en voldssag mod  

 tiltalte.
Truslerne var blevet fremsat over for vidnet ca. 1 år efter, at der  

 var afsagt endelig dom i voldssagen.
 Østre Landsret har den 4. december 1991 afsagt en dom, hvor:
 »En 32-årig mand T var ved byretsdom af august 1990 blevet idømt  

 fængsel i 6 måneder for vold efter straffelovens § 245, stk. 1, og ved dom af  

 september 1990 blev han idømt en fællesstraf af fængsel i 8 måneder for bl.a.  

 tyveri og trusler efter straffelovens § 266.
Ved dommen af august 1990 blev tillige en mand D dømt for vold af særlig  

 rå, brutal eller farlig karakter under særdeles skærpende omstændigheder,  

 begået mod bl.a. en mand F.
Ud over F blev en mand V, i hvis lejlighed  

 voldsforholdet havde fundet sted, afhørt i retten som vidne.
D ankede dommen.
Nu blev T bl.a. fundet skyldig i trusler, idet han i oktober 1990 pegede  

 på V med en pistol.
Senere i samme måned fremsatte T trusler mod F om, at  

 denne ville blive slået ihjel, hvis han ikke ændrede forklaring i landsretten  

 under sagen mod D, berammet til november 1990.
 Byretten idømte T fængsel i 60 dage for forsøg på medvirken til falsk  

 forklaring efter straffelovens § 158, jf. § 21, og trusler efter § 266.
Landsretten forhøjede under hensyn til karakteren af lovovertrædelsen i  

 forholdet vedrørende F straffen til fængsel i 4 måneder.« Derudover har Justitsministeriet kendskab til, at retten i Ålborg den 25.  

 november 1991 har afsagt dom, hvor en tiltalt (29 år), der var medlem af en  

 rockergruppe, havde fremsat trusler mod en servitrice, der havde afgivet  

 forklaring til politiet i en voldssag mod flere medlemmer af en rockergruppe.  

 Byretten idømte T fængsel i 4 måneder for trusler efter § 266 og for forsøg  

 på medvirken til falsk forklaring ved at forsøge at få vidnet til at  

 forklare, at hun ikke kunne huske noget om begivenhedsforløbet.
 Endelig har Justitsministeriet kendskab til, at der for tiden i Østre  

 Landsret verserer en ankesag vedrørende bl.a. forsøg på ulovlig tvang over  

 for et vidne.
 Spørgsmål 15:
»I fortsættelse af besvarelsen af spørgsmål 1 og Rigsadvokatens  

 notat, jf. bilag 9, ønskes oplyst, hvilke ordninger til beskyttelse af vidner  

 der findes i Tyskland, Frankrig, England, Belgien og Holland, samt om Holland  

 har indført nye regler i lyset af dommen i Kostovski-sagen.« Svar:
 I forbindelse med besvarelsen den 17. december 1991 af Retsudvalgets  

 spørgsmål nr. 46, 47, 70 og 106 (Alm. del - bilag 35, 92 og 170) tilkendegav  

 Justitsministeriet, at man i tilknytning til lovforslaget om vidnebeskyttelse  

 gennem Udenrigsministeriet ville iværksætte en nærmere undersøgelse af de  

 aktuelle regler vedrørende anonyme vidner i de nordiske og europæiske lande.
 Af de indtil nu modtagne svar, der vedlægges, fremgår bl.a. følgende  

 vedrørende de enkelte landes lovgivning på området:
Tyskland: Efter tysk ret er der ikke adgang til at føre anonyme  

 vidner.
Derimod er der mulighed for hemmeligholdelse af et vidnes bopæl,  

 såfremt der skønnes behov herfor.
Efter det oplyste foregår der for tiden  

 overvejelser om indførelse af adgang til anonym vidneførsel.
England: I foråret 1990 er der gennemført en regel, hvorefter et  

 vidnes adresse ikke længere skal fremgå af rapportmaterialet.
Om adgangen til  

 hemmeligholdelse af et vidnes identitet har den danske ambassade i London  

 henvist til sin tidligere indberetning af 14. oktober 1988, der ligeledes  

 vedlægges.
Det fremgår heraf, at der efter engelsk ret består en begrænset  

 adgang til anonym vidneførsel.
Holland: Efter det oplyste har den hollandske justitsminister den  

 6. januar 1992 indsendt lovforslag til Andetkammeret (parlamentet) om  

 anvendelse af anonyme vidner under visse nærmere angivne kriterier og om  

 deres beskyttelse i straffesager.
Af en tidligere indberetning af 11. oktober  

 1988 fra den danske ambassade i Holland, der vedlægges, fremgår, at  

 spørgsmålet om anonyme vidneforklaringers tilladelighed beror på retspraksis.  

 Der eksisterer således i hollandsk ret ikke et forbud mod anonym vidneførsel.
 I Sverige, Norge, Island, Finland, Frankrig, Italien, Spanien, Irland,  

 Grækenland, Østrig og Canada er der ikke adgang til anonym  

 vidneførsel.
 Australien: Efter australsk ret er det muligt at hemmeligholde et  

 vidnes identitet for tiltalte, men den tiltalte har altid ret til at være til  

 stede i retten under afhøringen af vidnet og kan således gøre sig bekendt med  

 vidnets udseende.
Det tilføjes, at Justitsministeriet på nuværende tidspunkt ikke har  

 modtaget oplysninger om retstilstanden i Belgien.
Når disse og eventuelle  

 yderligere oplysninger om udenlandsk ret på dette område foreligger, vil de  

 blive sendt til Retsudvalget.
