Nr LSF 147 Forslag til Lov om ændring af lov om folkeskolen (Indsats for tosprogede  

 børn, regelsanering m.v.) Fremsat af undervisningsministeren (Ole Vig Jensen) den 10. januar 1996 Vedtaget ved tredjebehandling den 9. maj 1996 Lov nr. 413 af 22/05/1996 § 1 I lov om folkeskolen, jf. lovbekendtgørelse nr. 55 af 17. januar 1995,  

 foretages følgende ændringer:
 1. Efter § 4 indsættes:
» § 4 a.
Der kan tilbydes tosprogede børn, der endnu ikke har  

 påbegyndt skolegangen, støtte til fremme af den sproglige udvikling med  

 henblik på, at børnene tilegner sig dansk.
Støtten kan gives i op til 3  

 daglige timer.
Stk. 2. Ved tosprogede børn forstås børn, der har et andet  

 modersmål end dansk, og som først ved kontakt med det omgivende samfund,  

 eventuelt gennem skolens undervisning, lærer dansk.« 2. § 5, stk. 7, affattes således:
»Stk. 7. Der gives i fornødent omfang undervisning i dansk  

 som andetsprog til tosprogede elever i børnehaveklassen og i 1.-10. klasse.  

 Undervisningsministeren kan desuden bestemme, at der skal tilbydes tosprogede  

 elever undervisning i deres modersmål.
Undervisningsministeren fastsætter  

 nærmere regler om undervisning af tosprogede børn og kan i den forbindelse  

 fravige § 5, stk. 1-4, § 7, § 8, § 16, stk. 1, og § 36, stk. 2.« 3. I § 15, stk. 2, udgår »hvert år«.
 4. § 33, stk. 2, affattes således:
»Stk. 2. Børn, der følger undervisningen i en anmeldt fri  

 grundskole, i en statsskole eller i en gymnasieskole, og børn, som modtager  

 undervisning i en døgninstitution efter bistandsloven, eller som modtager  

 hjemmeundervisning efter reglerne i lov om friskoler og private grundskoler  

 m.v., skal ikke deltage i folkeskolens undervisning.
Det samme gælder elever,  

 som efter 7. klassetrin deltager i undervisning, der svarer til folkeskolens,  

 på en godkendt efterskole, en husholdningsskole eller en  

 ungdomskostskole.« 5. I § 33, stk. 3, udgår », produktionsskoler og  

 daghøjskoler«.
 6. § 52, 2. pkt., affattes således:
»Undervisningsministeren kan endvidere fastsætte regler om skolernes  

 tilsyn med eleverne i skoletiden samt om opbevaring og kassation af  

 oplysninger om elever, der er udskrevet af folkeskolen.« § 2 Stk. 1. Loven træder i kraft den 1. august 1996, jf. dog stk. 2.
 Stk. 2. § 5, stk. 7, 1. pkt., som affattet ved denne lovs § 1, nr.  

 2, har virkning for elever i børnehaveklassen fra den 1. august 1997.
Oprindeligt fremsat forslag I lov om folkeskolen, jf. lovbekendtgørelse nr. 55 af 17. januar 1995,  

 foretages følgende ændringer:
§ 1 1. Efter § 4 indsættes:
» § 4a.
Der kan tilbydes tosprogede børn, der endnu ikke har  

 påbegyndt skolegangen, støtte til fremme af den sproglige udvikling med  

 henblik på, at børnene tilegner sig dansk.
Støtten kan gives i op til 3  

 daglige timer.
 Stk. 2. Ved tosprogede børn forstås børn, der har et andet  

 modersmål end dansk, og som først ved kontakt med det omgivende samfund,  

 eventuelt gennem skolens undervisning, lærer dansk.«.
 2. § 5, stk. 7, affattes således:
»Stk. 7. Der gives i fornødent omfang undervisning i dansk  

 som andetsprog til tosprogede elever i børnehaveklassen og i 1.-10. klasse.  

 Undervisningsministeren kan desuden bestemme, at der skal tilbydes tosprogede  

 elever undervisning i deres modersmål.
Undervisningsministeren fastsætter  

 nærmere regler om undervisning af tosprogede børn og kan i den forbindelse  

 fravige §§ 5, stk. 1-4, 7, 8, 16, stk. 1, og 36, stk. 2.«.
 3. I § 15, stk. 2, udgår: »hvert år«.
 4. § 33, stk. 2, affattes således:
»Stk. 2. Børn, der følger undervisningen i en anmeldt fri  

 grundskole, i en statsskole eller i en gymnasieskole, og børn som modtager  

 undervisning i en døgninstitution efter bistandsloven, eller som modtager  

 hjemmeundervisning efter reglerne i lov om friskoler og private grundskoler  

 mv., skal ikke deltage i folkeskolens undervisning.
Det samme gælder elever,  

 som efter 7. klassetrin deltager i undervisning, der svarer til folkeskolens,  

 på en godkendt efterskole, en husholdningsskole eller en  

 ungdomskostskole.«.
 5. I § 33, stk. 3, udgår: », produktionsskoler og  

 daghøjskoler«.
 6. § 52, 2. pkt. affattes således:
 »Undervisningsministeren kan endvidere fastsættte regler om skolernes  

 tilsyn med eleverne i skoletiden samt om opbevaring og kassation af  

 oplysninger om elever, der er udskrevet af folkeskolen.«.
§ 2 Stk. 1. Loven træder i kraft den 1. august 1996, jf. dog stk. 2.
 Stk. 2. § 5, stk. 7, 1. pkt., som affattes ved denne lovs § 1, nr.  

 2, har virkning for elever i børnehaveklassen fra den 1. august 1997.
Bemærkninger til lovforslaget Almindelige bemærkninger Lovforslaget tilsigter at forbedre tosprogede børns muligheder for at lære  

 dansk og følger således den samme målsætning som det under Regeringens  

 Byudvalg iværksatte Integrationsprojekt, der har til formål at fremme en  

 anderledes fordeling af danske og tosprogede elever og at forbedre  

 danskundervisningen.
Integrationsprojektet løber til 1998, og en lang række projekter er  

 iværksat.
Det udelukker imidlertid ikke, at der i projektperioden kan vise  

 sig behov for yderligere initiativer.
 Hensigten med forslaget om førskoletilbud til tosprogede børn er at fremme  

 en udvikling, hvorved tosprogede børn allerede ved skolegangens begyndelse i  

 børnehaveklasse eller 1. klasse taler og forstår dansk så godt, at de kan  

 deltage i den almindelige undervisning og skolens øvrige aktiviteter.
Baggrunden for forslaget er, at mange børn af indvandrere og flygtninge på  

 grund af et isoleret sprogligt miljø ikke har en alderssvarende sproglig  

 udvikling, og at de har ringe eller intet forhåndskendskab til dansk, når de  

 starter i skolen.
Nogle af børnene har dog ved omgang med jævnaldrende danske  

 kammerater eller gennem forældrene lært noget dansk i førskolealderen.
Hvis  

 tosprogede børn optages i almindelige dagtilbud fx i børnehaver, vil børnene  

 i de fleste tilfælde få kendskab til dansk sprog allerede i 3-5 års alderen.  

 Det er imidlertid ikke alle børn, der søger daginstitutioner, og frekvensen  

 af børn, der benytter daginstitution, er mindre blandt flygtninge og  

 indvandrere end gennemsnitligt.
Selv om børnene bedst tilegner sig dansk ved  

 at være sammen med jævnaldrende danske kammerater i daginstitutioner, kan der  

 således være behov for at etablere særlige tilbud for tosprogede børn i de  

 tilfælde, hvor forældrene ikke ønsker deres børn optaget i daginstitutioner.
 Socialministeriet har i efteråret 1995 anmodet 30 kommuner, der skønnes at  

 omfatte ca. 75 pct. af flygtninge og indvandrere fra tredjelande, om at give  

 et skøn over, hvor stor del af de tosprogede børn i alderen 3-5 år, der er  

 optaget i dagtilbud.
 Af undersøgelsen fremgår, at ca. 60 pct. af børnene er optaget i  

 dagtilbud.
Forslaget om danskundervisning i børnehaveklassen må ses i sammenhæng med  

 forslaget vedr. tilbud til tosprogede børn i førskolealderen.
Hensigten med  

 forslaget er at give eleverne sproglige forudsætninger for at følge den  

 almindelige undervisning, i hvert fald når de optages i 1. klasse.
 På grundlag af Undervisningsministeriets opgørelse vedr. antallet af  

 tosprogede elever anslås det, at hovedparten af eleverne optages i  

 børnehaveklasser.
Forslaget indeholder endvidere en bemyndigelse for ministeren til at  

 fastsætte regler, hvorefter de kommunale skolemyndigheder kan henvise elever,  

 der ikke kan dansk, til modtagelsesklasser på andre skoler i kommunen end  

 distriktsskolen.
Forslaget tager fortrinsvis sigte på situationer, hvor der  

 på en distriktsskole er en stor koncentration af børn, der har behov for en  

 grundlæggende undervisning i dansk som andetsprog.
 Endelig erstattes »særlig tilrettelagt danskundervisning« ifølge  

 forslaget af »undervisning i dansk som andetsprog« og  

 »fremmedsprogede elever« af »tosprogede elever«.  

 Hensigten er at bringe betegnelserne i overensstemmelse med international  

 terminologi.
Administrative og økonomiske konsekvenser Det må antages, at en indsats i førskolealderen vil mindske behovet for  

 undervisning i dansk som andetsprog i forbindelse med skolegangen.
Hvis  

 tosprogede børn har fået kendskab til dansk i førskolealderen, vil der  

 således ikke være behov for at etablere en omfattende særlig undervisning for  

 disse børn fx i form af modtagelsesklasser.
Erfaringer vedr. børn, der har  

 gået i børnehave, viser dog, at børnene alligevel ofte har behov for en vis  

 støtte i dansk ved optagelsen i skolen.
Tilsvarende må antages at gælde for  

 børn, der modtager de foreslåede førskoletilbud.
I forbindelse med den senere  

 undervisning i folkeskolens forskellige fag kan det desuden vise sig, at en  

 stor del af de tosprogede elever ikke fuldt ud behersker dansk og derfor har  

 behov for særlig støtte også på senere klassetrin.
Udgifterne i forbindelse med forslaget vedr. førskoletilbud vil over tiden  

 blive opvejet af mindreudgifter til undervisningen i dansk som andetsprog i  

 børnehaveklasser og på 1.-10. klassetrin.
Besparelserne vil vise sig, når de  

 pågældende børn når skolealderen.
Lovforslaget tilsigter en fremrykning af udgifterne vedr. indsatsen for  

 tosprogede børn.
De økonomiske konsekvenser af lovforslaget er opgjort til  

 22,4 mio. kr. over 5 år.
De økonomiske konsekvenser af lovforslaget  

 forhandles for tiden med de kommunale organisationer.
Disse forhandlinger er  

 endnu ikke afsluttet.
 Lovforslagets merudgifter afholdes inden for Undervisningsministeriets  

 ramme.
Forholdet til EU-retten og international ret iøvrigt Forskelsbehandling på grundlag af manglende danskkundskaber kan i nogle  

 tilfælde falde ind under begrebet forskelsbehandling på grundlag af sprog,  

 national eller etnisk oprindelse.
 Den Europæiske Menneskerettighedskonvention og FN-konventionen om  

 borgerlige og politiske rettigheder indeholder begge et næsten enslydende  

 forbud mod diskrimination på grund af bl.a. sprog og national oprindelse og  

 tilhørsforhold og fortolkes derfor i overensstemmelse med hinanden.
Efter Den Europæiske Menneskerettighedsdomstols praksis er det ikke enhver  

 forskelsbehandling, der kan anses for at være en krænkelse af  

 diskriminationsforbudet.
Ved vurderingen af forskelsbehandlingen er det bl.a.  

 afgørende, om der foreligger en saglig begrundelse for forskelsbehandlingen,  

 og om der er proportionalitet mellem mål og midler.
Efter FN-konventionen om afskaffelse af enhver form for racediskrimination  

 anses det i visse tilfælde ikke for ulovlig diskrimination at træffe særlige  

 foranstaltninger for etniske grupper eller enkeltpersoner.
Forskelsbehandling  

 anses for lovlig, hvis den sker for at sikre tilfredsstillende fremgang for  

 visse etniske grupper eller enkeltpersoner, der har behov for den  

 beskyttelse, som måtte være nødvendig for at sikre sådanne grupper eller  

 enkeltpersoner lige ret til at nyde eller udøve menneskerettigheder.
De  

 særlige foranstaltninger må dog ikke medføre opretholdelse af særskilte  

 rettigheder for forskellige racegrupper, og de må kun opretholdes, indtil  

 formålet med dem er opfyldt.
En overflytning af børn, som ikke kan dansk, til andre skoler antages ikke  

 at være i strid med Danmarks internationale forpligtelser.
Det er dog en  

 forudsætning, at overflytningen skal være påkrævet for at give børnene en  

 forsvarlig undervisning.
Overflytningen må derfor udelukkende være begrundet  

 i pædagogiske hensyn til de pågældende børn.
Der skal foretages en konkret  

 vurdering af det pædagogiske spørgsmål, og andre løsningsmuligheder skal  

 vurderes, før det kan anses for påkrævet at foretage overflytning af de  

 tosprogede børn.
EF-traktaten indeholder et forbud mod forskelsbehandling på grundlag af  

 nationalitet inden for traktatens anvendelsesområde.
Det kan ikke udelukkes,  

 at undervisning i folkeskolen af børn af en vandrende arbejdstager fra en  

 anden medlemsstat må anses at være en del af EF-traktatens anvendelsesområde.  

 Hvis disse børn ikke taler dansk, vil de være omfattet af forslagets  

 bestemmelser om undervisning af tosprogede elever.
Ved fastlæggelsen af om en  

 forskelsbehandling er berettiget, antages EF-traktatens bestemmelser om  

 forbud mod diskrimination på grundlag af nationalitet dog ikke at være mere  

 vidtgående end øvrige internationale forpligtelser på området.
 Den foreslåede forskelsbehandling af tosprogede børn antages derfor for at  

 være i overensstemmelse med Danmarks internationale forpligtelser, herunder  

 forpligtelserne efter EU-retten.
Erhvervsøkonomiske og miljømæssige bestemmelser Forslaget har ikke erhvervsøkonomiske eller miljømæssige konsekvenser.
Bemærkninger til de enkelte bestememlser Til § 1 Til nr. 1 Forslaget indeholder en hjemmel til, at de kommunale skolemyndigheder kan  

 etablere støtte til fremme af kendskabet til dansk hos tosprogede børn i  

 førskolealderen.
Støtten omfatter aktiviteter, der fremmer børnenes almindelige sproglige  

 udvikling og deres kendskab til dansk.
Støtten tager sit udgangspunkt i  

 børnenes sprogkendskab.
 Det forudsættes, at kommunalbestyrelsen sørger for, at der sker en  

 individuel vurdering af, om et tosproget barn har behov for støtte, og at man  

 i bekræftende fald tager stilling til omfang og tilrettelæggelse af støtten.
Der sigtes med forslaget navnlig på børn fra 3 årsalderen.
Det må  

 forventes, at det fortrinsvis vil være børn i den nævnte aldersklasse, der  

 ikke er optaget i daginstitutioner, der har behov for den foreslåede støtte.  

 Bestemmelserne åbner dog mulighed for, at der kan etableres særlig støtte til  

 sprogudvikling i folkeskoleregi for børn i børnehaver, hvis sådanne børn i  

 særlige tilfælde måtte have behov herfor.
 Baggrunden for det foreslåede maksimum for omfanget af støtten på 3 timer  

 om dagen er bl.a., at de omhandlede gratis tilbud ikke skal kunne medføre en  

 konkurrence i forhold til daginstitutioner i henhold til bistandsloven.
Forslaget indeholder ikke herudover bestemmelser om den nærmere ordning af  

 støtten.
Det bliver således de kommunale skolemyndigheders opgave ud fra de  

 lokale forhold at tage initiativ til at udvikle ordninger, der tjener det  

 nævnte formål.
Kommunalbestyrelsen træffer i den forbindelse beslutning om,  

 hvorvidt støtten skal etableres på en kommunal folkeskole eller henlægges til  

 en daginstitutions lokaler eller eventuelt til andre lokaler.
Undervisningsministeriet vil imidlertid, i samarbejde med  

 Socialministeriet, udarbejde en vejledning om, hvordan man kan fremme  

 tosprogede børns sproglige udvikling og deres kendskab til dansk i  

 førskolealderen.
Vejledningen vil komme til at indeholde råd om bl.a.  

 følgende forhold:
a) Organisationsformer.
I den forbindelse vil man henvise til forsøg, der  

 er gennemført i forskellige kommuner - ofte med økonomisk støtte fra  

 Integrationsprojektet - fx førbørnehaveklasser, legestuer, mor-barn ordninger  

 og initiativer, hvor folkeskolen i samarbejde med socialforvaltningen har  

 etableret undervisning i dansk af børn, der er optaget i daginstitutioner.
b) Varighed.
Man vil anbefale, at støtten normalt gives i 2-3 år.
 c) Mulige fælles aktiviteter for tosprogede børn, der modtager de særlige  

 tilbud, og for børn i daginstitutioner og børnehaveklasser.
d) Vejledningsindsats i forhold til indvandrere og flygtninge.
Man vil i  

 den forbindelse pege på betydningen af, at der gives forældrene information  

 om fuldtidstilbud og eventuelle korttidstilbud i daginstitutioner og lokale  

 tilbud i medfør af den foreslåede bestemmelse.
Man vil anbefale, at  

 kommunerne tager kontakt med tosprogede familier, der ikke gør brug af  

 eksisterende førskoletilbud.
e) Kvalifikationskrav til pædagoger, lærere mv., som varetager  

 danskundervisning i førskolealderen.
I den forbindelse vil man bl.a. pege på,  

 at ansættelse af tosprogede pædagoger og medhjælpere m.m. i daginstitutioner  

 og i ordninger efter folkeskoleloven vil kunne fremme børnenes indlæring af  

 dansk.
 Undervisningsministeriet vil i samarbejde med Socialministeriet følge  

 udviklingen på området.
 Det er hensigten at tage bestemmelsen op til vurdering efter 3 års forløb.  

 Hvis der skønnes at være grundlag herfor, vil der kunne fremsættes forslag  

 til bestemmelser, der forpligter kommunerne til at etablere nærmere beskrevne  

 tilbud om støtte i førskolealderen.
Til nr 2 ad § 5, stk. 7, 1. pkt.:
 Det fastslås med den foreslåede ændrede formulering af 1. pkt., at  

 forpligtelsen til at give undervisning i dansk som andetsprog også omfatter  

 elever i børnehaveklassen.
 Når »elever« er anvendt i forbindelse med børn i  

 børnehaveklasser, hænger det sammen med bestemmelsen i lovens § 11, hvorefter  

 der gives undervisning i børnehaveklasser.
De gældende bestemmelser i Undervisningsministeriets bekendtgørelse nr.  

 583 af 20. november 1984 om folkeskolens undervisning af fremmedsprogede  

 elever lægger kun op til en begrænset indsats for så vidt angår  

 børnehaveklasserne.
Der kan ydes støtte i børnehaveklasserne, og hvor  

 forholdene taler derfor, kan støtten ydes i modtagelsesklasser (dvs. i  

 modtagelsesklasser, der er etableret for grundskolens klasser).
Det er hensigten, at der i en ny bekendtgørelse om folkeskolens  

 undervisning af tosprogede elever skal indsættes bestemmelser, der sikrer, at  

 børnehaveklassebørn får en undervisning i dansk, der er tilrettelagt efter  

 disse børns særlige forudsætninger.
I vejledende materiale fra  

 Undervisningsministeriet vil der desuden blive lagt stor vægt på indsatsen på  

 børnehaveklassetrinet.
 ad § 5, stk. 7, sidste pkt.:
 Fravigelse af §§ 5, stk. 1-4, 7, 8 og 16, stk. 1.
Det fremgår af bekendtgørelsen om folkeskolens undervisning af  

 fremmedsprogede elever, at eleverne fra en eller flere skoler i  

 modtagelsesklassen indføres i skolemiljøet (bl.a. ved at de modtager  

 danskundervisning), efterhånden dog så vidt muligt kombineret med  

 undervisning i deres almindelige klasse.
Dette indebærer, at elever i en  

 modtagelsesklasse i en periode ikke får undervisning i alle fag og  

 obligatoriske emner.
Elevernes samlede ugentlige timetal skal ifølge bekendtgørelsen svare til  

 det timetal, som ifølge timeplanen gælder for øvrige elever på det pågældende  

 klassetrin.
Timetallet kan dog i en kortere periode efter påbegyndelsen af  

 den særlig tilrettelagte undervisning i dansk - normalt højst 3 måneder -  

 være lavere end angivet ovenfor, dog mindst 15 timer om ugen.
Dette  

 indebærer, at timetallet i en 3 måneders periode kan være lavere end fastsat  

 i § 16, stk. 1.
Med forslaget etableres en udtrykkelig hjemmel til at fravige  

 bestemmelserne i folkeskolelovens §§ 5, stk. 1-4, 7, 8 og 16, stk. 1, for så  

 vidt angår undervisningen af tosprogede elever.
Det svarer til, at  

 undervisningsministeren ifølge folkeskolelovens § 3, stk. 2, har bemyndigelse  

 til at fravige bestemmelser i loven for så vidt angår reglerne om  

 specialundervisning og anden specialpædagogisk bistand.
Det er alene  

 hensigten at anvende bemyndigelsen til at videreføre ovennævnte bestemmelser  

 i bekendtgørelsen fra 1984 i en ny bekendtgørelse om folkeskolens  

 undervisning af tosprogede elever.
Det er dog hensigten at lade lovens  

 almindelige regler om minimumstimetallet slå igennem, også når det drejer sig  

 om undervisning af tosprogede.
Med den nye folkeskolelov blev  

 minimumstimetallet på de yngste klassetrintimer forhøjet fra 15 til 20 timer.
Fravigelse af § 36, stk. 2 I bekendtgørelsen fra 1984 er det fastsat, at elever, der modtager særlig  

 tilrettelagt undervisning i dansk i en modtagelsesklasse på en anden skole  

 end distriktsskolen, kan optages i en almindelig klasse på den skole, hvor  

 modtagelsesklassen er placeret, hvis særlige forhold taler derfor.
Bestemmelsen bygger på en forudsætning om, at elever, der har behov for  

 undervisning i en modtagelsesklasse, kan henvises til andre skoler end  

 distriktsskolen, hvor en sådan klasse ikke er oprettet på distriktsskolen.  

 Dette svarer til, at elever med behov for specialundervisning i en  

 specialklasse kan henvises til andre skoler, hvis der ikke på distriktsskolen  

 er oprettet en specialklasse.
Der kan ifølge folkeskolelovens § 22, stk. 3,  

 ske henvisning til specialklasser i andre kommuner.
Det antages, at der - så  

 meget mere - kan foretages henvisnng til en specialklasse på en anden skole i  

 hjemkommunen, hvis der ikke på distriktsskolen er etableret en specialklasse  

 med en undervisning, der opfylder elevens behov.
Den nævnte bestemmelse i bekendtgørelsen fra 1984 tog oprindeligt  

 fortrinsvis sigte på situationer, hvor man samler tosprogede elever fra  

 kommunens forskellige skoler i modtagelsesklasser på en evt. flere af  

 kommunens skoler.
Nogle kommuner har imidlertid anvendt bestemmelsen til at  

 opnå en fordeling af elever, der ikke forstår dansk, idet man har placeret  

 modtagelsesklasserne på skoler, hvor der i forvejen er få tosprogede elever.
Det er hensigten i en kommende bekendtgørelse om folkeskolens undervisning  

 af tosprogede elever at fastsætte bestemmelser om skoleplacering, der bl.a.  

 tager sigte på den nævnte praksis.
I en tilhørende vejledning vil man pege  

 på, at børn, der er uden forhåndskendskab til dansk, bedre kan tilegne sig  

 dansk sprog, hvis modtagelsesklasserne placeres på skoler, hvor der ikke er  

 en stor koncentration af tosprogede elever.
Som det fremgår af  

 bekendtgørelsen fra 1984, skal elever i modtagelsesklasser efterhånden have  

 nogle af deres timer i en almindelig klasse.
Det vil fremme elevernes  

 tilegnelse af dansk, hvis de kan få disse timer i klasser med en overvægt af  

 elever, der fuldt ud behersker dansk.
Det er endvidere hensigten, at der efter den kommende bekendtgørelse - som  

 en nydannelse - åbnes mulighed for, at elever efter omstændighederne kan  

 henvises til modtagelsesklasser på andre skoler end distriktsskolen, selv om  

 der på denne er etableret modtagelsesklasser.
Dette vil kunne ske, hvis  

 skolen ud fra en konkret vurdering på grundlag af det samlede antal  

 tosprogede elever og forholdene i klassen i øvrigt mener, at klassen kun kan  

 modtage et begrænset antal elever fra modtagelsesklasser, hvis disse elever  

 skal have optimale betingelser for at tilegne sig dansk.
 Forslaget åbner også mulighed for, at elever kan henvises til  

 modtagelsesklasser på andre skoler, hvor undervisningen i dansk som  

 andetsprog er tilrettelagt med henblik på bestemte sproggrupper.
I forbindelse med henvisninger til modtagelsesklasser sigtes der alene til  

 elever, der efter en individuel vurdering findes ikke at kunne dansk ved  

 optagelsen i folkeskolen.
Det forudsættes, at elever, der er i stand til at  

 deltage i klasssens almindelige undervisning, hvis de får særlig støtte på  

 hold mv. i nogle ugentlige timer, straks påbegynder undervisningen i den  

 almindelige klasse.
 Der kan ikke efter forslaget fastsættes generelle kvoter for, hvor mange  

 tosprogede elever der kan deltage i undervisningen i de almindelige klasser.
Efter den gældende ordning har eleverne krav på at blive optaget i  

 distriktsskolen, når undervisningen i modtagelsesklassen er afsluttet,  

 hvilket normalt forudsættes at ske efter 11/2-2 år.
Det er hensigten at  

 fastholde denne retningslinje, idet der ikke efter dette tidspunkt foreligger  

 afgørende hensyn af undervisningsmæssig karakter, der kan begrunde en  

 fravigelse af retten til at blive optaget på distriktsskolen i henhold til §  

 36, stk. 2. Erfaringsmæssigt foretrækker mange af forældrene til tosprogede  

 børn imidlertid, at børnene forbliver på den skole, hvor skolegangen er  

 påbegyndt.
De kommunale skolemyndigheder kan give forældrene råd om  

 skoleplaceringen efter modtagelsesklassen, og man kan i den forbindelse pege  

 på, at en undervisning i en skole med relativt få tosprogede elever vil lette  

 elevernes sociale integration i et almindeligt skolemiljø.
Ændret terminologi Baggrunden for forslaget om at erstatte »særlig tilrettelagt  

 danskundervisning« med »undervisning i dansk som andetsprog«  

 er et ønske om at bringe de anvendte betegnelser i overensstemmelse med  

 international terminologi.
Når dansk betegnes som »andetsprog«, er  

 det alene, fordi eleverne først lærer dansk efter modersmålet.
Når »fremmedsprogede elever« foreslås erstattet af  

 »tosprogede elever«, er det ligeledes for at bringe betegnelsen i  

 overensstemmelse med international terminologi.
Betegnelsen anvendes - i  

 overensstemmelse med international terminologi - også på børn, der endnu ikke  

 kan dansk.
Dette indicerer, at det er målsætningen, at børnene lærer dansk.  

 Der henvises i øvrigt til definitionen af »tosprogede børn« i den  

 foreslåede bestemmelse under § 4a, stk. 2.
Til nr. 3 Forslaget indebærer, at ministeren kan fastsætte sommerferiens  

 begyndelsestidspunkt for mere end et år ad gangen.
Til nr. 4 Den undervisning, der gives på kurser på godkendte efterskoler,  

 husholdningsskoler og ungdomskostskoler, står i dag i såvel indhold som  

 omfang mål med folkeskolens undervisning.
Der findes ikke længere andre  

 anerkendte kurser, hvis undervisning svarer til folkeskolens.
Derfor foreslås  

 det, at ministerens forpligtelse til at fastsætte regler for, i hvilket  

 omfang undervisningspligten gennem denne undervisning kan anses for opfyldt  

 ud over kursustiden, ophæves.
Til nr. 5 Forslaget er ren teknisk karakter og indebærer ingen realitetsændring.
Til nr. 6 Bestemmelser om opbevaring og kassation af skolevæsenets arkiver foreslås  

 indsat i folkeskoleloven for at tydeliggøre hjemlen hertil.
