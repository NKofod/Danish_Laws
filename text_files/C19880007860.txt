Et dige eller kystsikringsanlæg bør underkastes inspektion mindst 2 gange  

 årligt af lagets bestyrelse.
En inspektion udføres i foråret (april-maj) til  

 konstatering af eventuelle skader opstået i vinterperioden og til beslutning  

 om sommerens udbedrings- og vedligeholdelsesarbejder.
En inspektion foretages  

 i det tidlige efterår (september) med henblik på kontrol af de i sommerens  

 løb udførte arbejder.
Den officielle besigtigelse ved den offentlige  

 tilsynsmyndighed kan eventuelt ske sammen med en af lagets inspektioner.
I  

 vinterhalvåret må der efter behov foretages inspektion, hver gang anlægget  

 har været udsat for større påvirkninger, f.eks. efter stormfloder eller  

 større storme.
 Identifikation af eventuelle reparationssteder lettes ved at forsyne  

 konstruktionerne med fortsatte stationeringsmærker, som f.eks. kan være  

 nedgravede betonpæle med indstøbte angivelser i overensstemmelse med  

 stationeringen, der anbringes med en indbyrdes afstand på ca. 500 m.
 Ved de rutinemæssige inspektioner må det påses, at konstruktionerne  

 opfylder de forudsatte krav med hensyn til dimensioner og styrke, f.eks. at  

 digers krone er i forskriftsmæssig højde og bredde, at digeskråningerne har  

 foreskrevne hældninger, at beklædninger (græs eller kunstige materialer) er  

 intakte, at høfder, bølgebrydere og parallelværker har forskriftsmæssig  

 kronehøjde og -bredde samt foreskrevne skråningshældninger, at eventuelle  

 trækonstruktioner har bevaret tilstrækkelig styrke og er uden angreb af råd,  

 svamp, pæleorm m.m.
 Med passende mellemrum bør det kontrolleres, at der ikke er sket uheldige  

 ændringer af de ydre forhold, som f.eks. bredde, højde og hældning af  

 strandbredden, vanddybderne ved og uden for konstruktioner på søterritoriet.  

 Endelig bør det påses, at der ikke sker uautoriseret færdsel af dyr og  

 mennesker, med køretøjer, fartøjer og lignende.
 Ved ekstraordinære inspektioner må det påses, om der er sket skade  

 på konstruktioner, f.eks. gennembrydning eller afslidning af et beskyttende  

 græstæppe, huller i eller beskadigelser af andre beklædninger, sætninger i  

 eller omlejring af kastningsmaterialer, brud på trækonstruktioner etc.  

 Endvidere bør det observeres, om der er sket væsentlige ændringer i  

 strandbreddens og forstrandens niveau.
Digekronen bør nivelleres mindst hvert 10. år for at kontrollere  

 digehøjden.
Ligeledes bør de ved tilsynene konstaterede mangler og skader  

 indføres i lagets protokol, og afhjælpningen (tid og måde) bør ligeledes  

 indføres.
 I forbindelse med etablering af andre kystsikringskonstruktioner kan det  

 være nødvendigt at følge et tilsvarende kontrolprogram.
 Ved anlæg af nye diger er det formålstjenligt med et  

 kontrolprogram, som gør det muligt nøjere at følge de sætninger, som foregår  

 dels i digefylden, dels i underbunden som følge af den forøgede belastning.
Sætninger i digefylden vil ske i løbet af kort tid, mens sætninger i  

 vandholdige ler- eller klæglag i underbunden vil kunne strække sig over en  

 lang periode, op til 30-40 år.
Dog vil den væsentligste del af sådanne  

 sætninger finde sted inden for en kortere årrække.
 Kontrolmåling af nye diger bør derfor - udover opmåling ved en  

 afleveringsforretning - foretages efter 1, 2, 5 og 10 års forløb og derefter  

 hvert 10. år.
