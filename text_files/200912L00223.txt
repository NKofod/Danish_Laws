Fremsat den 27. maj 2010 af Tina Nedergaard Forslag til Lov om ændring af lov om statens voksenuddannelsesstøtte (SVU) (Forkortelse af perioden med statens voksenuddannelsesstøtte til uddannelse på folkeskoleniveau og til gymnasial uddannelse) § 1 I lov om statens voksenuddannelsesstøtte (SVU), jf. lovbekendtgørelse nr. 554 af 8. juni 2009, foretages følgende ændring:
 1. I § 5, stk. 1, ændres »80« til: »40«.
§ 2 Stk. 1. Loven træder i kraft den 1. juli 2010.
 Stk. 2. Loven har virkning for ansøgninger om statens voksenuddannelsesstøtte til uddannelse efter § 4, stk. 1, jf. § 5, stk. 1, i lov om statens voksenuddannelsesstøtte (SVU), der er modtaget den 1. juli 2010 eller senere.
Bemærkninger til lovforslaget Almindelige bemærkninger 1. Lovforslagets baggrund og formål Regeringen og Dansk Folkeparti har indgået Aftale om genopretning af dansk økonomi i maj 2010. Dette lovforslag er et led i udmøntningen af denne aftale.
I de senere år er de erhvervsrettede voksen- og efteruddannelsesordninger blevet anvendt i stigende omfang.
Dette har specielt været gældende for så vidt angår statens voksenuddannelsesstøtte, hvor udgifterne er steget med en tredjedel siden 2007. Den gennemsnitlige periode for modtagelse af SVU er siden 2008 blevet længere, og særligt de lange forløb over 40 uger er steget markant fra 2008 til 2009.
Det er vigtigt, at uddannelse gennemføres hurtigt og målrettet mod de kompetencer, som arbejdsgiverne efterspørger.
Det foreslås derfor, at det maksimale antal uger, hvor der er mulighed for at deltage i uddannelse med SVU på det almene niveau, dvs. forberedende voksenundervisning, almen voksenuddannelse, gymnasial uddannelse og anden uddannelse på tilsvarende niveau, nedsættes fra de 80 uger, der er mulighed for i dag, til 40 uger. 40 uger svarer til et almindeligt studieår.
Der vil derfor stadig være mulighed for at tage fx folkeskolens afgangsprøve eller en række hf-enkeltfag.
2. Gældende ret Efter den gældende § 5, stk. 1, i lov om statens voksenuddannelsesstøtte (SVU), er der mulighed for at få SVU til uddannelse på folkeskoleniveau og til gymnasial uddannelse i 80 uger.
Målgruppen er beskæftigede, der er fyldt 25 år, men endnu ikke har nået folkepensionsalderen.
Det er yderligere en betingelse, at den pågældende har været i beskæftigelse hos den nuværende arbejdsgiver i mindst 26 uger, og at der er indgået en aftale med arbejdsgiveren om orlov til deltagelse i uddannelsen.
3. Lovforslagets indhold Lovforslaget indebærer, at det nuværende maksimum på 80 uger for deltagelse i uddannelse med SVU på folkeskole- og gymnasialt niveau, reduceres til 40 uger.
4. De økonomiske og administrative konsekvenser for det offentlige Lovforslaget vil medføre en reduceret udgift til SVU på alment niveau og reducerede taxametertilskud på grund af mindre aktivitet på uddannelsesstederne.
 Den foreslåede reduktion forventes at medføre mindre udgifter på 41 mio. kr. i 2011 og 82 mio. kr. fra 2012 og frem.
5. De økonomiske og administrative konsekvenser for erhvervslivet Lovforslaget vil medføre en vis begrænsning i virksomhedernes tilskyndelse til at lade deres ansatte deltage i efter- og videreuddannelse.
6. De administrative konsekvenser for borgerne Lovforslaget har ingen administrative konsekvenser for borgerne.
7. De miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
9. Hørte myndigheder og organisationer Lovforslaget sendes i høring samtidig med fremsættelsen til:
 A-kassernes Samvirke, Danske Regioner, Dansk Arbejdsgiverforening, Lederforeningen for VUC, Kommunernes Landsforening, Landsorganisationen i Danmark, Rigsrevisionen.
10. Sammenfattende skema Bemærkninger til lovforslagets enkelte bestemmelser Til § 1 Til nr. 1 Den foreslåede ændring betyder, at det maksimale antal uger, som der kan gives SVU til i forbindelse med deltagelse i forberedende voksenundervisning, almen voksenuddannelse, gymnasial uddannelse og anden uddannelse på tilsvarende niveau, reduceres fra 80 uger til 40 uger omregnet til heltid.
Til § 2 Loven foreslås at træde i kraft den 1. juli 2010 og at have virkning for ansøgninger om SVU til uddannelse på folkeskoleniveau og til gymnasial uddannelse, der modtages den 1. juli 2010 eller senere.
