Nr BTL 59 Betænkning over Forslag til lov om saltvandsfiskeri   

 Nr L 59 1985-86, 1. samling Blad nr 938 Afgivet af landbrugs- og fiskeriudvalget Afgivet: 19860516 Udvalget har behandlet lovforslaget i en række møder.
I forbindelse hermed har fiskeriministeren dels skriftligt, dels i samråd besvaret en række spørgsmål.
Udvalget har desuden modtaget mundtlige og/ eller skriftlige henvendelser fra:
Danmarks Fiskeindustri og Eksportforening, Danmarks Sportsfiskerforbund, Dansk Amatørfiskerforening, Dansk Amatørfiskerforening, kreds 7, Espersen, Niels Erik, Holstebro, Holstebro og Omegns Fiskeriforening, Jydsk Fritidsfisker Forbund, Nissum Fjords fritids amatørfiskerforening, Sdr.
Nissum Fjords Fiskeriforening og Ålborg Ny Fiskeriforening m.fl.
Der er af fiskeriministeren og af et flertal og et mindretal stillet ændringsforslag, hvorom henvises til de ledsagende bemærkninger.
Et flertal (socialdemokratiets, socialistisk folkepartis og det radikale venstres medlemmer af udvalget) indstiller lovforslaget til vedtagelse med de af flertallet stillede og tiltrådte ændringsforslag.
Flertallet ønsker med de skærpede bestemmelser for selskabers deltagelse i fiskeriet at præcisere, at de knapt afmålte danske fiskekvoter, på langt sigt skal forbeholdes den aktive erhvervsfisker og hindre fremmede kapitalinteresser i at udnytte dansk fiskeri på den almindelige fiskers bekostning.
De nuværende selskaber skal ved eventuelle udvidelser af den samlede kapacitet være underlagt disse nye skærpede bestemmelser.
Der bør desuden overvejes en begrænsning af registrerede erhvervsfiskeres adgang til erhvervelse af flere både.
Flertallet finder den af ministeren foreslåede licensordning for fritidsfiskeri for uhensigtsmæssig.
Flertallet er enig i sigtet med fremskaffelse af midler til udsætninger og ophjælpning af fiskebestande.
Til nu har denne indsats alene været forestået af Dansk Sportsfiskerforbund, og det vil ikke i fremtiden alene kunne magte opgaven.
Den foreslåede licensordning vil, som den er udformet, lægge den samlede udgift over på fritidsfiskerne.
Det forekommer ikke rimeligt, og flertallet pålægger derfor i stedet regeringen for finansåret 1987 at afsætte 10 millioner kroner over finansloven og desuden i folketingsåret 1986-87 at gennemføre en licens-/ fisketegnsordning for salte og ferske vande, som i overensstemmelse med det radikale venstres beslutningsforslag B 25 om fisketegn på længere sigt fremskaffer 25 millioner kroner årligt til ophjælpning, vedligeholdelse og forøgelse af fiskebestandene samt til forbedring af fiskenes levesteder.
Et mindretal inden for flertallet (socialistisk folkepartis medlemmer af udvalget) har herudover stillet ændringsforslag nr. 4.
Et mindretal (det konservative folkepartis, venstres og kristeligt folkepartis medlemmer af udvalget samt Steenholdt (Grønl.)) indstiller lovforslaget til vedtagelse med de af fiskeriministeren stillede ændringsforslag og udtaler i øvrigt en skarp afstandtagen til forslaget om, at 80 pct. af deltagerne i selskaber o.lign., der driver fiskeri, skal være erhvervsfiskere.
Bestemmelsen vil kunne hæmme udviklingen i erhvervet og bremse fornyelsen af fiskerflåden.
Ved den foreslåede § 3 i lovforslaget sikrer fiskeriministeren et rimeligt og hensigtsmæssigt ønske fra fiskeriets hovedorganisationer om, at hovedindflydelsen på erhvervet og dets udøvere skal ligge i erhvervsfiskerkredsen.
Den foreslåede ændringsbestemmelse vil derimod låse erhvervet fast og kan derved hindre den fleksibilitet og tilpasningsevne, der er kendetegnende for dansk fiskeri, og som ofte er nødvendig på grund af ændringer af bestandssammensætningerne.
Dette gælder både for fremtidige etableringer og i forbindelse med omdannelse af allerede bestående fiskeribedrifter.
For så vidt angår hensynet til fiskeplejen er dette tilgodeset gennem forslaget om en fiskerilicens.
De herved indkomne indtægter vil sikre, at der skaffes betydelige midler til ophjælpning af fiskebestandene.
Samtidig er det af stor værdi, at midlerne administreres i samarbejde med de organisationer, der har direkte tilknytning til og interesse i voksende fiskebestande.
Forslaget om tilvejebringelse af 10 mill. kr. via finansloven implicerer ikke på samme måde de direkte interesserede.
Hertil kommer, at det er urimeligt, at alle skatteydere skal bære den fulde byrde ved løsningen af de opgaver, som den direkte interesserede kreds af fritidsfiskere har erklæret sig indforstået med at bidrage til.
Indførelsen af fiskerilicensen skal desuden markere en betydningsfuld ændring for fritidsfiskeriet med faststående redskaber, idet der herved er fundet en ny regulering til afløsning af den mærkeordning, som har været stærkt kritiseret.
Hvis ikke licensordningen gennemføres, må man se frem til en lang periode, før der kan findes og skabes forståelse blandt de interesserede parter for et andet reguleringssystem.
Det bemærkes, at den store del af befolkningen, der driver fritidsfiskeri, har krav på den respekt omkring deres fritidsudøvelse, som en rimelig regulering giver.
Kravet om, at fritidsfiskeri med faststående redskaber ikke må udøves af personer under 16 år, strider imod traditionerne i fiskersamfundene, hvor unge typisk ned til de 12 år, der er foreslået i lovforslaget, på helt forsvarlig vis har drevet fiskeri.
Ændringsforslag Af et flertal (S, SF og RV):
Til § 3 1) I stk. 5 (3 steder) og i stk. 6 ændres »55 pct.« til:  

 »80 pct.« 2) I stk. 7 indsættes som nyt 3. pkt.:
»Såfremt selskabet ønsker at udvide fiskeriaktiviteterne ud over, hvad der var gældende for det pågældende selskab før lovens ikrafttræden, skal selskabet opfylde betingelserne for nye selskaber som omtalt i stk. 5 og 6.« Af fiskeriministeren, tiltrådt af et mindretal (KF, V og KrF samt Steenholdt (Grønl.)):
Til § 11 3) Som nyt stk. 2 indsættes:
»Stk. 2. Personer, som driver lystfiskeri, må ikke mod vederlag overdrage fangster hidrørende fra dette fiskeri.« Til § 12 Af et mindretal (SF):
 4) Stk. 2, nr. 1, affattes således:
 »1) er fyldt 16 år,».
 Af et flertal (S, SF og RV):
 5) Stk. 2, nr. 4, udgår.
Af fiskeriministeren, tiltrådt af et mindretal (KF, V og KrF samt Steenholdt (Grønl.)):
 6) Efter stk. 2 indsættes som nyt stykke:
»Stk. 3. Personer, som driver fritidsfiskeri, må ikke mod vederlag overdrage fangster hidrørende fra dette fiskeri.« Stk. 3-10 bliver herefter stk. 4-11.
 Af et flertal (S, SF og RV):
 7) Stk. 3-10 udgår, og i stedet indsættes:
»Stk. 3. Fiskeriministeren fastsætter efter forhandling med det i henhold til stk. 4 nedsatte udvalg nærmere regler for arten og antallet af fiskeredskaber, som fritidsfiskere må anvende.
Stk. 4. Fiskeriministeren nedsætter et udvalg til rådgivning i forbindelse med fastsættelse af regler vedrørende udøvelse af fritids- og lystfiskeri.
Udvalget består af 1 repræsentant for Danmarks Havfiskeriforening, 1 repræsentant for Dansk Fiskeriforening, 1 repræsentant for Dansk Kystfiskerforening, 1 repræsentant for Danmarks Sportsfiskerforbund, 1 repræsentant for Ferskvandsfiskeriforeningen i Danmark, 1 repræsentant for Dansk Amatørfiskerforening, 1 repræsentant for Jydsk Fritidsfiskerforbund, 1 repræsentant for Danmarks Fiskeri- og Havundersøgelser og 1 repræsentant for fiskeriministeriet.
 Formanden beskikkes af fiskeriministeren blandt nævnets medlemmer.
Stk. 5. Fiskeriministeren fastsætter nærmere regler om udvalgets forretningsgang.« Til § 14 8) Efter stk. 1 indsættes som nye stykker:
»Stk. 2. Der kan ikke meddeles tilladelse til etablering af nye havbrug i fjordområder.
Stk. 3. Fiskeriministeren fastsætter regler for afgrænsningen af fjordområder.
Stk. 4. Fiskeriministeren kan, når særlige grunde taler derfor og de berørte myndigheder og organisationer, jfr. stk. 1, intet har at indvende derimod, meddele undtagelse fra stk. 2, for så vidt angår større og åbne fjordområder.« Stk. 2-4 bliver herefter stk. 5-7.
Af fiskeriministeren, tiltrådt af udvalget:
Til § 26 9) Efter stk. 2 indsættes som nyt stykke:
»Stk. 3. Langs alle kyststrækninger er det hele året forbudt i en afstand af 100 m fra lavvandslinien at anvende nedgarn.« 10) Stk. 3, der herefter bliver stk. 4, affattes således:
»Stk. 4. Fiskeriministeren kan efter indstilling fra fiskeriets hovedorganisationer og efter udtalelse fra Danmarks Fiskeri- og Havundersøgelser på nærmere fastsatte vilkår dispensere fra stk. 2 samt foretage ændringer såvel af den i stk. 3 fastsatte zones afstand fra kysten som forbudsperiode.« Stk. 4 bliver herefter stk. 5.
 Af et flertal (S, SF og RV):
Til § 31 11) Paragraffen affattes således:
»§ 31. Til fiskepleje, herunder udsætninger, afsætter fiskeriministeren i finansåret 1987 10 mill. kr.
Stk. 2. Det afsatte beløb vil kunne anvendes til fiskepleje i farvande omfattet af denne lov og søer, vandløb m.v. omfattet af lov om ferskvandsfiskeri.
Stk. 3. Udarbejdelse af udsætningsplaner, disses iværksættelse og ophjælpning af fiskebestanden i øvrigt varetages af Danmarks Fiskeri- og Havundersøgelser.
Stk. 4. I spørgsmål vedrørende fiskepleje og ophjælpning af fiskebestanden i øvrigt rådgives Danmarks Fiskeri- og Havundersøgelser af det i henhold til § 12, stk. 4, nedsatte udvalg.« Af fiskeriministeren, tiltrådt af udvalget:
Til § 42 12) Stk. 1 affattes således:
»Medmindre højere straf er forskyldt efter den øvrige lovgivning straffes med bøde den, der:
1) overtræder § 2, § 4, stk. 2, § 8, § 9, § 11, stk. 2, § 12, stk. 2 og 3, § 14, stk. 1 og 2, § 15, § 16, § 17, stk. 1 og 2, § 18, stk.
2-4, § 19, § 22, stk. 1-4, § 23, stk. 2-6 og 8, § 24, stk. 7, § 25, § 26, stk. 2 og 3, § 29, § 32 og § 40.
2) tilsidesætter vilkår, knyttet til en tilladelse efter § 4, stk. 4, § 14, stk. 1, eller § 26, stk. 4.
3) undlader at efterkomme påbud eller forbud meddelt i henhold til loven eller de i medfør heraf udfærdigede forskrifter.
4) afgiver urigtige eller vildledende oplysninger eller fortier oplysninger til brug for den i § 3, § 4 og § 38 omhandlede dokumentation.
5) afgiver urigtige eller vildledende oplysninger eller fortier oplysninger, der afkræves i henhold til § 38 og § 41.« Til § 48 Af fiskeriministeren, tiltrådt af et mindretal (KF, V og KrF samt Steenholdt (Grønl.)):
 13) Paragraffen affattes således:
 »§ 48. Loven træder i kraft den 1. juli 1986.
Stk. 2. Det i § 12, stk. 2-7, nævnte fiskelicenssystem for fritidsfiskere træder i kraft den 1. januar 1987.
Stk. 3. Den i henhold til § 1, stk. 4 og 8, i lov nr. 195 af 26. maj 1965 om saltvandsfiskeri med senere ændringer udstedte bekendtgørelse nr. 280 af 22. juni 1979 om det antal redskaber, som må anvendes af ikke-erhvervsfiskere ved fiskeri på dansk fiskeriterritorium, samt i henhold til §§ 2 a og 32 i samme lov udstedte bekendtgørelse nr. 458 af 6. december 1979 om mærkning af fiskeredskaber forbliver i kraft indtil den 31. december 1986.« Af et flertal (S, SF og RV):
Underændringsforslag til ændringsforslag nr. 13 14) I den under ændringsforslag nr. 13 foreslåede affattelse af § 48 udgår stk. 2.
 Stk. 3 bliver herefter stk. 2.
Af fiskeriministeren, tiltrådt af udvalget:
Til § 50 15) Stk. 1 affattes således:
»Nærværende lovs § 18, stk. 1, § 26, § 27 og § 28 træder først i kraft efter fiskeriministerens nærmere bestemmelse.
Indtil dette tidspunkt forbliver de i § 5, stk. 1-3 og 7, § 9, § 13, § 17, § 18, § 20 og § 21 fastsatte bestemmelser i lov nr. 195 af 26. maj 1965, jfr. lovbekendtgørelse nr. 452 af 16. oktober 1985, i kraft.« BEMÆRKNINGER Til nr. 1 Fiskerierhvervet har et generelt problem med for store investeringer i forhold til erhvervsmulighederne i erhvervet.
En stramning af reglerne for at indskyde fremmed kapital i fiskerierhvervet fra personer uden for kredsen af erhvervsfiskere forekommer på den baggrund nødvendig.
Til nr. 2 Gennem den foreslåede tilføjelse ønskes det præciseret, at selskaber, som efter den gamle lov kun havde en ringe eller måske slet ingen fiskerimæssig aktivitet, ikke uden videre vil kunne bruges som udgangspunkt for en omgåelse af de nye, strammere regler om selskaber i fiskeriet.
Til nr. 3 og 6 Indførelsen af omsætningsforbud mod lyst- og fritidsfiskeres fangster indgår som et led i den samlede regulering af det rekreative fiskeri.
Omsætningsforbuddet sigter mod at fastholde den enkelte lyst- og fritidsfiskers fiskeri på et relativt begrænset niveau, så karakteren af en rekreativ aktivitet bibeholdes.
Til nr. 5, 7 og 11 Baggrunden for ændringsforslagene er i første række at skabe grundlag for et acceptabelt alternativ til den gældende mærkeordning for fritidsfiskere.
Det er af stor væsentlighed for socialdemokratiet, at mærkeordningen ophører.
Flertallet finder det i § 12 i lovforslaget omtalte licenssystem for fritidsfiskere uacceptabelt, bl.a. fordi det indebærer, at kun en kategori af fiskere - fritidsfiskerne - fremover skal finansiere de udsætninger og den fiskepleje, som kan påregnes generelt at forbedre fiskebestanden og de deraf følgende fiskerimuligheder.
I stedet for et licenssystem for fritidsfiskere foreslås, indtil en eventuel anden og bredere licensordning kan etableres, at der afsættes 10 millioner kroner på finansloven for 1987 til fiskepleje.
Til nr. 9 og 10 Fastsættelsen af en 100 m garnfri zone langs alle kyststrækninger er til dels en videreførelse af bestemmelsen i § 13, stk. 10, i SL 1965. I forhold til denne bestemmelse er der imidlertid i forslagene tale om en udvidelse af bestemmelsens anvendelsesområde i tidsmæssig henseende.
Bestemmelsen i SL 1965 vedrører kun perioden fra 1. april til 30. september.
Forbuddet mod anvendelse af garn inden for en 100 m grænse foreslås nu udvidet til at gælde hele året.
Til nr. 12 Ændringen er redaktionel.
Til nr. 13 Det ændrede ikrafttrædelsestidspunkt - fra 1. april 1986 til 1.
januar 1987 - for licenssystemet for fritidsfiskere medfører visse ændringer i de i lovforslaget anførte bemærkninger og økonomiske og administrative konsekvenser.
I 1986 vil der således kun blive afholdt egentlige etableringsudgifter, som udgør ca. 1.200.000 kr.
Heraf vil ca.
100.000 kr. medgå til aflønning af en nødvendig udvidelse af departementets personale i 1986 med 0,5 årsværk i forbindelse med etablering af licenssystemet.
Hertil kommer 125.000 kr. til information og oplysning om licensordningen.
Beløbet vil blive anvendt til annoncer, brochure og eventuelt OBS-indslag i TV.
De samlede udgifter i 1986 vil således blive ca. 1.325.000 kr.
De samlede udgifter i 1986 (1.325.000 kr.) søges afholdt ved modregning i de i 1987 indkomne licensafgifter.
Der vil ikke i 1986 - som anført i lovforslaget - blive udgifter til drift og kontrolopgaver, ligesom der heller ikke i 1986 vil indkomme afgiftsbeløb.
Drift og administration af licenssystemet nødvendiggør en udvidelse af departementets personale med i alt 3,5 årsværk årligt.
I 1987 vil driftsudgifterne andrage ca. 1.500.000 kr. og udgifterne til kontrolopgaver i forbindelse med fritidsfiskeri ca. 700.000 kr.
Licensafgiften forventes foreløbig fastsat til 200 kr. årligt.
Det forventes, at ca. 50.000 personer vil løse licens for 1987, hvorved der vil indkomme ca. 10 mill. kr.
Heraf vil ca. 6,5 mill.
kr. være til rådighed for det i bemærkningerne til lovforslaget beskrevne projekt vedrørende bl.a. udsætning af fisk.
I et bilag til denne betænkning er foretaget en opstilling over de økonomiske konsekvenser i 1986 og 1987.
Til nr. 15 Ændringen er redaktionel.
Grove (KF) fmd.
Carl Martin Christensen (KF) Collet (KF) Rønholt (KF) Sønderby (V) Povl Brøndsted (V) Arne Bjerregaard (KrF) Steenholdt (Grønl.) Svend Andersen (S) Arne Jensen (S) Lohmann (S) Henning Nielsen (S) Stavad (S) Bjørn Westh (S) nfmd.
Gade (SF) Inger Harms (SF) Larsen-Ledet (RV) Partierne CD, VS, FP og FD havde ikke medlemmer i udvalget.
