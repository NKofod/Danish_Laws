(Til samtlige kommunalbestyrelser,  

 amtsråd og tilsynsråd) I.
I henhold til § 16, stk. 7, i lov kommunernes styrelse, jf.  

 lovbekendtgørelse nr. 313 af 20. juni 1984, som ændret ved lov nr. 220 af 5.  

 april 1989, fastsættes herved for perioden indtil 31. december 1989 følgende  

 om ydelse af vederlag til formænd for kommunalbestyrelsernes stående udvalg  

 og beskæftigelsesudvalg og formænd for amtsrådenes stående udvalg:
 1. Kommunalbestyrelser og amtsråd kan uden  

 forelæggelse for de kommunale tilsynsmyndigheder yde vederlag til  

 udvalgsformænd efter de hidtidigt gældende regler: Indenrigsministeriets  

 cirkulæreskrivelse nr. 134 af 23. juli 1982 vedrørende vederlag til formænd  

 for kommunalbestyrelsernes stående udvalg, til formænd for skolekommissioner  

 og ligningskommissioner samt vederlag til formænd for de af  

 kommunalbestyrelserne nedsatte beskæftigelsesudvalg, Indenrigsministeriets  

 cirkulæreskrivelse af 10. juni 1981 vedrørende honorar til formænd for  

 havneudvalg og Indenrigsministeriets cirkulæreskrivelse nr. 133 af 23. juli  

 1982 vedrørende vederlag til formænd for amtsrådenes stående udvalg.  

 Kommunalbestyrelserne og amtsrådene skal fortsat i styrelsesvedtægten træffe  

 bestemmelse om det vederlag, der skal udbetales til de enkelte  

 udvalgsformænd.
 2. Vederlæggelsen af en udvalgsformand ophører, når  

 formanden på grund af forfald i en uafbrudt periode på 6 måneder har været  

 forhindret i at varetage formandshvervet.
 3. Når et medlem af et udvalg på grund af formandens  

 sygdom, ferie eller fravær af anden årsag af udvalget er konstitueret som  

 formand i en periode på mindst 2 uger, oppebærer vedkommende i  

 funktionsperioden vederlag efter samme regler som formanden.  

 Funktionsvederlag kan højst oppebæres i en uafbrudt periode på 6 måneder.
II.
Indenrigsministeriet vil senere fastsætte ændrede vederlagsregler med ikrafttræden ved den nye valgperiodes begyndelse den  

 1. januar 1990. Fastsættelsen af reglerne vil ske på baggrund af ændringerne  

 i den kommunale styrelseslov (lov nr. 220 af 5. april 1989), ændringerne i  

 skolestyrelsesloven (lov nr. 349 af 24. maj 1989) og ændringerne i den  

 sociale styrelseslov (lov nr. 389 af 7. juni 1989).
