1. Ved lov nr. 262 af 8. juni 1978 om ændring af lov  

 om boligbyggeri er gennemført regler om støtte til udbedring af  

 bygningsskader i almennyttigt boligbyggeri.
Loven er optaget som bilag til  

 dette cirkulære.
 Loven tager kun sigte på helt ekstraordinære tilfælde, hvor en almennyttig  

 boligafdeling rammes af så omfattende bygningsskader, at finansieringen af de  

 nødvendige udbedringsarbejder indebærer nærliggende risiko for, at  

 bebyggelsen kan blive økonomisk nødlidende.
 I dette cirkulære redegøres for den gennemførte lov og for betingelserne  

 for at opnå støtte efter loven.
 Mangler og skader ved almennyttigt byggeri.
 2. Hvis der konstateres mangler eller skader ved et  

 byggeri, efter at det er opført og færdigprioriteret, må selskabets ledelse  

 først og fremmest søge dækning for udbedringsudgifterne gennem tegnede  

 forsikringer eller ved retsforfølgning af de for byggeriet ansvarlige med  

 henblik på at opnå erstatning og derved friholde beboerne for ekstraudgifter.  

 Hvis dette ikke lykkes, må boligselskabets ledelse søge at få de nødvendige  

 udbedringsarbejder finansieret på anden måde, f.eks. ved at anvende  

 afdelingens henlagte midler inden for de rammer, der er fastsat herfor eller  

 ved optagelse af lån.
 Ekstraordinære bygningsskader.
 3. I tilfælde, hvor en almennyttig boligbebyggelse  

 rammes af så omfattende bygningsskader, at de under pkt. 2 nævnte  

 finansieringsmuligheder ikke slår til, vil der, såfremt de nedenfor anførte  

 betingelser er opfyldt, være mulighed for med boligministerens tilladelse i  

 hvert enkelt tilfælde at opnå støtte efter boligbyggerilovens § 50 a til  

 finansiering af udbedringsarbejderne.
a.
Udbedringsudgiften efter fradrag af eventuelle forsikrings- eller  

 erstatningsbeløb skal udgøre mindst 10 pct. af bygningernes værdi inden  

 skadens indtræden, således som værdien er fastsat ved sidste alm. vurdering.
b.
Udbedringsudgifterne skal være af en sådan størrelse, at det efter en  

 konkret vurdering af forholdene må anses for åbenbart, at beboerne ikke uden  

 betydelige vanskeligheder alene vil kunne betale de fulde udbedringsudgifter,  

 og at der derfor vil være en betydelig risiko for, at bebyggelsen kan blive  

 nødlidende på grund af udlejningsvanskeligheder.
Ved vurderingen heraf må der  

 lægges vægt ikke blot på lejeforhøjelsens størrelse, men også på den endelige  

 leje i bebyggelsen sammenlignet med lejen for tilsvarende lejligheder i  

 kommunen.
c.
Det forudsættes, at der tale om alvorlige skader, således at  

 udbedringsarbejderne ikke kan opsættes uden væsentlig risiko for bygningerne.
d.
Ansvaret for bygningsskadernes indtræden skal være søgt placeret og  

 erstatningskrav gjort gældende ved en retssag.
Det forudsættes, at det ikke  

 har været muligt at få de fulde udbedringsudgifter dækket gennem tegnede  

 forsikringer.
e.
Der kan ikke ydes støtte, hvis udbedringsarbejderne allerede er  

 iværksat, jfr. boligbyggerilovens § 54, stk. 2.
 Midlertidig finansiering af udbedringsarbejder.
 4. Såfremt bygningsskaderne er af en sådan art, at  

 udbedringen ikke uden væsentlig ulempe og risiko kan afvente udfaldet af en  

 retssag om ansvarsplacering og erstatning, jfr. pkt. 3 d, vil der i ganske  

 særlige tilfælde kunne ydes midlertidig støtte til udbedringen efter § 50 af.
 Det vil i sådanne tilfælde være en betingelse, at eventuelle senere  

 indvundne erstatningsbeløb indbetales som ekstraordinære afdrag på lånet fra  

 Boligselskabernes Landsbyggefond, jfr. pkt. 5.
 Endelig finansiering m.v. af udbedringsarbejder.
5. Hvis det efter en konkret bedømmelse findes, at  

 nogle påkrævede udbedringsarbejder må konstateres at være af en sådan art og  

 størrelse, at de falder inden for lovens rammer, åbner loven mulighed for med  

 boligministerens tilladelse i hvert enkelt tilfælde at finansiere  

 udbedringsudgifterne efter de samme regler, som gælder for finansiering af  

 opførelse af nyt almennyttigt boligbyggeri.
Der gælder dog en enkelt  

 principiel undtagelse fra nybyggeri-reglerne derved, at der ikke ved disse  

 særlige udbedringsarbejder stilles krav om, at beboerne selv skal betale et  

 beboerindskud på 3. pct. af udgifterne.
 De godkendte udbedringsudgifter kan herefter finansieres således:
 Landsbyggefondslån (grundkapital) ............................23 pct.
 Realkreditlån ................................................77 pct.
 6. Efter lovens § 50 a, stk. 4, kan der ydes  

 statsgaranti for den del af realkreditlånenes nettoprovenu, der får  

 pantesikkerhed ud over 65 pct. af ejendommens værdi og højst inden for en  

 lånegrænse på 77 pct. af de godkendte udbedringsudgifter.
Formuleringen af garantibestemmelsen indebærer, at der åbnes mulighed for  

 øget statsgaranti for realkreditlånene, således at der kan blive tale om fuld  

 statsgaranti for disse lån.
Dette skyldes, at disse udbedringsarbejder ikke i  

 sikkerhedsmæssig henseend kan sidestilles med nybyggeri i realkreditlovens  

 forstand.
 Udformningen af garantierklæringen foretages i det enkelte tilfælde af  

 Kongeriget Danmarks Hypotekbank og Finansforvaltning efter forhandling med  

 det pågældende realkreditinstitut.
 Det er en betingelse for statsgarantien, at vedkommende kommune påtager  

 sig forpligtelse til at godtgøre staten halvdelen af det tab, der måtte  

 fremkomme for staten som følge af garantiforpligtelsen.
7. Efter lovens § 50 a, stk. 6, kan boligministeren  

 give tilsagn om rentesikring efter reglerne i lovens §§ 43-47 med virkning  

 fra udbedringsarbejdernes afslutning.
Der henvises til pkt. 19 i  

 boligministeriets cirkulære af 4. juni 1975 om støtte til almennyttigt  

 nybyggeri m.v.
 Støtteproceduren.
 8. Ansøgning om støtte fremsendes i 3 eksemplarer til  

 kommunen.
Ansøgningen må ledsages af a. en udførlig redegørelse for bygningsskadernes art og omfang m.v.
 b. oplysning om hvad der måtte være foretaget med henblik på at søge  

 ansvaret for bygningsskadernes indtræden placeret og med henblik på at opnå  

 eventuel skadeserstatning.
 c. oplysning om den anslåede størrelse af udbedringsudgifterne.
 d. oplysning om bygningsværdien inden skadens indtræden.
 e. en redegørelse for afdelingens økonomiske forhold, herunder størrelsen  

 af henlagte midler.
 f. oplysninger om den gældende husleje i bebyggelsen samt størrelsen af  

 forventede huslejeforhøjelser som følge af udgifter til udbedring af  

 bygningsskaderne.
 9. Kommunen skal ved sin behandling navnlig tage  

 stilling til følgende spørgsmål:
 a. om betingelserne for at yde støtte er opfyldt, jfr. pkt. 2-6.
 b. om en finansiering af udbedringsarbejderne over det almindelige  

 lånemarked vil medføre sådanne lejeforhøjelser, at der vil være risiko for,  

 at bebyggelsen bliver nødlidende på grund af udlejningsvanskeligheder.
 Kommunen må herved blandt andet tage hensyn til på hvilket niveau  

 boligafgiften for tilsvarende lejligheder ligger i kommunen.
 c. om kommunen vil yde støtte til finansiering af udbedringsarbejderne ved  

 lån til landsbyggefonden i medfør af § 40, stk. 2, samt regaranti ifølge §  

 48, stk. 2, sammenholdt med § 50 a, stk. 4 og 5.
 10. Hvis kommunen afviser at yde støtte, orienterer  

 den ansøgeren herom.
 Såfremt kommunen beslutter at yde støtte, fremsender den et eksemplar af  

 ansøgningen til Boligselskabernes Landsbyggefond med tilsagn om at ville yde  

 lån i medfør af § 40, stk. 2, samt et eksemplar af ansøgningen til  

 boligministeriet med tilsagn om at ville yde regaranti i medfør af §48, stk.  

 2, og med orientering om lånetilsagnet til landsbyggefonden.
 11. På grundlag af ansøgerens oplysninger samt  

 kommunens udtalelser i sagen foretager boligministeriet en vurdering af  

 ansøgningen og tager herefter stilling til, om betingelserne for at yde  

 støtte i forme af rentesikring og statsgaranti skønnes at være opfyldt.
 Ministeriet orienterer ansøgeren og landsbyggefonden om resultatet af  

 denne vurdering, eventuelt i form af tilsagn om rentesikring og statsgaranti  

 for den nødvendige realkreditbelåning.
Selve lånetilsagnet om en grundkapital på 23 pct. af de godkendte  

 udbedringsudgifter vil blive givet af Boligselskabernes Landsbyggefond, hvis  

 fonden i øvrigt finder, at betingelserne herfor er opfyldt.
Boligministeriets  

 tilsagn om rentesikring og statsgaranti vil være betinget af fondes tilsagn  

 om lån.
Landsbyggefonden giver boligministeriet og kommunen meddelelse om  

 lånetilsagnet.
Om den videre støtteprocedure henvises til pkt. 56-62 i  

 boligministeriets cirkulære af 4. juni 1975 om støtte til almennyttigt  

 nybyggeri m.v., der finder tilsvarende anvendelse.
Boligministeriet, den 00. september 1978 Erling Olsen /H.
E.
Rasmussen Bilag Lov nr. 262 af 8. juni 1978 om ændring af lov om boligbyggeri.
 (Udbedring af byggeskader).
 (Udelades her).
