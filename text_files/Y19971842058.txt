Told- og Skattestyrelsen har udarbejdet en vejledning om den  

 momsmæssige behandling af tilskud.
Nedenfor gengives vejledningen i sin  

 helhed.
Vejledningen vil blive indarbejdet i den kommende udgave af  

 momsvejledningen.
1. Indledning Afgiftsgrundlaget ved levering af varer og ydelser er prisen (vederlaget)  

 for leverancen (uden moms). Normalt giver det sig selv, hvad prisen er.
I  

 visse tilfælde udgør den aftalte pris imidlertid ikke hele betalingen for  

 leverancen.
Den pris, der skal beregnes moms af, er således den samlede modværdi, der  

 modtages for leverancen.
Det er uden betydning, hvem der betaler.
Der skal  

 derfor også beregnes moms af beløb, der modtages af en anden end den, der  

 aftager leverancen.
Det afgørende er, om betalingen er en del af prisen for  

 den pågældende leverance.
 Det betyder, at der også skal beregnes moms af tilskud, når tilskuddet  

 udgør hel eller delvis betaling for leverancen.
2. Lovgrundlaget Efter momslovens § 27, stk. 1, er afgiftsgrundlaget ved levering af varer  

 og ydelser vederlaget (uden moms). Vederlaget er ikke nærmere defineret,  

 heller ikke i bemærkningerne til loven.
 Momslovens bestemmelse modsvares af 6. momsdirektivs artikel 11 A, stk. 1,  

 litra a, hvorefter beskatningsgrundlaget er den samlede modværdi, som  

 leverandøren eller tjenesteyderen modtager eller vil modtage af køberen,  

 aftagern eller tredjemand for de pågældende transaktioner, herunder tilskud,  

 der er direkte forbundet med transaktionernes pris.
3. Den momsmæssige behandling af tilskud Ved vurderingen af, om et tilskud skal medregnes i afgiftsgrundlaget, er  

 det afgørende, om tilskuddet kan anses som en del af prisen for en bestemt  

 leverance.
 Som eksempel kan nævnes følgende afgørelse:
I TfS 1995, 866, fandt Momsnævnet, at et naturgasselskabs tilskud til  

 fjernvarmeværker i forbindelse med tilslutning af nye fjernvarmekunder måtte  

 anses som momspligtigt.
Nævnet begrundede afgørelsen med, at tilskuddet  

 udbetales og tilkommer værkerne efter de indgåede kontrakter mellem selskabet  

 og værkerne.
Tilskuddet måtte endvidere anses som betaling for en modydelse,  

 der består i den forventede mertilslutning af nye kunder som følge af  

 værkernes tilbud om gratis tilslutning.
 Der lægges således vægt på, om tilskuddet ydes til virksomheden  

 (tilskudsmodtageren) i dennes interesse, eller om tilskuddet ydes i  

 forbrugerens, herunder også tilskudsgiverens interesse.
Tilskud, der har karakter af en gave, er ikke momspligtige.
En gave er et  

 ensidigt løfte, hvorved der sker en vederlagsfri overdragelse af et  

 formuegode som udslag af gavmildhed.
Gaver stiller altså pr. definition ikke  

 noget krav om modydelse, og tilskud der har gavekarakter, skal derfor ikke  

 medregnes i afgiftsgrundlaget.
 Sammenhængen mellem pris og tilskud kan illustreres ved følgende  

 afgørelse:
I TfS 1995, 214, fandt Momsnævnet, at en kommunes tilskud til et  

 forsamlingshus via en boldklub til ombygning af et omklædningsrum skulle  

 medregnes i afgiftsgrundlaget.
Nævnets begrundelse var, at der var leveret en  

 modydelse til kommunen (den reelle tilskudsgiver) og til boldklubben (den  

 formelle tilskudsgiver).
Modydelsen fra forsamlingshuset til kommunen var, at huslejen i  

 forsamlingshuset ikke blev forhøjet.
Hvis der ikke var blevet givet tilskud,  

 skulle lejen forhøjes, og der skulle betales moms af et højere beløb.
Modydelsen til boldklubben var, at forsamlingshuset ville stå for  

 ombygning af omklædningsrummene.
Tilskuddet kunne derfor ikke betragtes som  

 en gave, men derimod som en betaling for det ombyggede omklædningsrum, som  

 ellers skulle have været finansieret over lejen.
3.1 Momsfri tilskud Når tilskuddet ydes i virksomhedens (tilskudsmodtagerens) interesse, anses  

 tilskuddet ikke for at være en del af betalingen for en leverance, idet  

 tilskuddet ikke er direkte forbundet med leverancens pris.
Det gælder f.eks. tilskud til foreninger med ideelle eller kulturelle  

 formål, hvor tilskuddet ikke er knyttet til foreningens enkelte aktiviteter  

 (arrangementer), men gives som støtte til foreningens formål.
Tilskuddene  

 ydes i disse tilfælde for at sikre et vist kulturelt eller tilsvarende  

 almennyttigt udbud, jf. i øvrigt nedenfor.
 Som eksempler på afgørelser, hvor der ikke er statueret momspligt, kan  

 nævnes:
Tilskud til forskning blev anset for momsfri med den begrundelse, at der  

 ikke præsteres en konkret modydelse fra det tilskudsmodtagende institut.
Hvis  

 instituttet derimod udførte et projekt iværksat af en tilskudsgiver, fandt  

 nævnet, at tilskudsgiveren ville opnå en konkret modydelse, hvorfor  

 tilskuddet i dette tilfælde ville være momspligtigt (Mn 962/87).
 Tilskud fra to ministerier til fremme af henholdsvis byggeeksporten og  

 forskning inden for energisektoren blev anset for momsfri, idet ministerierne  

 ikke modtog nogen konkret modydelse for de ydede tilskud (Mn 905/85).
Et privat el-selskab modtog et amtskommunalt tilskud til nedlæggelse af et  

 søkabel til elforsyningen af et øsamfund.
Nævnet fandt, at tilskuddet til  

 el-selskabet ikke skulle medregnes i afgiftsgrundlaget, idet tilskuddet ikke  

 kunne anses for direkte eller indirekte at være betaling for en momspligtig  

 ydelse (Mn. 680/80).
 Musikforeninger, der foruden indtægter fra kontingenter og billetsalg  

 modtager tilskud fra det offentlige, fra halv-offentlige institutioner eller  

 fra private, skal ikke medregne sådanne tilskud i afgiftsgrundlaget (Mn.  

 278/69).
Tilskud til ideelle eller kulturelle formål er ofte begrundet i at  

 etablere et økonomisk fundament for en given aktivitet.
Tilskuddet er således  

 begrundet i, at tilskudsgiveren ønsker at støtte et bestemt formål, og har  

 derfor karakter af en gave.
 Praksis belyses bedst ved følgende afgørelser:
Momsnævnets afgørelse i TfS 1996, 229, vedrørte en fond, »Åben By  

 96«, som udførte opgaver, som ellers ville henhøre under »Kulturby  

 96«.
Af vedtægterne til fonden fremgik det, at fondens formål er at  

 gennemføre programområdet »Åben By« under »Kulturby 96« i  

 samarbejde med »Kulturby 96«.
Fonden fik til at gennemføre sine  

 aktiviteter tilskud fra »Kulturby 96«.
Nævnet bestemte, at  

 tilskuddet ikke skulle medregnes i afgiftsgrundlaget, idet der efter praksis  

 ikke skal betales moms af tilskud, der ydes til gennemførelsen af generelle  

 opgaver, hvor der ikke præsteres en konkret modydelse til tilskudsgiveren, og  

 hvor ydelsen kommer en ubestemt personkreds til gode.
Tilskud til en TV-kanal blev i TfS 1996, 432, anset for at være momsfri.  

 Formålet med TV-kanalen var at udsende kristne TV-programmer i lokalområdet.  

 Tilskuddene blev anvendt til at opfylde foreningens formål.
De kirkesamfund,  

 der støttede foreningen, var interesseret i udbredelse af det kristne  

 budskab, men de enkelte kirkesamfund modtog ingen konkret og direkte  

 modydelse for tilskuddene.
Momsnævnet anså tilskuddene for at være en gave.
3.2 Momspligtige tilskud Hvis tilskuddet ydes i forbrugerens, herunder også tilskudsgiverens,  

 interesse, anses det som en del af prisen for leverancen, og tilskuddet er  

 dermed momspligtigt.
Det kan f.eks. være tilfældet, hvor køberen, der har ydet tilskud til en  

 leverance, får den pågældende leverance til en lavere pris end andre købere.  

 Som eksempel herpå kan nævnes et tilskud til et konkret projekt, hvor der  

 leveres »gratis« ydelser fra projektet til tilskudsgiveren.
I denne  

 situation vil tilskuddet være momspligtigt.
 Som eksempel kan nævnes følgende afgørelse:
Et bogtrykkeri fremstiller en lokal vejviser, der udleveres vederlagsfrit  

 til samtlige husstande i kommunen.
Efter aftale med kommunen bliver  

 vejviseren udvidet med vej- og gaderegister.
Kommunen får endvidere stillet  

 plads i vejeviseren til rådighed, samt leveret et antal eksemplarer.
Nævnet  

 fandt, at de tilskud, som bogtrykkeriet modtager fra kommunen, måtte  

 betragtes som vederlag for de varer og ydelser, kommunen modtager.  

 Bogtrykkeriet skulle derfor medregne tilskuddet i afgiftsgrundlaget (Mn.  

 551/78).
Den direkte forbindelse mellem tilskud og pris vil som udgangspunkt  

 foreligge, når tilskuddet ydes af den samme kreds af personer, som får  

 leveret de pågældende varer eller ydelser.
Som nævnt ovenfor, kan dette  

 f.eks. vise sig ved, at den køber, der har ydet tilskud, får leverancen til  

 en lavere pris end andre købere.
Sker der ikke tilsvarende afsætning til  

 andre købere, så der ikke findes en sammenlignelig normalpris, vil det  

 imidlertid også være udgangspunktet, at tilskuddet skal medregnes i  

 afgiftsgrundlaget.
 Den direkte forbindelse mellem tilskud og pris kan også forekomme, selv om  

 den, der yder tilskuddet, ikke selv køber de pågældende varer eller ydelser.
 Som eksempel herpå kan nævnes, at der skal betales moms af tilskud fra  

 staten til privat hjemmeservice, fordi tilskuddet udgør en direkte andel af  

 betalingen for hjemmeservicevirksomhedens ydelser.
 Som eksempler på afgørelser, hvor tilsvarende forhold gør sig gældende,  

 kan nævnes:
 Et kirkesamfund, der ejer og driver en forlagsvirksomhed, yder både på  

 nationalt og på fællesnordisk plan driftstilskud til forlagsvirksomheden.  

 Nævnet fandt, at der skulle beregnes moms af driftstilskuddene, idet  

 kirkesamfundet opnåde en modydelse i form af en lavere pris for varerne (Mn.  

 1015/87).
EU-tilskud til nedsættelse af betalingen for visse mejeriprodukter, der  

 leveres til børn i skoler og andre institutioner, blev anset for  

 momspligtige.
Tilskuddene, der ydes efter Landbrugsministeriets nærmere  

 bestemmelser, udbetales direkte til leverandøren, som skal levere produkterne  

 til en pris, der svarer til den sædvanlige udsalgspris nedsat med  

 EU-støttebeløbet (Mn 908/85).
4. Offentlige tilskud i øvrigt Der kan forekomme tilfælde, hvor et kommunalt tilskud er ydet til fordel  

 for kommunens egne borgere, idet tilskuddet medfører, at kommunens borgere  

 opnår en lavere pris for en given leverance.
 Da kommunens borgere finansierer tilskuddet gennem skatterne, vil  

 tilskuddet som udgangspunkt blive anset for at være direkte forbundet med  

 leverancens pris og dermed momspligtigt.
Dette gælder således for tilskud, som en kommune yder til dækning af  

 anlægs- eller driftsudgifter i kommunale eller private forsyningsvirksomheder  

 som f.eks. fjernvarme- og vandværker og renovationsordninger, der betjener  

 kommunens indbyggere.
Tilskuddene vil her igennem skatterne blive betalt af  

 den samme kreds af borgere, nemlig borgere med bopæl i kommunen, som nyder  

 godt af leverancerne.
 Som eksempler på afgørelser inden for dette område, hvor der er statueret  

 momspligt, kan nævnes:
For at ville påtage sig at levere fjernvarme til et udstykningsområde  

 betingede et fjernvarmeselskab sig, at kommunen ved afsætning af parceller i  

 området skulle opkræve et beløb pr. parcel, uanset hvilken opvarmningsform  

 parcelkøberne valgte.
Beløbet tilfaldt selskabet til finansiering af  

 nødvendige fjernvarmeforsyningsledninger m.v. til området.
Nævnet fandt, at  

 fjernvarmeselskabet skulle betale moms af beløbet (Mn. 397/75).
Et fjernvarmeværk modtog fra en kommune et beløb til dækning af  

 entreprenørudgifter ved etablering af et ledningsnet i en kommunal  

 udstykning.
Momsnævnet fandt, at der var en så direkte forbindelse mellem  

 kommunens betaling og etableringen af ledningsnettet i de kommunen tilhørende  

 byggegrunde, at betalingen måtte anses for et vederlag, hvoraf der skulle  

 betales moms (Mn. 796/82).
En kommune gav tilskud til dækning af underskud ved drift af kommunens  

 fyldpladser.
Nævnet fandt, at kommunens tilskud til underskudsdækning ved  

 drift af fyldpladser er momspligtige, idet de må anses for at være givet af  

 samme kreds af personer, som modtager den momspligtige ydelse (Mn 1118/90).
Et kommunalt tilskud til de i kommunen beliggende private vandværker blev  

 ydet til etablering af et ringledningssystem for at sikre kommunens  

 indbyggere en ligelig og stabil vandforsyning fra vandværkerne.
Nævnet fandt,  

 at tilskuddet var momspligtigt, fordi tilskuddet må betragtes som en del af  

 betalingen for vandleverancen, og fordi tilskuddet indirekte via skatterne  

 betales af den samme kreds af personer, som nyder godt af leverancerne (Mn.  

 681/80).
Et leasingselskab fik af kommunen et tilskud til indkøb af to  

 lavtgulvsbusser.
Busserne udlejes til den virksomhed, der som entreprenør  

 varetager kommunens busdrift.
Leasingselskabet ejes af entreprenøren.
Nævnet  

 fandt, at tilskuddet reelt udgør en del af kommunens vederlag for busdriften,  

 da der er en direkte sammenhæng mellem tilskuddet, leasingydelsens størrelse  

 og kommunens betaling for busdriften.
Tilskuddet skulle derfor medregnes i  

 afgiftsgrundlaget (TfS 1994, 747).
En handelstandsforening modtog fra kommunen et tilskud, som anvendtes til  

 juleudsmykning.
Tilskuddet blev anset for momspligtigt, fordi kommunens  

 borgere gennem skatterne betaler tilskuddet, og de får en modydelse i form af  

 udsmykningen (Mn. 976/87).
En handelsstandsforening etablerede på nationale flagdage en flagallee og  

 fik af kommunen tilskud til dækning af en del af foreningens udgifter til  

 flagalleen.
Momsnævnet fandt, at der skulle betales moms af tilskuddet, fordi  

 kommunen havde ydet tilskuddet under forudsætning af, at foreningen drev en  

 flagallee (Mn. 983/87).
 Modsat vil et tilskud ikke være momspligtigt, hvis det ikke har nogen  

 indflydelse på leverancens pris, dvs. hvis tilskuddet er ydet uden nogen form  

 for betingelse knyttet til prisen, og alle borgere uanset tilknytning til  

 kommunen vil nyde godt af tilskuddet.
 Dette kan illustreres ved følgende afgørelse:
I TfS 1996, 559, blev kommunale og amtskommunale tilskud til opførelse og  

 drift af et musikhus, hvor tilskuddene blev ydet som en forudsætning for  

 etablering og drift af musikhuset, anset for momsfri.
Musikhuset kunne ikke  

 som alternativ til tilskuddene forhøje sine priser tilsvarende.
Endelig var  

 der kun delvis sammenfald mellem tilskudsgiverne og den kreds af borgere, der  

 vil få glæde af musikhuset.
 Offentlige tilskud til opførelse og drift af idrætsanlæg vil tilsvarende  

 kunne holdes uden for afgiftsgrundlaget, når den offentlige tilskudsgiver  

 ikke som følge af tilskuddet opnår en lavere leje end andre brugere af  

 anlægget skal betale, og anlægget ikke er forbeholdt tilskudsgiverens eget  

 brug.
