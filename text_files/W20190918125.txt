Ligbehandlingsnævnets afgørelse om køn - sagsbehandling - ej medhold J.nr. 19-404 En mand klagede over påstået forskelsbehandling på grund af køn i forbindelse med Anklagemyndighedens sagsbehandling i en straffesag.
Der var ikke oplysninger, der gav anledning til at formode, at manden i forbindelse med Anklagemyndighedens sagsbehandling havde været udsat for forskelsbehandling på grund af køn.
Ligebehandlingsnævnet afviste derfor at behandle klagen, fordi det var åbenbart, at manden ikke kunne få medhold i sin klage.
 Afgørelsen blev truffet af nævnets formand.
 Klagen angår påstået forskelsbehandling på grund af køn i forbindelse med Anklagemyndighedens sagsbehandling i en straffesag.
Ligebehandlingsnævnets afgørelse Ligebehandlingsnævnet afviser at behandle klagen.
Sagens behandling Afgørelsen er truffet af Ligebehandlingsnævnets formand.
Sagsfremstilling En mandlig klager indbragte den 23. december 2018 en klage for Ligebehandlingsnævnet over en anklagers sagsbehandling i forbindelse med en straffesag.
Ved anklageskrift af 21. december 2018 blev klager tiltalt med påstand om straf for overtrædelse af straffelovens bestemmelser om seksualforbrydelser.
Anklagemyndighedens bevisfortegnelse er fremlagt for nævnet.
 Ved brev af 21. december 2018 til den byret, hvor straffesagen blev behandlet, afviste klagers advokat, at klager kunne idømmes straf for de angivne påstande i anklageskriftet.
Parternes bemærkninger Klager påstår, at anklageren ikke gennemgik sagen ordentligt.
Anklageren valgte at tro på moderens udsagn og videoafhøring af moderens datter.
Der blev ikke kigget på klagers beviser for, at der var tale om falsk anmeldelse.
 Der var ikke hold i sagen, der blot blev sendt til behandling i retten, selvom der var mange beviser, der kunne modbevise det, som klager blev beskyldt for.
 Sagen blev ikke undersøgt ordentligt, og klager kunne dermed have fået en dom, selvom han ikke havde gjort det, han var tiltalt for.
 For at undgå justitsmord ønsker klager sagen genvurderet og gennemgået på en sådan måde, at hans beviser også bliver gennemgået.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn efter lov om ligestilling af kvinder og mænd (ligestillingsloven).
Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for enhver myndighed og organisation inden for offentlig forvaltning.
 Der foreligger direkte forskelsbehandling, når en person på grund af køn behandles ringere, end en anden bliver, er blevet eller ville blive behandlet i en tilsvarende situation.
 Der foreligger indirekte forskelsbehandling, når en bestemmelse, et kriterium eller en praksis, der tilsyneladende er neutral, vil stille personer af det ene køn særligt ufordelagtigt i forhold til personer af det andet køn, medmindre den pågældende bestemmelse, betingelse eller praksis er objektivt begrundet i et legitimt formål, og midlerne til at opfylde dette formål er hensigtsmæssige og nødvendige.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Ligebehandlingsnævnet kan afvise at behandle en klage, hvis det er åbenbart, at der ikke kan gives klageren medhold i klagen.
 Det er den person, der anser sig for krænket, som skal påvise faktiske omstændigheder, som giver anledning til at formode, at der er udøvet forskelsbehandling.
 Der er i ikke klagen af 23. december 2018 oplysninger, der giver anledning til at formode, at klager i forbindelse med Anklagemyndighedens sagsbehandling har været udsat for forskelsbehandling på grund af køn.
 På baggrund af nævnets faste praksis er det herefter åbenbart, at klager ikke kan få medhold i sin klage.
 Ligebehandlingsnævnet afviser derfor at behandle klagen.
 Det bemærkes, at nævnet efter indholdet af klagen sammenholdt med oplysningerne i sagen og nævnets praksis ikke har fundet anledning til at foretage partshøring af indklagede.
Retsregler Afgørelsen er truffet efter følgende bestemmelser:
