Betænkning afgivet af Boligudvalget den 1. februar 2021 Betænkning over Forslag til lov om forebyggelse af smitte med covid-19, når arbejdsgivere stiller bolig til rådighed for ansatte [af indenrigs- og boligministeren (Kaare Dybvad Bek)]:
1. Ændringsforslag Der er stillet 12 ændringsforslag til lovforslaget.
Enhedslistens medlemmer af udvalget har stillet ændringsforslag nr. 1, 3 og 5-8. Indenrigs- og boligministeren har stillet ændringsforslag nr. 2, 4 og 9-12.
2. Dispensation fra Folketingets forretningsorden Udvalget indstiller, at der dispenseres fra bestemmelsen i Folketingets forretningsorden § 13, stk. 1, om, at der skal gå 30 dage fra lovforslagets fremsættelse, til det kan vedtages ved 3. behandling.
 Udvalget indstiller, at der dispenseres fra bestemmelsen i Folketingets forretningsorden § 8 a, stk. 2, om, at der skal gå 2 dage fra offentliggørelsen af betænkningen, til lovforslaget kommer til 2. behandling, og fra bestemmelsen i § 13, stk. 1, således at 3. behandling kan finde sted tidligere end 2 dage efter 2. behandling.
3. Indstillinger Et flertal i udvalget (S, V, DF, RV og Jens Rohde (UFG)) indstiller lovforslaget til vedtagelse med de af indenrigs- og boligministeren stillede ændringsforslag.
Flertallet vil stemme imod de af EL stillede ændringsforslag.
Et mindretal i udvalget (KF og LA) indstiller lovforslaget til forkastelse ved 3. behandling.
Mindretallet vil stemme for de af indenrigs- og boligministeren under nr. 2, 4, 9, 11 og 12 stillede ændringsforslag.
Mindretallet vil stemme imod det af indenrigs- og boligministeren under nr. 10 og de af EL stillede ændringsforslag.
 Et andet mindretal i udvalget (EL og Sikandar Siddique (UFG)) indstiller lovforslaget til vedtagelse med de stillede ændringsforslag.
Et tredje mindretal i udvalget (SF) indstiller lovforslaget til vedtagelse med de af indenrigs- og boligministeren og de af EL under nr. 1, 3 og 6 stillede ændringsforslag.
Mindretallet vil stemme hverken for eller imod de af EL under nr. 5, 7 og 8 stillede ændringsforslag.
 Et fjerde mindretal i udvalget (NB) vil redegøre for sin stilling til de stillede ændringsforslag ved 2. behandling og til lovforslaget ved 3. behandling.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
4. Politiske bemærkninger Venstre Venstres medlemmer af udvalget støtter hastelovgivning om forebyggelse af smitte med covid-19, når arbejdsgivere stiller bolig til rådighed for ansatte.
For V er det afgørende, at der er tale om hastelovning for at sikre ansattes mulighed for at beskytte sig mod covid-19 under den igangværende pandemi.
Ligeledes er det afgørende, at der er tale om hastelovgivning med en klar solnedgangsklausul med udløb ultimo juni 2021.
V har lagt vægt på, at det er vigtigt at sikre, at den lovgivning, der vedtages, reelt kan overholdes af arbejdsgiverne.
V har derfor været optaget af, at den vejledning, der stilles til rådighed for arbejdsgiverne, herunder skriftlige vejledninger, er klar og tydelig, og at vejledningen er tilgængelig fra lovens ikrafttrædelse.
Arbejdsgiverne skal sikres, at de reelt har 14 dage til at få lovændringer implementeret, dvs. at de er i stand til at udarbejde de konkrete planer for beskyttelse af deres arbejdstagere, herunder at få det praktiske på plads i arbejdstagers bolig.
 V har lagt vægt på, at arbejdsgivere og arbejdstagere som minimum får 48 timers skriftlig varsel inden besigtigelse, herunder er det særlig vigtigt at respektere arbejdstagernes ret til privatliv.
V har også lagt vægt på, at de involverede myndigheder, Arbejdstilsynet og kommunerne, sættes i stand til at kunne udfylde deres rolle fra lovens ikrafttræden.
Deres rolle som tilsynsførende myndigheder er væsentlig for, at loven får den ønskede beskyttende virkning i forhold til arbejdstagere og den forebyggende virkning med hensyn til spredning af covid-19.
Radikale Venstre Radikale Venstres medlemmer af udvalget mener, at der i lyset af den globale sundhedskrise og covid-19-smitte er behov for, at alle gør en indsats for at forhindre smittespredningen, både på arbejdspladsen og i hjemmet.
RV støtter derfor denne hastelovgivning om forebyggelse af smitte, når arbejdsgivere stiller en bolig til rådighed for sine ansatte.
 For RV har det været afgørende, at lovforslaget udløber i juni 2021, da smittetrykket forventes at falde hen over sommeren, og at der er tale om vidtgående beføjelser til kommunens tilsynsførende, som ikke bør gælde længere end højst nødvendigt.
Socialistisk Folkeparti Socialistisk Folkepartis medlemmer af udvalget støtter lovforslaget.
SF er dog under udvalgsbehandlingen blevet opmærksom på en række bekymringer, herunder fra Byggefagenes Samvirke.
SF opfordrer derfor ministeren til dels at følge smitteudviklingen blandt vandrende arbejdstagere og løbende at være i dialog med BrancheFællesskaberne for Arbejdsmiljø, Arbejdstilsynet og kommunerne med henblik på at sikre den fornødne vejledning til arbejdsgivere og arbejdstagere og dels at indføre yderligere krav til boligforholdene, såfremt dette viser sig nødvendigt.
Enhedslisten Enhedslistens medlemmer af udvalget finder, at det er afgørende for samfundets og ansattes sikkerhed og sundhed, at covid-smitten forebygges maksimalt.
Det er, uanset om det er på arbejdspladsen eller i boligen.
Derfor støtter EL en skærpet lovgivning om indkvartering i forhold til arbejdsgiverens pligter og de ansattes rettigheder.
EL har stillet en række ændringsforslag, som alle øger forebyggelsen.
Selv om loven er et lille skridt fremad, udestår der fortsat meget vigtige pligter og rettigheder.
Der er f.eks. ikke en pligt til, at arbejdsgiver skal oversætte regler og planer om boligen til et sprog, de ansatte forstår, eller en pligt til at underrette myndighederne forinden indkvartering.
Der er heller ikke tilstrækkelig klare krav til boligens indretning, når det gælder bad og køkken, og afstandskravet er kun 1 meter  i stedet for sundhedsmyndighedernes anbefaling om afstand på 2 meter.
EL frygter, at de manglende pligter for arbejdsgiveren og de uklare krav vil svække loven og ikke sikre den sundhedsmæssigt nødvendige beskyttelse af de ansatte.
Hertil kan EL tilføje, at der i 2021 bør stilles krav om værdige boligforhold, f.eks. eget værelse, bad og toilet, hvilket også vil modvirke social dumping.
Uden for grupperne Sikandar Siddique (UFG) påpeger, at der er behov for at udvise varsomhed med hensyn til at forkorte demokratiske processer  også i sammenhæng med hastelovgivning.
Det er centralt, at der er den tilstrækkelige og nødvendige tid i forbindelse med lovgivningsprocessen for at sikre ordentlige og inddragende demokratiske processer, herunder også at sikre balancen mellem forskellige og nødvendige hensyn.
5. Ændringsforslag med bemærkninger Ændringsforslag Til § 2 Af et mindretal (EL), tiltrådt af et mindretal (SF og Sikandar Siddique (UFG)):
 1) I nr. 4 indsættes som 2. pkt.:
»Oversigten og instruksen i rengøring og hygiejneregler skal være på de indkvarterede ansattes eget sprog.« [Krav om, at oversigt og instruks skal være på de indkvarterede ansattes eget sprog] Af indenrigs- og boligministeren, tiltrådt af et flertal (udvalget med undtagelse af NB):
 2) Nr. 5 affattes således:
»5) Der skal være adgang til håndvask med sæbe i køkken og ved toiletter, og i fælles beboelses- og opholdsrum skal der være adgang til håndsprit.« [Tydeliggørelse af krav om håndvask med sæbe og håndsprit] Af et mindretal (EL), tiltrådt af et mindretal (SF og Sikandar Siddique (UFG)):
 3) Nr. 8 affattes således:
»8) Den enkelte beboer skal have eget værelse med mulighed for aflåsning af værelset.« [Pligt for arbejdsgiver til at sikre enkeltværelser til de ansatte] Til § 3 Af indenrigs- og boligministeren, tiltrådt af et flertal (udvalget med undtagelse af NB):
 4) I stk. 2, nr. 5, ændres »hyppig og effektiv« til: »hyppig, effektiv«.
[Konsekvensrettelse, som sikrer overensstemmelse med § 2, nr. 6] Af et mindretal (EL), tiltrådt af et mindretal (Sikandar Siddique (UFG)):
 5) Efter stk. 2 indsættes som nyt stykke:
»Stk. 3. Arbejdsgiveren skal forinden indkvarteringen af sine ansatte oplyse arbejdspladsens arbejdsmiljørepræsentant eller den repræsentative danske fagforening om indkvarteringen og drøfte den i arbejdsmiljøorganisationen.
Arbejdsmiljøorganisationen eller fagforeningen kan besigtige boligen, som arbejdsgiveren stiller til rådighed for sine ansatte.« Stk. 3 og 4 bliver herefter stk. 4 og 5.
[Inddragelse af arbejdsmiljøorganisationen eller fagforeningen ved indkvartering] Af et mindretal (EL), tiltrådt af et mindretal (SF og Sikandar Siddique (UFG)):
 6) I stk. 3, der bliver stk. 4, indsættes efter 1. pkt. som nyt punktum:
»Planen skal udarbejdes på de indkvarterede ansattes eget sprog.« [Krav om, at planen skal være på de indkvarterede ansattes eget sprog] Af et mindretal (EL), tiltrådt af et mindretal (Sikandar Siddique (UFG)):
 7) Som stk. 6 indsættes:
»Stk. 6. Arbejdsgiveren skal informere Arbejdstilsynet og bopælskommunen om planen, jf. stk. 1, 2 uger inden der indkvarteres nye ansatte.
Arbejdstilsynet og bopælskommunen skal inden for 1 uge fra modtagelsen gøre indsigelser mod planen, hvis det vurderes, at planen ikke overholder kravene i stk. 1.« [Arbejdsgivers pligt til at informere Arbejdstilsynet og bopælskommunen om planen inden indkvartering] Til § 4 8) Efter stk. 1 indsættes som nyt stykke:
»Stk. 2. Arbejdstilsynet skal under tilsynet tale med de ansatte, som arbejdsgiveren har indkvarteret, med henblik på at berigtige de oplysninger, som arbejdsgiveren har givet i planen, herunder oplysningen om antal indkvarterede i boligen.« Stk. 2 og 3 bliver herefter stk. 3 og 4.
[Udvidelse af Arbejdstilsynets tilsyn] Til § 9 Af indenrigs- og boligministeren, tiltrådt af et flertal (udvalget med undtagelse af NB):
 9) 2. pkt. affattes således:
»Kommunalbestyrelsen fastsætter en frist for, hvornår arbejdsgiveren skal stille erstatningsboligen til rådighed.« [Tydeliggørelse af hjemmel for kommunalbestyrelsen til at fastsætte frist for fraflytning] Til § 10 Af indenrigs- og boligministeren, tiltrådt af et flertal (S, V, DF, RV, SF, EL, Jens Rohde (UFG) og Sikandar Siddique (UFG)):
 10) Som stk. 3 indsættes:
»Stk. 3. Arbejdsgiverens udgifter til genhusning efter stk. 2 og § 9 kan ikke modregnes i de ansattes løn.« [Forbud mod at modregne udgifter til genhusning i ansattes løn] Til § 14 Af indenrigs- og boligministeren, tiltrådt af et flertal (udvalget med undtagelse af NB):
 11) I den indledende tekst til den foreslåede ændring af § 5 ændres »§ 5« til: »§ 5, stk. 1,«.
[Præcisering af, i hvilket stykke der indsættes et nyt nr. 10] Til § 15 12) I stk. 2 ændres »§ 5, nr. 10« til: »§ 5, stk. 1, nr. 10«.
[Korrektion] Bemærkninger Til nr. 1 Det foreslås, at der i § 2, stk. 1, nr. 4, indsættes et krav om, at arbejdsgiver skal sørge for, at oversigten og instruksen i rengøring og hygiejneregler skal være på de indkvarterede ansattes eget sprog.
Til nr. 2 Det foreslås at omformulere kravet i § 2, stk. 1, nr. 5.
 Med forslaget vil kravet være, at der skal være adgang til håndvask med sæbe i køkken og ved toiletter, og i fælles beboelses- og opholdsrum skal der være adgang til håndsprit.
Til nr. 3 Det foreslås at ændre § 2, stk. 1, nr. 8, til, at arbejdsgiver skal sikre, at den enkelte ansatte har eget værelse, og at der skal være mulighed for at låse værelset af.
 Forslaget medfører, at arbejdsgivere, der stiller bolig til rådighed efter loven til to eller flere ansatte, skal sørge for, at boligen giver mulighed for, at de indkvarterede ansatte kan få eget værelse.
Forslaget medfører også, at der vil være krav om, at beboerne kan låse deres værelse af.
Der skal dermed være lås på døren, og beboeren skal have udleveret en nøgle hertil.
Til nr. 4 Forslaget er en konsekvensrettelse for at sikre enslydende krav i § 2, nr. 6, og i § 3, stk. 2, nr. 5.
Til nr. 5 Det foreslås, at der i § 3 indsættes et nyt stykke 5, som omhandler inddragelse af arbejdsmiljøorganisationen eller fagforeningen, når arbejdsgiver stiller bolig til rådighed for sine ansatte.
Til nr. 6 Det foreslås, at der i § 3, stk. 3, tilføjes et krav for arbejdsgiver om, at planen, jf. § 2, skal udarbejdes på de indkvarterede ansattes eget sprog.
Til nr. 7 Det foreslås, at arbejdsgiver skal informere Arbejdstilsynet og bopælskommunen om planen efter stk. 1, 2 uger inden der indkvarteres nye ansatte.
Arbejdstilsynet og kommunen vil efter modtagelsen have 1 uge til at fremsætte eventuelle indsigelser mod planen.
Efter 1 uge kan arbejdsgiver indkvartere de ansatte, hvis arbejdsgiver ikke har modtaget indsigelser fra Arbejdstilsynet eller bopælskommunen.
Hvis arbejdsgiver modtager indsigelser inden for fristen, skal arbejdsgiveren udarbejde en ny plan, der tager højde for Arbejdstilsynets og bopælskommunens bemærkninger.
Arbejdsgiver kan herefter indkvartere de ansatte.
 Arbejdstilsynet vil fortsat føre løbende tilsyn med indkvarteringen efter kapitel 3 og underrette bopælskommunen, hvis det vurderes nødvendigt, at kommunen foretager et tilsyn i boligen.
Til nr. 8 Det foreslås, at der i § 4 indsættes et nyt stykke 2, hvorefter Arbejdstilsynet under sit tilsyn skal tale med de ansatte, som arbejdsgiveren har indkvarteret.
Det er hensigten, at de indkvarterede ansatte skal kunne bekræfte, at de oplysninger, som arbejdsgiveren har anført i planen eller har oplyst Arbejdstilsynet om, er korrekte.
Til nr. 9 Det foreslås at tydeliggøre kommunalbestyrelsens hjemmel til at fastsætte en frist for, hvornår arbejdsgiveren skal stille erstatningsboligen til rådighed.
 Det vil være op til kommunalbestyrelsen at fastsætte den konkrete frist for fraflytning i de enkelte tilfælde.
Til nr. 10 Det foreslås, at der indføres forbud mod, at arbejdsgiveren kan modregne genhusningsudgifter efter § 9 og § 10, stk. 2, i de ansattes løn.
Hvis kravene til boligen, der er oplistet i § 2, ikke er overholdt, og kommunalbestyrelsens påbud om at afhjælpe manglerne ikke umiddelbart kan efterkommes, og kommunalbestyrelsen vurderer det nødvendigt, kan arbejdsgiver blive pålagt at genhuse de ansatte.
Hvis genhusningen ikke er gennemført inden for en af kommunalbestyrelsen fastsat frist, kan kommunalbestyrelsen genhuse beboerne på arbejdsgivers regning.
Med forslaget vil arbejdsgiveren ikke kunne modregne udgifter til genhusning, herunder eventuelle højere boligudgifter, i de ansattes løn.
Forslaget skyldes, at det ikke skal være til skade for de ansatte, at arbejdsgiver ikke har opfyldt lovens krav til boligen.
Til nr. 11 Det foreslås i § 14 at præcisere, at det er i § 5, stk. 1, i lov om udstationering af lønmodtagere m.v., jf. lovbekendtgørelse nr. 1144 af 14. september 2018, som ændret ved § 4 i lov nr. 870 af 14. juni 2020, § 8 i lov nr. 1641 af 19. november 2020 og lov nr. 1939 af 15. december 2020, at der indsættes et nyt nr. 10.
Til nr. 12 Det foreslås, at der i § 15, stk. 2, ændres »§ 5, nr. 10« til: »§ 5, stk. 1, nr. 10«, således at der henvises korrekt til bestemmelsen.
6. Udvalgsarbejdet Lovforslaget blev fremsat den 26. januar 2021 og var til 1. behandling den 26. januar 2021. Lovforslaget blev efter 1. behandling henvist til behandling i Boligudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 1 møde.
Høring Et udkast til lovforslaget er ikke forinden fremsættelsen sendt i høring.
Under hensyn til at lovforslaget hastebehandles, er lovforslaget heller ikke sendt i høring samtidig med fremsættelsen.
Bilag Under udvalgsarbejdet er der omdelt 4 bilag på lovforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om lovforslaget.
Spørgsmål Udvalget har under udvalgsarbejdet stillet 28 spørgsmål til indenrigs- og boligministeren til skriftlig besvarelse, som ministeren har besvaret.
Anders Kronborg (S) Camilla Fabricius (S) Tanja Larsson (S) Jan Johansen (S) Kasper Roug (S) Kasper Sand Kjær (S) Orla Hav (S) Thomas Jensen (S) Jens Rohde (UFG) Samira Nawa (RV) Rasmus Helveg Petersen (RV) Halime Oguz (SF) Kirsten Normann Andersen (SF) Søren Egge Rasmussen (EL) fmd.
Rosa Lund (EL) Sikandar Siddique (UFG) Preben Bang Henriksen (V) Hans Andersen (V) Heidi Bank (V) nfmd.
Kim Valentin (V) Christoffer Aagaard Melson (V) Jane Heitmann (V) Alex Ahrendtsen (DF) Dennis Flydtkjær (DF) René Christensen (DF) Egil Hulgaard (KF) Niels Flemming Hansen (KF) Lars Boje Mathiesen (NB) Ole Birk Olesen (LA) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
