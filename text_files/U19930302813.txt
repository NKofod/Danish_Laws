 Konfliktvarsel fundet retmæssigt.
 Blik- og Rørarbejderforbundet B varslede i juli 1992 blokade over for  

 virksomheden R, der er medlem af Entreprenørforeningen, idet man ønskede  

 overenskomst med virksomheden vedrørende et bestemt arbejde.
Lovligheden heraf blev indbragt for Arbejdsretten, som udtalte, at det  

 pågældende arbejde var prissat i landspriskuranten for blikkenslagerarbejde  

 indgået mellem B og Dansk VVS-Installatørforening og omfattet af uddannelsen  

 som VVS-montør og blikkenslager.
Arbejdet var herefter ikke omfattet af  

 overenskomsten mellem Entreprenørforeningen og Dansk Metalarbejderforbund.  

 Herefter, og da der ikke var grundlag for at fastslå, at B ved passivitet  

 havde afskåret sig fra at iværksætte den varslede blokade, fandtes denne  

 retmæssig.
 Under denne sag har Dansk Arbejdsgiverforening for Entreprenørforeningen  

 for Roskilde Tag-, Facade- og Betonrenovering A/S, Roskilde, indklaget  

 Landsorganisationen i Danmark for Blik- og Rørarbejderforbundet i Danmark for  

 Arbejdsretten og påstået Blik- og Rørarbejderforbundet i Danmark tilpligtet  

 at anerkende, at blokadevarsel af 1. og 3. juli 1992 over for Roskilde Tag-,  

 Facade- og Betonrenovering A/S, Roskilde, er ulovligt.
 Indklagede har påstået frifindelse.
 Sagens omstændigheder er følgende:
Blik- og Rørarbejderforbundet i Danmark tilskrev den 1. juli 1992 Dansk Arbejdsgiverforening således:
 »Vedr.: Firmaet Roskilde Tag-, Facade- og Betonrenovering A/S,  

 Navervej 30, 4000 Roskilde.
 Ang.: Indgåelse af overenskomst.
 På arbejdspladsen Egegårdsparken, Roskilde, udfører ovennævnte firma  

 blikkenslagerarbejde, som er prissat i Landspriskuranten for  

 Blikkenslagerarbejde.
 Blik- og Rørarbejderforbundet har forsøgt indgåelse af en lokalaftale  

 omkring betalingsgrundlaget.
Blik- og Rørarbejderforbundet er blevet bekendt med, at firmaet er  

 organiseret i Entreprenørforeningen.
Imidlertid er der ikke indgået  

 overenskomst mellem disse to organisationer, hvorfor Forbundet ønsker at  

 indgå en overenskomst omkring udførelse af blikkenslagerarbejde med Roskilde  

 Tag-, Facade-, og Betonrenovering A/S, Roskilde.
Med baggrund heri skal Blik- og Rørarbejderforbundet meddele Dansk  

 Arbejdsgiverforening, at Blik- og Rørarbejderforbundet, med Forbundets  

 kompetente forsamlings godkendelse, vil etablere blokade af virksomheden fra  

 torsdag den 16. juli 1992 ved arbejdstids begyndelse.
Dette i henhold til  

 bestemmelserne i Hovedaftalens § 2 stk. 3.« Blik- og Rørarbejderforbundet i Danmark tilskrev den 3. juli 1992 Dansk Arbejdsgiverforening således:
 »Vedr.: Firmaet Roskilde Tag-, Facade- og Betonrenovering A/S,  

 Navervej 30, 4000 Roskilde.
 Ang.: Indgåelse af overenskomst.
 I henhold til Blik- og Rørarbejderforbundets brev af 1. juli 1992 og  

 hovedaftalens § 2 stk. 3, skal Blik- og Rørarbejderforbundet herved meddele  

 Dansk Arbejdsgiverforening, at Forbundets kompetente forsamling har godkendt,  

 at der kan iværksættes blokade af Roskilde Tag-, Facade-, og Betonrenovering  

 A/S, Navervej 30, 4000 Roskilde ved arbejdstids begyndelse torsdag den 16.  

 juli 1992, såfremt der ikke inden dette tidspunkt er indgået overenskomst med  

 firmaet.
Blik- og Rørarbejderforbundet vil samtidig oplyse Dansk  

 Arbejdsgiverforening om, at Forbundet vil kontakte de øvrige forbund, der har  

 medlemmer beskæftiget i ovennævnte virksomhed, for etablering af  

 sympatiblokade, indtil der er indgået overenskomst med ovennævnte  

 virksomhed.« Dansk Arbejdsgiverforening tilskrev den 3. juli 1992 Blik- og  

 Rørarbejderforbundet i Danmark således:
 »Dansk Arbejdsgiverforening anerkender herved modtagelsen af  

 forbundets skrivelse af 1. juli 1992 - modtaget den 2. juli 1992 - om varsel  

 af blokade overfor Roskilde Tag-, Facade- og Betonrenovering A/S, der er  

 medlem af Entreprenørforeningen.
 Dansk Arbejdsgiverforening skal protestere mod varslet, allerede fordi de  

 formelle regler i Hovedaftalen vedrørende afgivelse af konfliktvarsler ikke  

 er iagttaget.
 Vi skal endvidere gøre indsigelse mod det rent materielle indhold i det  

 afgivne blokadevarsel, jf. lov om arbejdsretten § 9, stk. 1 nr. 3, idet det  

 arbejde, som Blik- og Rørarbejderforbundet i Danmark ønsker at  

 overenskomstdække, allerede er omfattet af overenskomsten mellem  

 Entreprenørforeningen og Dansk Metalarbejderforbund.
Vi har d.d. fremsendt genpart af nærværende protestskrivelse til  

 Landsorganisationen i Danmark med anmodning om, at spørgsmålet hurtigst  

 muligt må blive behandlet på et fællesmøde under hovedorganisationernes  

 medvirken i henhold til de herom gældende regler.« Sagen blev den 8. juli 1992 behandlet på et fællesmøde.
Referatet af dette  

 møde er sålydende:
 »Ved et fællesmøde d.d. i Dansk Arbejdsgiverforening behandledes en  

 af Entreprenørforeningen rejst klage over, at Blik- og Rørarbejderforbundet i  

 Danmark ved skrivelse af 1. og 3. juli 1992 har afgivet blokadevarsel overfor  

 virksomheden Roskilde Tag-, Facade- og Betonrenovering A/S til ikrafttræden  

 den 16. juli 1992 ved arbejdstids begyndelse.
 Sagen forhandledes.
 Fra arbejdsgiverside har man ved skrivelse af 3. juli 1992 protesteret mod  

 varslet af såvel formelle som materielle grunde.
 Fra arbejdsgiverside frafaldt man uden præjudice den formelle indsigelse.
 Fra arbejdsgiverside fastholdt man indsigelsen mod det materielle indhold  

 i de afgivne varsler under henvisning til, at de områder, som Blik- og  

 Rørarbejderforbundet i Danmark ønsker at overenskomstdække, allerede er  

 omfattet af overenskomsten mellem Entreprenørforeningen og Dansk  

 Metalarbejderforbund.
 Fra arbejdstagerside fastholdt man, at man ved blokaden forfølger et  

 lovligt fagligt formål, idet den ovenfornævnte overenskomst ikke omfatter det  

 pågældende arbejde.
 Fra arbejdsgiverside tilkendegav man, at sagen vil blive indbragt for  

 Arbejdsretten som hastesag.
Parterne enedes om, at hovedkonflikten ikke vil blive iværksat på et  

 tidligere tidspunkt end 3 dage efter retlig prøvelse.« Overenskomsten mellem Entreprenørforeningen og Dansk Metalarbejderforbund  

 indeholder i § 8 regler for akkordarbejde på ikke-permanente arbejdspladser.  

 § 8, stk. 9, er sålydende:
»I tilfælde, hvor der lokalt indgås aftale om at anvende  

 akkordsatserne anført i rørprislisten eller blikkenslagerpriskuranten, og der  

 opstår fortolkningstvister, afgøres sådanne efter de mellem  

 Entreprenørforeningen og Dansk Metalarbejderforbund gældende fagretlige  

 regler.« Overenskomsten mellem Entreprenørforeningen og Dansk Metalarbejderforbund  

 indeholder i § 19 sålydende regler om organisationsforhold:
 »Overenskomsten er ikke gældende for firmaer, der gennem  

 medlemsforhold til andre organisationer eller i kraft af allerede truffet  

 aftale har overenskomst med Dansk Metalarbejderforbund.
Riggerarbejde Overenskomsten er ikke gældende på maskinfabrikker og værksteder  

 tilhørende firmaer, der også er medlem af Industriens Arbejdsgivere.« § 6, stk. 2 og 5, i Undervisning- og Forskningsministeriets bekendtgørelse  

 nr. 22143 af 11. december 1990 om uddannelse inden for VVS-teknisk  

 installation, teknisk isolering og service er sålydende:
»Stk. 2. Den uddannede i specialet VVS-montør skal kunne udføre  

 almindeligt forekommende installationsarbejde i beboelses-, industriejendomme  

 og institutioner i henhold til bestemmelser og ved anvendelse af korrekte  

 arbejdsmetoder og teknikker.
Området omfatter gasinstallationer, sanitære  

 installationer og varmeinstallationer samt renovering, servicering og  

 udskiftning af tilhørende komponenter og armaturer.
Den uddannede skal kunne  

 udføre almindeligt tagarbejde samt det tilhørende pladearbejde og almindeligt  

 forekommende svejsninger og lodninger i forbindelse med  

 installationsarbejde.« Stk. 5. Den uddannede i specialet VVS-montør & blikkenslager skal, ud  

 over de i stk. 2 nævnte vvs-opgaver, kunne forarbejde tyndplade samt udføre  

 tag- og facadedækning i tyndplade og derudover kunne udføre tagdækning med  

 kunst- og naturskifer samt tilhørende undertag.
Den uddannede skal kunne  

 udføre inddækninger i forbindelse med tagfladers gennembrydninger og  

 afslutninger samt montere tagrender og nedløbsrør og skal kunne udføre  

 renovering og reparation af tagflader og bygningsdele.' Undervisnings- og Forskningsministeriets bekendtgørelse nr. 22150 af 12.  

 december 1990 om smedeuddannelsen indeholder i § 1, stk. 2, og § 7, stk. 9,  

 sålydende bestemmelser:
 »Stk. 2. Uddannelsen afsluttes inden for et af følgende specialer:
 1) Kleinsmed.
 2) Plade- og konstruktionssmed.
 3) Grovsmed.
 4) Bygnings- og landbrugssmed.
 5) Industrirørsmed.
 6) Rustfast kleinsmed.
 7) Svejser.
 8) Skibsbygger.
 9) Skibsbygningsarbejder.
10) VVS-rørsmed.« Stk. 9. Den uddannede med specialet VVS-rørsmed skal kunne:
 1) Arbejde med installation, reparation og vedligeholdelse af  

 ventilations-, varme, og sanitetsanlæg i parcelhuse og ejendomskomplekser.
 2) Arbejde med installation, reparation og vedligeholdelse af gas- og  

 afløbsinstallationer samt installation, reparation og vedligeholdelse af  

 oliefyr- og oliefyrsanlæg.
 3) Vejlede kunden om den mest hensigtsmæssige reparation i forhold til  

 ønsker og forventninger om driftsikkerhed og økonomi, brugsværdi og krav til  

 sikkerheds- og miljøbestemmelser.
4) Planlægge og tilrettelægge arbejdet med installations- og  

 reparationsarbejder ud fra et teknisk og hensigtsmæssigt samt økonomisk  

 forløb under hensyn til gældende standarder, love og andre bestemmelser.' Klagerne har bragt tre hændelser fra 1986, 1989 og 1991 ind i sagen.
 Blik- og Rørarbejderforbundets kreds 4 anmodede ved skrivelse af 10.  

 februar 1986 Hosby Huse A/S, Juelsminde, om en tiltrædelsesoverenskomst.  

 Dette blev afslået af Hosby Huse A/S, Juelsminde, ved skrivelse af 20.  

 februar 1986, som begrundede afslaget med, at man som medlem af  

 Entreprenørforeningen var medlem af Dansk Arbejdsgiverforening, og at det  

 arbejde, som udførtes af forbundets medlemmer, var dækket af  

 Entreprenørforeningens overenskomst med Dansk Metal.
Ved skrivelse af 15. februar 1989 til Entreprenørforeningen gjorde Blik-  

 og Rørarbejderforbundet gældende, at Leon B.
Sørensen, der havde været ansat  

 i kassetteafdelingen hos Hosby Huse A/S, Juelsminde, ved fyring havde krav på  

 et længere opsigelsesvarsel end givet.
Dette blev begrundet med  

 overenskomsten mellem Entreprenørforeningen og Dansk Metalarbejderforbund.  

 Sagen blev afgjort forligsmæssigt med, at firmaet af kulance og til fuld og  

 endelig afgørelse udbetalte en erstatning på 3500 kroner til Leon B.  

 Sørensen.
Ved skrivelse af 21. marts 1991 anmodede fællessekretariatet for Blik- og  

 Rørarbejderforbundet og Dansk Metalarbejderforbund Entreprenørforeningen om  

 en mægling vedrørende et krav på 3880 kroner i betaling for ekstraarbejder af  

 firma Hillerød Tagentreprise ApS, Hillerød.
Sagen blev afgjort forligsmæssigt  

 med, at firmaet betalte 1500 kroner til Blik- og Rørarbejderforbundet.  

 Mæglingsmødereferatet er underskrevet af Knud Mehlsen fra Dansk  

 Metalarbejderforbund.
 Der er under domsforhandlingen afgivet forklaring af direktør Freddy Falk  

 Knudsen, Roskilde Tag-, Facade- og Betonrenovering A/S, Roskilde, konsulent  

 Hans Madsen Sørensen, Entreprenørforeningen, forbundssekretær Kurt H.  

 Jacobsen og forbundsformand Jørn-Oluf Olsen, Blik- og Rørarbejderforbundet i  

 Danmark, samt sekretariatsleder Poul Houmøller.
Direktør Freddy Falk Knudsen har forklaret, at han har været direktør for  

 den berørte virksomhed siden 1983. Virksomheden har mellem 15 og 30 ansatte,  

 der udfører renoveringsarbejde.
Det berørte arbejde vedrører 58 kædehuse, der  

 er under renovering.
De har haft flade tage, der skal udskiftes med høje  

 tage.
En enkelt blikkenslager indgår i et tømrersjak på 10 medarbejdere, som  

 aflønnes med en fællesakkord, ved hvis fastsættelse Tømrer- og  

 Snedkeroverenskomsten er lagt til grund.
Det benyttede eternitskifer og de  

 benyttede skotrender leveres udefra.
Konsulent Hans Madsen Sørensen har forklaret, at han har været ansat 3 1/2  

 år i Entreprenørforeningen.
Han er uddannet som murer og har arbejdet som  

 konduktør.
Hosby Huse A/S opførte nye huse.
 Forbundsformand Jørn-Oluf Olsen har forklaret, at han har været formand  

 for Blik- og Rørarbejderforbundet i Danmark siden 1988. Knud Mehlsen, der  

 underskrev mæglingsmødereferatet i 1991, er fra Blik- og  

 Rørarbejderforbundet.
Sekretariatsleder Poul Houmøller har forklaret, at han i 12 år har ledet  

 sekretariatet i VVS-branchens uddannelsesnævn, der er etableret af både  

 arbejdsgivere og arbejdstagere.
Grunduddannelserne for Metal og Blik- og Rør  

 har et fælles forløb for så vidt angår svejsning.
Grunduddannelserne har  

 derimod ikke et fælles forløb for tagarbejde.
Aftræk og udluftning er dog  

 fællesarbejder.
Klagerne har gjort gældende, at indklagede ikke har rimelig faglig  

 interesse i den varslede blokade, da det pågældende arbejde allerede er  

 overenskomstdækket ved overenskomsten mellem Entreprenørforeningen og Dansk  

 Metalarbejderforbund.
Der foreligger i denne sag i hvert fald ikke sådanne  

 ganske særlige omstændigheder, at der uanset overenskomstdækning er grundlag  

 for at tillade blokade.
Der er ikke identitet mellem de faglige uddannelser  

 og de faglige områder.
Blik- og Rørarbejderforbundet har i hvert fald ved sin  

 adfærd i 1986, 1989 og 1991 ved passivitet mistet retten til at iværksætte  

 den varslede blokade.
Indklagede har gjort gældende, at det pågældende arbejde består i blandt  

 andet at pålægge eternitskifertage og montere skotrender.
Det arbejde hører  

 til Blik- og Rørarbejderforbundets naturlige faglige område.
Arbejdet er  

 prissat i Landspriskuranten for blikkenslagerarbejde indgået mellem Dansk  

 VVS-Installatørforening og Blik- og Rørarbejderforbundet.
Arbejdet er  

 omfattet af uddannelsen som VVS-installatør og blikkenslager.
Arbejdet er  

 derimod ikke omfattet af overenskomsten mellem Entreprenørforeningen og Dansk  

 Metalarbejderforbund.
Selv om arbejdet er dækket af overenskomsten mellem  

 Entreprenørforeningen og Dansk Metalarbejderforbund, er den varslede blokade  

 alligevel lovlig, da Blik- og Rørarbejderforbundet ikke forsøger at trænge  

 ind på Dansk Metalarbejderforbunds naturlige faglige område, og da  

 overenskomsten mellem Entreprenørforeningen og Dansk Metalarbejderforbund er  

 indgået med en i relation til tagarbejdet irrelevant overenskomstpart på  

 arbejdstagerside.
Hosby A/S udfører arbejde i virksomhedens produktionslokale  

 og ikke på byggepladser og er ubestridt omfattet af Dansk  

 Metalarbejderforbunds overenskomst, hvad arbejdet i den Hillerød-virksomhed,  

 hændelsen fra 1991 vedrørte, også gør.
 Arbejdsretten skal udtale:
Det pågældende arbejde er prissat i Landspriskuranten for  

 blikkenslagerarbejde indgået mellem Blik- og Rørarbejderforbundet i Danmark  

 og Dansk VVS-Installatørforening og er omfattet af uddannelsen som VVS-montør  

 og blikkenslager.
Arbejdet er herefter ikke omfattet af overenskomsten mellem  

 Entreprenørforeningen og Dansk Metalarbejderforbund.
Herefter og da der ikke  

 er grundlag for at fastslå, at Blik- og Rørarbejderforbundet ved passivitet  

 har afskåret sig fra at iværksætte den varslede blokade, må indklagede  

 frifindes.
 T h i k e n d e s f o r r e t :
 Indklagede, Landsorganisationen i Danmark for Blik- og  

 Rørarbejderforbundet i Danmark, frifindes.
 I sagsomkostninger skal klagerne, Dansk Arbejdsgiverforening for  

 Entreprenørforeningen for Roskilde Tag-, Facade- og Betonrenovering A/S,  

 Roskilde, betale 2000 kroner til Arbejdsretten.
 (* 1) Henvisninger: Per Jacobsen s.308 ff, Per Jacobsen: Lovlig brug af  

 kampskridt til støtte for overenskomstkrav 1987, s.48 ff, K.92.256.
