 I medfør af § 10, stk. 4, i lov om sundhedsvæsenets centralstyrelse, som  

 ændret ved lov nr. 203 af 28. maj 1975, fastsættes følgende:
 § 1.  Statens seruminstitut, der er landets  

 centrallaboratorium for så vidt angår human bakteriologivirologi og serologi  

 m.v., har til opgave at udføre undersøgelser for landets sygehuse og  

 praktiserende læger samt at foretage produktion og forskning inden for disse  

 og beslægtede områder.
 Stk. 2.  Instituttet skal bistå sundhedsstyrelsen i  

 spørgsmål, der falder inden for instituttets virksomhedsområde.
 Stk. 3.  Væsentlige ændringer i instituttets  

 virksomhedsområde kan kun ske med indenrigsministeriets godkendelse og efter  

 forud indhentet udtalelse fra instituttets tilsynsråd.
 DIREKTIONEN.
 § 2.  Instituttets daglige ledelse varetages af en  

 direktion, bestående af en faglig direktør og en administrativ direktør.
 Stk. 2.  I direktionen behandles alle væsentlige  

 spørgsmål med relation til begge direktørers kompetenceområder, herunder  

 spørgsmål om budgetlægning, udformning af instituttets organisatoriske  

 opbygning og udbygnings- og arbejdsplaner for instituttets virksomhed, samt  

 sager der iøvrigt skal forelægges instituttets tilsynsråd.
 Stk. 3.  Direktionen behandler spørgsmål om ansættelse  

 og afskedigelse af det akademiske laboratoriepersonale.
Stk. 4.  Såfremt der i direktionsanliggender ikke kan  

 opnås enighed mellem de to direktører, skal sagen forelægges for tilsynsrådet  

 til udtalelse.
Såfremt der fortsat ikke kan opnås enighed mellem de 2  

 direktører, skal sagen vedlagt en udtalelse fra tilsynsrådet forelægges for  

 indenrigsministeriet til endelig afgørelse, jfr. § 6, stk. 3.
 Stk. 5.  Det påhviler direktionen at informere  

 instituttets medarbejdere om arbejdet i tilsynsrådet.
 DEN FAGLIGE DIREKTØR.
 § 3.  Den faglige direktør har ansvaret for  

 instituttets diagnostiske virksomhed (undersøgelse af de fra sygehusene og de  

 praktiserende læger modtagne prøver) og for produktionen af vacciner, sera  

 m.v. samt for varetagelsen af instituttets forskningsopgaver.
 Stk. 2.  Den faglige direktør skal forestå  

 tilrettelæggelsen af opgavefordelingen mellem instituttets  

 laboratorieafdelinger indbyrdes og i relation til  

 laboratoriehjælpeafdelingerne.
 Stk. 3.  Den faglige direktør har ansvaret for, at  

 instituttets arbejdsopgaver afpasses efter udviklingen og de behov for  

 instituttets virksomhed, der til enhver tid registreres i den samlede  

 sundhedssektor.
 Stk. 4.  I spørgsmål om prioritering, koordinering og  

 planlægning af instituttets faglige virksomhed skal den faglige direktør  

 informere og rådføre sig med instituttets faglige planlægningsgruppe.
 DEN ADMINISTRATIVE DIREKTØR.
 § 4.  Den administrative direktør har ansvaret for  

 instituttets økonomi og personale, jfr. dog § 2, stk. 3.
 Stk. 2.  Den administrative direktør har ansvaret for de  

 administrative service- og hjælpefunktioner (administrationsafdelinger,  

 ekspedition, kørselsafdelinger og værksteder m.v.).
 Stk. 3.  Den administrative direktør skal i fornødent  

 omfang tilvejebringe planer for instituttets udbygning.
Stk. 4.  Den administrative direktør skal sikre den  

 fornødne kontakt mellem instituttets ledelse og dets personale gennem  

 samarbejdsudvalget.
Direktøren skal herunder sørge for den fornødne gensidige  

 orientering om ledelsens og personalets synspunkter med hensyn til spørgsmål,  

 der omfattes af den gældende samarbejdsaftale.
 Stk. 5.  Den administrative direktør har ansvaret for  

 instituttets sikkerhedsorganisation.
 TILSYNSRÅDET.
 § 5.  Instituttets tilsynsråd består af  

 medicinaldirektøren som formand samt to medlemmer udpeget af  

 indenrigsministeren, det ene efter indstilling fra sundhedsstyrelsen.
 § 6.  Tilsynsrådets hovedopgave er sammen med  

 direktionen at sikre, at instituttets virksomhed i videst muligt omfang  

 integreres i planlægningen for den samlede sundhedssektor.
 Stk. 2.  Tilsynsrådet skal afgive udtalelser om sager af  

 væsentlig betydning for instituttet, herunder instituttets forslag til bidrag  

 til finanslov og tillægsbevillingslov samt om udbygnings- og arbejdsplaner  

 (spørgsmål om udbygning af instituttets virksomhed, væsentlige ændringer i  

 instituttets arbejdsopgaver og oprettelse henholdsvis nedlæggelse af  

 afdelinger), til brug ved indenrigsministeriets behandling af de pågældende  

 spørgsmål.
Stk. 3.  I det omfang, der mellem de to direktører ikke  

 kan opnås enighed om en sag, der vedrører et direktionsanliggende, skal sagen  

 forelægges for tilsynsrådet til udtalelse.
Såfremt der fortsat ikke kan opnås  

 enighed mellem de to direktører, skal sagen vedlagt en udtalelse fra  

 tilsynsrådet forelægges for indenrigsministeriet til endelig afgørelse, jfr.  

 § 2, stk. 4.
 DEN FAGLIGE PLANLÆGNINGSGRUPPE.
§ 7.  Der nedsættes en faglig planlægningsgruppe  

 bestående af medlemmer, der vælges af det videnskabelige personale i  

 instituttets laboratorieafdelinger og laboratoriehjælpeafdelinger, men som  

 yderligere har repræsentanter for det øvrige personale.
Indenrigsministeriet  

 godkender efter indstilling fra direktionen de nærmere regler om valget af  

 medlemmer til planlægningsgruppen samt nærmere regler om gruppens virksomhed.  

 Direktionens indstilling sker efter forudgående forhandlinger med personalet.
 Stk. 2.  Planlægningsgruppen har til opgave at være  

 rådgivende og initiativtagende over for den faglige direktør i spørgsmål om  

 prioritering, koordinering og planlægning af instituttets faglige virksomhed.  

 Inden væsentlige spørgsmål inden for dette område forelægges for instituttets  

 tilsynsråd, skal den faglige direktør indhente en udtalelse fra  

 planlægningsgruppen.
 SAMARBEJDSUDVALGET.
 § 8.  Samarbejdsudvalget udøver sine funktioner i  

 overensstemmelse med de herom til enhver tid gældende regler, jfr. økonomi-  

 og budgetministeriets cirkulære nr. 18 af 16. februar 1972 om samarbejde og  

 samarbejdsudvalg i statens virksomheder og institutioner.
 SIKKERHEDSORGANISATIONEN.
 § 9.  Instituttets arbejde for sikkerhed og sundhed  

 organiseres i overensstemmelse med de til enhver tid gældende regler herom.
 REVISION.
 § 10.  Nærværende cirkulære om statens seruminstituts  

 organisation, der efter ikrafttræden af lov nr. 203 af 28. maj 1975 om  

 ændring af lov om sundhedsvæsenets centralstyrelse (statens seruminstitut)  

 træder i stedet for indenrigsministeriets bestemmelser af 15. april 1932 om  

 statens seruminstituts administrative forhold m.v. tages op til revision  

 senest den 1. januar 1980.
 Stk. 2.  Direktionen og personalet skal i forening  

 forberede denne revision.
 INDENRIGSMINISTERIET, DEN 17. DECEMBER  

 1976.
 Egon Jensen.
 /Ebbe Sørensen.
