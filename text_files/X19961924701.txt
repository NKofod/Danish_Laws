Udvidelse af arbejdsskadebegrebet BAGGRUND:
Ved en ændring af arbejdsskadeforsikringsloven er arbejdsskadebegrebet  

 udvidet.
Det er nu muligt at anerkende »pludselige løfteskader« som  

 arbejdsskader og dermed yde erstatning for sådanne skader, hvis de er sket 1.  

 juni 1996 eller senere.
 »Pludselige løfteskader« defineres i loven som »varige  

 muskel-, nerve- og ledskader, der opstår spontant i umiddelbar tilknytning  

 til løftearbejde i akavede stillinger hos personer, som i øvrigt har  

 belastende løftearbejde, når skaden må anses for udelukkende eller i  

 overvejende grad at være forårsaget af løftearbejdet«.
 Ændringen af loven betyder, at der åbnes mulighed for at anerkende  

 spontant opståede skader, der ikke kan betegnes som ulykkestilfælde.
Pludselige løfteskader kan kun anerkendes af Arbejdsskadestyrelsen efter  

 forelæggelse for Erhvervssygdomsudvalget.
Udvalget på 9 medlemmer er  

 sammensat efter indstilling fra Arbejdsskadestyrelsen, Sundhedsstyrelsen,  

 Arbejdstilsynet, de offentlige arbejdsgivere, Funktionærernes og  

 Tjenestemændenes Fællesråd, Dansk Arbejdsgiverforening og Landsorganisationen  

 i Danmark.
 Det er således også Erhvervssygdomsudvalget, der skal fastlægge  

 betingelserne for, at disse nye arbejdsskader kan anerkendes, dvs. det er  

 udvalget som skal finde frem til, hvad der skal forstås ved et løft, hvad der  

 skal forstås ved akavede stillinger, og hvad der skal forstås ved belastende  

 løftearbejde i øvrigt.
 Arbejdsgiveren har som ved andre arbejdsskader pligt til at anmelde en  

 pludselig løfteskade til det forsikringsselskab, hvor han har tegnet den  

 lovpligtige arbejdsskadeforsikring.
 Læger har pligt til at anmelde såvel klare som formodede pludselige  

 løfteskader til Arbejdsskadestyrelsen og til Arbejdstilsynet.
 KOMMENTAR:
 Da der er tale om en ny type sager, og da praksis skal tilrettelægges  

 efter sagernes forelæggelse for Erhvervssygdomsudvalget, kan der ikke  

 allerede nu siges noget konkret om den praksis, der vil blive tilrettelagt.
 På baggrund af lovforslagets bemærkninger kan det dog oplyses, at kravet  

 til det belastende løftearbejde vil være mindre end kravet om 8 - 10 tons  

 dagligt løftearbejde gennem 8 - 10 år, som Erhvervssygdomsudvalget stiller  

 for at anerkende en lænderyglidelse som erhvervssygdom og dermed som en  

 arbejdsskade.
 Der er ikke på forhånd foretaget afgrænsninger hverken af de belastninger  

 eller af de persongrupper, som vil kunne være omfattet af det nye  

 arbejdsskadebegreb.
Der skal være tale om en varig skade, men det betyder ikke, at den  

 pludselige skade først skal anmeldes, når det er konstateret, at der bliver  

 tale om varige følger af skaden.
Arbejdsgiverens anmeldelse til  

 forsikringsselskabet eller lægens anmeldelse til Arbejdsskadestyrelsen og  

 Arbejdstilsynet må således ikke afvente konstateringen af, at skaden har  

 varige følger.
 Yderligere oplysninger kan fås hos kontorchef Ingrid Parsby og konsulent  

 Claus Lind.
--------------------- Vi udsender hvert kvartal oplysninger om udviklingen i antallet af  

 anmeldte arbejdsskader - se vedlagte bilag.
 Yderligere oplysninger kan fås hos budget- og statistikchef Carl Georg  

 Røser.
