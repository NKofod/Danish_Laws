 Efter at der var konstateret angreb af elmesyge forskellige steder i  

 landet, henstillede ministeriet i skrivelse af 1. juli 1980 til  

 provstiudvalg, menighedsråd og kirkegårdsbestyrelser, at de fulgte de i  

 landbrugsministeriets pjece "Elmesyge" givne anvisninger med  

 henblik på begrænsning af elmesygens udbredelse.
 Elmesygen har i de siden forløbne år bredt sig, således at sygdommen nu  

 findes spredt over det meste af landet.
For at undgå at størstedelen af Danmarks elmetræer falder som ofre for  

 sygdommen i løbet af en kortere årrække, er det nødvendigt, at man overalt er  

 opmærksom på risikoen for sygdommens spredning.
Ministeriet skal derfor efter  

 opfordring fra landbrugsministeriet henstille, at menighedsråd,  

 kirkegårdsbestyrelser og provstiudvalg fortsat holder et vågent øje med  

 elmetræernes tilstand.
 Skulle der opstå tvivl med hensyn til konstatering af sygdommen og  

 sygdommens bekæmpelse, kan der rettes henvendelse til Statens forstlige  

 Forsøgsvæsen, Springforbivej 4, 2930 Klampenborg, tlf. (01) 63 01 62, der vil  

 bistå med vejledning, ligesom yderligere eksemplarer af den fornævnte pjece  

 vil kunne rekvireres der.
 Samtlige provstiudvalg, menighedsråd og kirkegårdsbestyrelser bedes gjort  

 bekendt med nærværende skrivelse.
 P.M.V.
 E.B.
Finn Langager Larsen /Torben Jensen Eksp. sekr.
