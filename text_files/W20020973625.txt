Ankestyrelsens principafgørelse P-23-02 om folkepension fra Danmark - ikke opretholde Resume:
En dansk statsborger med bopæl i Norge havde ret til dansk folkepension fra det tidspunkt, hvor han havde ansøgt om folkepension i Norge og oplyst om, at han var dansk statsborger.
Det blev ikke tillagt betydning, at der gik 5 1/2 år fra ansøgningen til ansøgeren rykkede for den manglende pensionsudbetaling, idet ansøgeren måtte gå ud fra, at de norske myndigheder havde videregivet hans ansøgning til de danske myndigheder.
 Love:
Lov om social pension - lovbekendtgørelse nr. 697 af 21. august 2002 - § 33, stk. 1 Sagsfremstilling:
Sagen vedrører en nu 77-årig mand, som flyttede til Norge fra Danmark i 1966. I april 1995 søgte han om norsk folkepension, og oplyste ved ansøgningen, at han var dansk statsborger.
De norske pensionsmyndigheder sørgede imidlertid ikke for, at ansøgningen blev sendt videre til Danmark, således at ansøgeren også kunne få dansk folkepension.
 I november 1999 rykkede ansøgeren for at få udbetalt folkepension fra Danmark, og først da sørgede de norske myndigheder for, at sagen blev videresendt til Danmark.
 Den Sociale Sikringsstyrelse traf afgørelse om, at ansøgeren var berettiget til dansk folkepension fra 1. december 1999, altså først fra det tidspunkt, hvor sagen er oversendt til Danmark.
 Ansøgeren klagede over denne afgørelse, idet han fandt det urimeligt, at han ikke var berettiget til dansk folkepension fra det tidspunkt, hvor han havde indgivet ansøgning til de norske myndigheder.
 Sagen blev behandlet i principielt møde med henblik på afklaring af, hvilken betydning den norske myndigheds passivitet skal have for, hvornår ansøgeren er berettiget til folkepension fra Danmark.
 Afgørelse:
 Ankestyrelsen fandt, at ansøger var berettiget til dansk folkepension fra det tidspunkt, hvor betingelserne for tilkendelse af dansk folkepension var opfyldt, 1. august 1995. Der blev lagt vægt på, at ansøgeren ikke skulle bære risikoen for, at ansøgningen om pension fra Danmark ikke blev videregivet af de norske pensionsmyndigheder.
