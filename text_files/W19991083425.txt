Kendelse fra Pressenævnet i sag nr.  

 125/1999 Advokat Lars Peter Dam har på vegne af [K] klaget  

 til Pressenævnet over Fyens Stiftstidendes brug af et billede til en  

 artikel bragt den 22. august 1999, idet han mener, at god presseskik er  

 tilsidesat.
 Artiklen den 22. august 1999 havde overskriften "De  

 gode viljers fallit" og omhandlede 2. generationsindvandrere og en  

 række overfald, som 2. generationsindvandrere angiveligt skulle have  

 deltaget i.
Artiklen var illustreret af 6 fotografier, hvoraf det ene  

 viste klageren med et skateboard foran en rulleskøjtebane.
Under  

 billedet var følgende undertekst:
"Rulleskøjtebanen.
Skt.
Jørgens Park,  

 Odense.
Lørdag den 7. august klokken 20.45:
To 13-årige piger overfaldes og ydmyges.
En halv  

 snes indvandredrenge i alderen 13-17 år forsøger at trække  

 tøjet af dem og proppe fingre og grene op mellem pigernes ben, inden  

 de oversprøjter dem med urin".
Klageren har anført, at han finder det dybt  

 krænkende, at et billede af ham bruges i forbindelse med den  

 pågældende undertekst.
Klageren er blevet genkendt på  

 billedet og føler sig mistænkeliggjort.
På denne baggrund  

 mener klageren, at bladet har tilsidesat god presseskik.
Bladet har anført, at billedet ikke giver mulighed  

 for at identificere personen, og at der ikke er nogen sammenhæng mellem  

 personen og den hændelse, der refereres til i teksten.
Bladet har  

 endvidere anført, at billedet indgår i en gruppe på i alt  

 6 fotografier, der alle har til formål at vise lokaliteter i Odense,  

 hvor der har fundet overfald sted, og hvor 2. generationsindvandrere har  

 været indblandet.
Personerne på billederne opholdt sig  

 tilfældigvis på de pågældende steder, da billederne  

 blev taget, og kan på ingen måde sættes i forbindelse med  

 de overfaldssager, der refereres til i teksten.
På denne baggrund  

 finder bladet ikke, at god presseskik er tilsidesat.
Den 10. november 1999 bragte Fyens Stiftstidende på  

 forsiden en artikel med overskriften "95 dage efter" og i forbindelse  

 hermed bragte man på ny billedet med klageren på  

 rulleskøjtebanen.
Billedet var gengivet i større format end i  

 artiklen fra den 22. august 1999.
 Bladet har ved skrivelse af 11. november 1999 beklaget, at  

 billedet er blevet anvendt igen og har oplyst, at man havde besluttet at  

 fjerne billedet fra bladets arkiv, men at denne beslutning ved en fejl ikke  

 var bragt til udførelse.
 I sagens behandling har følgende  

 nævnsmedlemmer deltaget: Per Sørensen, Aage Lundgaard, Ulrik  

 Holmstrup og Preben Sørensen.
 Pressenævnet udtaler:
 Da billedet sammenholdt med underteksten, dets  

 sammenhæng med de andre billeder og artiklen i øvrigt ikke  

 signalerer, at personen på billedet har begået de kriminelle  

 handlinger, som omtales i underteksten, finder Pressenævnet, at god  

 presseskik ikke er overtrådt.
 Pressenævnet har noteret sig bladets beklagelse af  

 at have anvendt billedet igen den 10. november 1999.
 Afsagt den 24. november 1999.
