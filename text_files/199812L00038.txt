Fremsat den 8. oktober 1998 af  

 justitsministeren (Frank Jensen) Forslag til Lov om ændring af lov om forbud mod  

 privates tv-overvågning (Tv-overvågning af ansatte på arbejdspladsen  

 m.v.) § 1 I lov nr. 278 af 9. juni 1982 om forbud mod privates tv-overvågning  

 m.v. foretages følgende ændringer:
 1. I § 3, stk. 1, indsættes efter »adgang«:  

 », eller af arbejdspladser«.
 2. § 5, stk. 3, affattes således:
»Stk. 3. Der kan pålægges selskaber m.v.  

 (juridiske personer) strafansvar efter reglerne i straffelovens 5.  

 kapitel.« 3. § 5, stk. 4, affattes således:
»Stk. 4. Ransagning i sager om overtrædelse af  

 bestemmelserne i denne lov kan ske i overensstemmelse med retsplejelovens  

 regler om ransagning i sager, som efter loven kan medføre  

 frihedsstraf.« § 2 Loven træder i kraft den 1. april 1999.
§ 3 Loven gælder ikke for Færøerne og Grønland, men  

 kan ved kongelig anordning sættes i kraft for disse landsdele med de  

 afvigelser, som de særlige færøske eller  

 grønlandske forhold tilsiger.
Bemærkninger til lovforslaget Almindelige bemærkninger Indholdsfortegnelse Side 1.
Indledning 2 1.1.
Lovforslagets formål og indhold 2 1.2.
Baggrunden for lovforslaget 3 2.
Gældende ret 3 2.1.
 Lov om forbud mod privates tv-overvågning m.v.
3 2.2.
Straffelovens § 264 a 4 2.3.
Sammenfatning af reglerne om tv-overvågning 5 2.4.
Straffelovens § 263, stk. 1, nr. 1 (aflytning) 5 2.5.
Arbejdsgiverens ledelsesret 5 2.5.1.
Indledning 5 2.5.2.
Ledelsesretten 5 2.5.3.
Praksis om retten til at indføre kontrolforanstaltninger inden for  

 den kollektive ledelsesret 5 2.5.4.
Retten til at indføre tv-overvågning i det individuelle  

 ansættelsesforhold 7 2.5.5.
Sammenfatning 7 3.
Fremmed ret 8 3.1.
Svensk ret 8 3.2.
Norsk ret 8 3.2.1.
Gældende ret 8 3.2.2.
Reformovervejelser 10 4.
Justitsministeriets overvejelser 11 5.
 Lovforslagets økonomiske og administrative konsekvenser  

 m.v.
11 6.
 Hørte myndigheder m.v.
11 1. Indledning 1.1. Lovforslagets formål og indhold Formålet med lovforslaget er at foretage en  

 nærmere regulering af arbejdsgiveres tv-overvågning på  

 arbejdspladser.
Det foreslås således at udvide det om krav om  

 skiltning, der gælder ved privates tv-overvågning af steder,  

 hvortil der er almindelig adgang, så skiltningskravet også  

 gælder ved tv-overvågning på arbejdspladser.
Der henvises  

 nærmere til pkt. 4 nedenfor.
 Herudover indeholder lovforslaget ændringer af  

 redaktionel karakter.
Lovforslaget svarer med enkelte ændringer i  

 bemærkningerne til lovforslag nr.
L 189, der blev fremsat den 18.  

 februar 1998. Der henvises herom til Folketingstidende 1997-98, 1. samling,  

 tillæg A, s. 3630 ff.
1.2. Baggrunden for lovforslaget De senere års teknologiske udvikling har  

 medført en øget anvendelse af elektronisk  

 overvågningsudstyr.
Udviklingen har dels betydet en meget høj  

 grad af teknisk specialisering for så vidt angår udstyrets form  

 og funktioner, men har også samtidig bevirket, at elektronisk  

 overvågningsudstyr nu befinder sig på et prismæssigt  

 niveau, der gør det muligt med relativt begrænsede omkostninger  

 at anvende sådant udstyr til forskellige formål.
 Denne udvikling rejser spørgsmål om, hvorvidt  

 den nuværende retlige regulering af dette område er tidssvarende.  

 Denne regulering hviler grundlæggende på en afvejning af på  

 den ene side hensynet til beskyttelse af det enkelte menneskes personlige  

 integritet og på den anden side de - ofte helt legitime - formål,  

 der berettiger anvendelsen af elektronisk overvågningsudstyr, f.eks. i  

 kriminalpræventivt eller sikkerhedsmæssigt øjemed.  

 Såvel vurderingen af det nuværende retsgrundlag som overvejelser  

 om ny lovgivning på området må ske på grundlag af en  

 nøje afvejning af disse modstående hensyn.
Et af de områder, hvor tv-overvågning i den  

 senere tid har været bragt i fokus, er arbejdsgiveres  

 tv-overvågning af de ansatte på arbejdspladsen.
HK/Handel har med  

 udgangspunkt i en række konkrete sager derfor rejst det  

 spørgsmål over for Justitsministeriet, om den nuværende  

 lovgivning inden for dette område tager højde for den  

 teknologiske udvikling.
Med henblik på at afgrænse problemstillingen  

 og overveje mulige initiativer på området har Justitsministeriet  

 gennemført en møderække med deltagelse af  

 repræsentanter for HK/Handel, Dansk Handel & Service og  

 Arbejdsministeriet.
Der har i den forbindelse været en nærmere  

 drøftelse af de nugældende regler på området og  

 udveksling af synspunkter om behovet for ændringer.
I pkt. 2 redegøres for gældende ret i  

 Danmark.
Pkt. 2.5 om arbejdsgiverens ledelsesret er udarbejdet af  

 Arbejdsministeriet.
Pkt. 3 indeholder en gennemgang af retstilstanden i  

 Sverige og Norge samt de norske reformovervejelser.
Justitsministeriets  

 overvejelser gengives i pkt. 4.
HK/Handel og Dansk Handel & Service har i forbindelse  

 med den nævnte møderække kommenteret den model, som  

 Justitsministeriet har fremlagt.
Modellen svarer til lovforslagets § 1,  

 nr. 1. Kommentarerne er optrykt som bilag 1 og 2 til lovforslaget.
2. Gældende ret 2.1. Lov om forbud mod privates tv-overvågning m.v.
Efter lovens § 1, stk. 1, må private ikke  

 foretage tv-overvågning af gade, vej, plads eller lignende  

 område, som benyttes til almindelig færdsel.
Der kan ikke  

 dispenseres fra forbudet.
 Efter lovens § 2, nr. 1, gælder forbudet i  

 lovens § 1, stk. 1, dog ikke tv-overvågning af tankstationer,  

 fabriksområder, overdækkede butikscentre og lignende  

 områder, på hvilke der drives erhvervsvirksomhed - selv om  

 områderne omfatter almindelige færdselsområder som gader,  

 veje eller lignende - såfremt overvågningen foretages af den, der  

 har rådighed over området.
 Efter lovens § 3, stk. 1, skal private, der  

 foretager tv-overvågning af steder eller lokaler, hvortil der er  

 almindelig adgang, ved skiltning eller på anden tydelig måde give  

 oplysning herom.
Denne stedlige afgrænsning går videre (dvs.  

 omfatter flere områder) end afgrænsningen af forbudsreglen i  

 § 1. Efter forarbejderne til bestemmelsen (jf.
Folketingstidende  

 1981-82, tillæg A, sp. 3838) svarer afgrænsningen i  

 tv-overvågningslovens § 3, stk. 1, i alt væsentligt til  

 den stedlige afgrænsning af reglen i normalpolitivedtægtens  

 § 3. Ifølge normalpolitivedtægten omfatter begrebet  

 »steder, hvortil der er almindelig adgang« f.eks.: »jernbane- og  

 rutebilstationer, butikker og offentlige kontorer, forlystelsessteder,  

 badeanstalter, nødtørftsanstalter og befordringsmidler,  

 herunder hyrevogne«.
Herom anføres i Vagn Greve m.fl.: Kommenteret  

 normalpolitivedtægt (2. udg. 1981), s. 104:
»Bestemmelsen omfatter kun den del af butikkerne,  

 kontorerne osv., som publikum normalt har lovlig adgang til.
Politistationers  

 gange, aflukker, detentioner osv., forretningers lagerrum, personalekantiner  

 osv. er derfor ikke dækket af § 3. Når butikken er lukket,  

 er der ikke »almindelig adgang«. ... Hvis forretningen eller  

 udstillingsområdet kun giver adgang for særlige kundegrupper, kan  

 adgangen være så begrænset, at politivedtægten er  

 uanvendelig.« Bestemmelsen i tv-overvågningslovens § 3,  

 stk. 1, indebærer således, at en butiksindehaver lovligt kan  

 foretage tv-overvågning af den del af butiksarealet, som der er  

 almindelig adgang til, forudsat der ved skiltning gives oplysning herom.  

 Skiltning må dog anses for overflødig i de tilfælde, hvor  

 selve apparaturet ved sit udseende og placering giver lige så tydelig  

 besked om, hvad der foregår, jf. herved Folketingstidende 1981-82,  

 tillæg A, sp. 3856. Tv-overvågningen vil i disse tilfælde  

 også lovligt kunne omfatte de ansatte, der opholder sig i  

 butikslokalet, herunder f.eks. i kasseområdet.
Uden for tv-overvågningslovens § 3,  

 stk. 1, falder tv-overvågning af den del af butiksarealet, der  

 ikke er almindelig adgang til, f.eks. lagerrum, kontorer samt kantine eller  

 frokoststue for personalet.
Bestemmelsen omfatter heller ikke  

 tv-overvågning af butikslokalet uden for åbningstiden.
Denne form  

 for tv-overvågning kan dog efter omstændighederne være  

 forbudt efter straffelovens § 264 a, jf. pkt. 2 nedenfor.
I det omfang  

 den nævnte form for tv-overvågning er lovlig efter straffelovens  

 § 264 a, er der således ikke krav om skiltning om  

 tv-overvågningen.
2.2. Straffelovens § 264 a Efter bestemmelsen straffes den, som uberettiget  

 fotograferer personer, der befinder sig på et ikke frit  

 tilgængeligt sted, med bøde, hæfte eller fængsel  

 indtil 6 måneder.
Det samme gælder den, der ved hjælp af  

 kikkert eller andet apparat uberettiget iagttager sådanne personer.
 Ifølge forarbejderne til bestemmelsen (jf.  

 Straffelovrådets betænkning nr. 601/1972 om privatlivets fred, s.  

 60) omfatter bestemmelsen fotografering m.v. af personer, der befinder sig  

 på et område, der er beskyttet af reglerne om  

 husfredskrænkelse, jf. herved straffelovens § 264, stk. 1,  

 nr. 1, der også anvender begrebet »ikke frit tilgængeligt  

 sted«.
Med hensyn til butikker må »baglokaler« - herunder  

 lagerrum, kontorer samt kantine eller frokoststue for personalet - anses for  

 ikke frit tilgængelige efter straffelovens § 264 a.
Tilsvarende  

 gælder for selve butikslokalet uden for åbningstiden.
Anvendelsen af straffelovens § 264 a  

 forudsætter - i lighed med andre af straffelovens bestemmelser om  

 fredskrænkelser - at fotograferingen er »uberettiget«.
Der kan i  

 almindelighed næppe lægges andet og mere i udtrykket  

 »uberettiget« end en udtrykkelig fremhævelse af det almindeligt  

 gældende forbehold om, at der kan være handlinger, som formelt  

 stemmer overens med gerningsbeskrivelsen, men som dog alligevel falder uden  

 for det strafbare område på grund af deres atypiske karakter  

 (materiel atypicitet).
I Vagn Greve: Kommenteret straffelov.
Speciel del (6. udg.  

 1997), s. 318, anføres - med henvisning til Folketingstidende 1971-72,  

 tillæg A, sp. 562 - at det i forarbejderne til § 264 a antages, at  

 berettigelse kan følge af retshåndhævelsesformål.  

 Det anførte sted i forarbejderne omtales alene hensynet til politiets  

 og toldvæsenets efterforskning og bevissikring.
Det kan næppe  

 antages, at en privat butiksindehaver kan påberåbe sig  

 »retshåndhævelsesformål« (f.eks. afsløring af svind  

 eller butikstyveri) som straffrihedsgrund, hvis en tv-overvågning i  

 øvrigt er i strid med straffelovens § 264 a.
Fotografering m.v. af personer på et ikke frit  

 tilgængeligt sted kan naturligvis ske straffrit med samtykke fra den,  

 der fotograferes eller iagttages.
Med hensyn til tv-overvågning af  

 arbejdspladser antages et straffritagende samtykke imidlertid efter  

 omstændighederne også at kunne gives af arbejdsgiveren, jf.  

 herved Strafferetsplejeudvalgets betænkning nr. 1298/1995 om  

 fotoforevisning, konfrontation, efterlysning og observation, s. 102-111,  

 særligt s. 109-110 og s. 111, hvor det anføres:
»Spørgsmålet om, hvorvidt samtykke med  

 diskulperende virkning kan gives af den, der har rådighed over den ikke  

 frit tilgængelige lokalitet, kan give anledning til nogen tvivl, og kan  

 næppe besvares generelt, idet det må afhænge af, under  

 hvilke omstændigheder overvågningen foregår, og hvilke  

 forudsætninger den, der overvåges, har haft med hensyn til sin  

 tilknytning til og rådighed over den ikke frit tilgængelige  

 lokalitet.
Der kan i den forbindelse ikke lægges vægt på  

 det formelle ejerforhold, men på hvem der efter udtrykkelig aftale  

 eller forudsætningsvis er tillagt beføjelse til at råde  

 over lokaliteten.
Spørgsmålet opstår navnlig i relation  

 til den skjulte fotografering m.v., idet den, der er bekendt med - eller  

 på grund af apparaturets opstilling på lokaliteten må indse  

 - at fotografering eller iagttagelse finder sted, som nævnt efter  

 omstændighederne må antages at have givet et (stiltiende)  

 samtykke til fotograferingen m.v., såfremt den pågældende  

 bliver på lokaliteten.
 .....
Et kontor, der på en arbejdsplads er stillet til  

 rådighed af arbejdsgiveren, vil under normale omstændigheder  

 næppe kunne anses for undergivet medarbejderens rådighed, idet  

 andre som regel har adgang til kontoret.
Spørgsmålet om,  

 hvorvidt arbejdsgiveren lovligt kan installere udstyr med henblik på  

 videoovervågning af medarbejderen, skal imidlertid næppe  

 afgøres alene på grundlag af straffelovens regler om  

 fredskrænkelser, idet bl.a. også ansættelsesretlige regler  

 må tages i betragtning.
Hvis alene medarbejderen har adgang til  

 kontoret, kan det imidlertid tale for at anse kontoret for undergivet  

 medarbejderens rådighed.
Fællesarealer på arbejdspladsen  

 må anses for undergivet arbejdsgiverens rådighed.
I øvrigt  

 må det fastlægges ud fra en konkret vurdering i hvert enkelt  

 tilfælde, hvem der har rådighed over lokaliteten.
..... Hvis f.eks. en mindre næringsdrivende gentagne  

 gange er udsat for tyveri fra sit lager, kan det være nærliggende  

 at forsøge at få standset og opklaret disse tyverier ved  

 videoovervågning af lageret.
I denne situation er der næppe tvivl  

 om, at den næringsdrivende selv kan etablere en sådan  

 overvågning, og den næringsdrivende bør også kunne  

 anmode politiet om bistand til det samme.« Det må således med hensyn til butikker  

 antages, at fællesarealer i butikkens baglokaler, herunder lagerrum,  

 kontorer for flere medarbejdere samt kantine eller frokoststue for  

 personalet, er undergivet arbejdsgiverens rådighed, og at  

 arbejdsgiverens eventuelle tv-overvågning af arealerne ikke vil  

 være i strid med straffelovens § 264 a.
Tilsvarende gælder  

 tv-overvågning af selve butikslokalet uden for åbningstiden.
2.3. Sammenfatning af reglerne om tv-overvågning På grundlag af det under pkt. 2.1. og 2.2.  

 anførte kan retsstillingen med hensyn til arbejdsgiverens  

 tv-overvågning af ansatte i butikker m.v. kortfattet - og lidt  

 forenklet - sammenfattes som anført nedenfor.
Yderligere  

 begrænsninger i adgangen til at foretage tv-overvågning kan  

 følge af ansættelsesretlige regler, jf. pkt. 2.5. nedenfor.
Butikslokalet: I åbningstiden kan der  

 foretages tv-overvågning af både kunder og personale, hvis der  

 ved skiltning m.v. orienteres herom.
Tv-overvågning uden for  

 åbningstiden kræver ikke skiltning.
 Lagerrum, personalekantine eller -frokoststue,  

 fælleskontorer og andre fællesarealer: Tv-overvågning  

 kan foretages uden skiltning.
 Enkeltmandskontorer: Tv-overvågning kan ikke  

 foretages.
2.4. Straffelovens § 263, stk. 1, nr. 3 (aflytning) Efter bestemmelsen er det strafbart ved hjælp af et  

 apparat, uberettiget at foretage hemmelig aflytning eller at optage  

 udtalelser fremsat i enrum, telefonsamtaler eller anden samtale mellem andre,  

 eller forhandlinger i lukket møde, som man ikke selv deltager i, eller  

 hvortil man uberettiget har skaffet sig adgang.
En hemmelig optagelse af en samtale vil ikke være  

 strafbar, hvis en af de personer, der deltager i samtalen, har givet samtykke  

 til optagelsen.
Dette gælder, uanset om de øvrige deltagere i  

 samtalen er vidende herom.
Bestemmelsen omfatter også eventuel optagelse af lyd  

 i forbindelse med tv-overvågning.
Medmindre arbejdsgiveren selv  

 deltager i den samtale, der aflyttes, eller en af deltagerne i samtalen har  

 givet sit samtykke til aflytning, kan der således ikke lovligt ske  

 optagelse af lyd i tilknytning til tv-overvågning.
 På den baggrund vil den praktiske hovedregel  

 være, at arbejdsgiveren ikke lovligt kan foretage lydoptagelse på  

 arbejdspladsen, hverken isoleret eller i tilknytning til  

 tv-overvågning.
2.5. Arbejdsgiverens ledelsesret 2.5.1. Indledning I det følgende beskrives retten til at  

 indføre tv-overvågning ud fra et ansættelsesretligt  

 perspektiv.
Der findes hverken i arbejdsmiljøloven eller i den  

 civilretlige ansættelseslovgivning bestemmelser, der regulerer  

 problemstillingen.
Grænserne for adgangen til at indføre  

 tv-overvågning må derfor fastsættes ud fra almindelige  

 principper og grundsætninger, særligt ledelsesretten og den deraf  

 afledte adgang til at indføre kontrolforanstaltninger.
2.5.2. Ledelsesretten Det er almindeligt anerkendt, at arbejdsgiveren har en  

 række beføjelser i forbindelse med den løbende  

 organisering af arbejdet og i forbindelse med rådigheden over sine  

 ansatte.
Disse beføjelser sammenfattes normalt som retten til at lede  

 og fordele arbejdet (ledelsesretten).
På den kollektive arbejdsrets område er  

 princippet udtrykkeligt anerkendt i septemberforliget af 1899 mellem LO og  

 DA.
Der er på baggrund af septemberforliget og senere hovedaftaler  

 mellem LO og DA udviklet en omfattende praksis vedrørende  

 ledelsesrettens grænser.
Det antages, at denne praksis udgør et  

 udfyldende retsgrundlag på andre overenskomstområder.
Det antages  

 ligeledes, at praksis i vid udstrækning afspejler, hvad der  

 gælder i individuelle ansættelsesforhold, jf.
Ole Hasselbalch:  

 Ansættelsesretten (2. udg.), s. 651.
 Ledelsesretten kan opdeles i følgende:
1)	Antagelsesretten 2)	Afskedigelsesretten 3)	Instruktionsbeføjelsen 4)	Beføjelsen til at tilrettelægge arbejdstiden 5)	Beføjelsen til at iværksætte  

 kontrolforanstaltninger 6)	Beføjelsen til at fastsætte reglementariske forskrifter  

 for arbejdspladsen Tv-overvågning af ansatte må opfattes som en  

 kontrolforanstaltning, og det er derfor praksis vedrørende denne  

 beføjelse, der i det følgende tages udgangspunkt i.
2.5.3. Praksis om retten til at indføre kontrolforanstaltninger  

 inden for den kollektive arbejdsret Som kontrolforanstaltninger, der er behandlet i praksis,  

 kan f.eks. nævnes arbejdstidsstudier, kontrolursstempling, personlig  

 visitation og foranstaltninger vedrørende afrapportering.
 Formålet med kontrolforanstaltninger er først  

 og fremmest at sikre arbejdstidens overholdelse, at beregne arbejdsydelsen  

 til brug for diverse kalkulationer, bogholderi m.v., og at sikre mod  

 uregelmæssigheder, særligt bortfjernelse af effekter fra  

 arbejdspladsen.
Retten til at indføre kontrolforanstaltninger blev  

 anerkendt af Den Faste Voldgiftsret (nu Arbejdsretten) i 1913 i kendelsen K  

 106. Sagen drejede sig om en skotøjsfabrik, der ønskede, at  

 arbejderne skriftligt skulle redegøre for, hvor meget arbejde de  

 udførte.
De retningslinier, der udstikkes i kendelsen, har haft stor  

 betydning og gælder stadig.
Der udtales følgende:
»Retten må nu give klagerne medhold i, at der i den  

 ret til at lede arbejdet, der ved septemberforligets punkt 4 er tilsikret  

 arbejdsgiverne, og som eventuelt loves støttet af arbejdernes  

 hovedorganisation, må være indbefattet en ret til at udøve  

 den for arbejdets ledelse nødvendige kontrol.
For så vidt der  

 kun er tale om kontrolforanstaltninger, som øjensynlig ikke har andet  

 formål end at sikre, at arbejdet går sin normale gang, som ikke  

 har nogen for arbejderne krænkende form, og som ikke kan forvolde  

 arbejderne tab eller nævneværdig ulempe, må det være  

 arbejdsgiverens ret i henhold til punkt 4 uden videre at fordre dem  

 respekterede og gennemførte.
Hvis det derimod er  

 spørgsmålet om indførelse af nye særegne  

 kontrolforanstaltninger, med hensyn til hvilke der kan være rimelig  

 tvivl om, hvorvidt de holder sig inden for de angivne grænser, må  

 det være vedkommende arbejdsgivers sag at søge at tale sig til  

 rette med arbejderne om deres indførelse og eventuelt bringe  

 spørgsmålet om deres berettigelse frem til afgørelse ved  

 faglig voldgift.« På baggrund af denne kendelse og senere praksis fra  

 Arbejdsretten og faglig voldgift opridses følgende retningslinier ved  

 indførelse af kontrolforanstaltninger i Allan Rise og Poul Skibelund:  

 Faglig voldgift 1992, s. 508 f:
 1)	Kontrolforanstaltningen må ikke være  

 upåkrævet, men skal have et fornuftigt formål.
 2)	Den må ikke have nogen for arbejderne krænkende  

 form.
 3)	Den må ikke forvolde arbejderne tab eller  

 nævneværdig ulempe.
 4)	Dens berettigelse skal kunne efterprøves ved fagretlig  

 behandling.
 5)	Når en kontrolforanstaltning har vist sig hensigtsmæssig  

 og i nogen tid har været praktiseret for størsteparten af  

 arbejderne i en virksomhed, kan den uden videre indføres for  

 resten.
 6)	Arbejdsgiveren bør i så god tid som muligt give  

 arbejderne meddelelse om en påtænkt kontrolforanstaltning.
 7)	Arbejderne skal normalt - i hvert fald foreløbig, jf. pkt. 4  

 - efterkomme arbejdsgiverens krav om indførelse af en  

 kontrolforanstaltning, og arbejdernes organisation kan blive ansvarlig, hvis  

 den støtter en vægring.
8)	Den kollektive overenskomst behøver ikke at indeholde nogen  

 hjemmel for indførelse af kontrolforanstaltninger.
Hvis der ved  

 overenskomst er truffet en fast ordning, kan arbejderne i  

 overenskomstperioden afvise ændringer, som de har legitim interesse i  

 at modsætte sig.
 9)	Der er normalt ikke pligt til at yde godtgørelse for den tid,  

 der medgår til gennemførelsen af en kontrolforanstaltning, idet  

 sådan pligt kun foreligger, hvis foranstaltningen medfører  

 »unødigt ophold« for arbejderne.
 10)	Funktionærer (mestre, værkførere) vil ikke kunne  

 kræves holdt uden for en visitationsordning.
 11)	Kontrolforanstaltningen (især visitation) skal foretages  

 korrekt og uangribeligt, men ikke nødvendigvis af personer, der er  

 uafhængige af arbejdsgiveren.
 12)	Kontrol af kvinder (visitation) skal foretages af  

 kvinder.
I opremsningen er der ikke foretaget en sondring mellem  

 forskellige former for kontrol.
Af K 106 fremgår det imidlertid, at der  

 må sondres mellem på den ene side foranstaltninger, som uden  

 videre kan gennemføres og fordres respekteret, og på den anden  

 side foranstaltninger, hvis indførelse arbejdsgiveren må tale  

 sig til rette med arbejderne om.
 Indførelse af tv-overvågning vil vel som  

 hovedregel være en sådan »ny særegen foranstaltning« som  

 omtalt i K 106.
Der foreligger - så vidt ses - ingen domme fra  

 Arbejdsretten og kun én voldgiftskendelse vedrørende  

 tv-overvågning.
Kendelsen er imidlertid atypisk og meget konkret  

 begrundet.
Sagen er omtalt i Faglig voldgift 1992, s. 508, og drejede sig om  

 en arbejdsgiver, som - hovedsagelig uden for normal arbejdstid - lod et  

 værksted overvåge på baggrund af en særlig bestyrket  

 mistanke om omfattende tyverier og andre ulovligheder.
Overvågningen  

 førte til afsløringer, der medførte bortvisninger,  

 afskedigelser og politianmeldelser.
Det hedder i kendelsen:
»Det lægges efter bevisførelsen til grund, at  

 der i 1991 for andet år i træk tilgik virksomheden oplysning om  

 meget omfattende uregelmæssigheder i Glostrup-afdelingen med mange  

 involverede, både medarbejdere og udenforstående.
Det kan  

 på denne baggrund i forhold til ledelsesretten ikke bebrejdes  

 virksomheden, at den med fremmed bistand iværksatte en observation af  

 værkstedet, hovedsagelig uden for almindelig arbejdstid, og som  

 kontrolforanstaltning findes observationen under de givne  

 omstændigheder ikke så krænkende, at der kan blive tale om  

 bod«.
Når det nævnes, at sagen er atypisk, er det  

 fordi overvågningen hovedsageligt fandt sted uden for normal  

 arbejdstid, at den involverede udenforstående, og at der var  

 særlig bestyrket mistanke om tyveri.
Kendelsen kan derfor næppe  

 tages til indtægt for, at det generelt er tilladt at indføre  

 tv-overvågning uden først at have informeret de ansatte og  

 søge at opnå en aftale.
Tværtimod opfattes  

 tv-overvågning vel som en særlig indgribende foranstaltning, hvor  

 retningslinierne for indførelse af kontrolforanstaltninger i  

 særlig grad må iagttages.
Både på grund af karakteren  

 af foranstaltningen, og fordi foranstaltningen som oftest er vedvarende i  

 modsætning til f.eks. visitation og kontrolursstempling.
Det må  

 formodes, at der ved faglig voldgift og i Arbejdsretten vil blive lagt nogen  

 vægt på disse særlige omstændigheder ved tv-  

 overvågning, men det må understreges, at det er et uafklaret  

 spørgsmål.
Arbejdstagersiden kan prøve medholdeligheden af en  

 kontrolforanstaltning i det fagretlige system.
Såfremt grænserne  

 for ledelsesretten er overskredet, vil der være tale om et  

 overenskomstbrud, der kan medføre bod.
Hvis arbejdsgiveren har  

 været i god tro med hensyn til ledelsesrettens grænser, kan boden  

 eventuelt bortfalde.
2.5.4. Retten til at indføre tv-overvågning i det  

 individuelle ansættelsesforhold Som nævnt i afsnit 2.5.2. antages det, at praksis  

 vedrørende indførelse af kontrolforanstaltninger inden for den  

 kollektive arbejdsret i vidt omfang også gælder i individuelle  

 ansættelsesforhold.
Denne antagelse kan siges at have støtte i  

 et forudsætningssynspunkt og andre uskrevne kontraktretlige  

 principper.
 Det - så vidt ses - eneste sted  

 spørgsmålet om tv-overvågning er behandlet er i Lars  

 Svenning Andersen: Funktionærret, s. 195 f, hvor det  

 anføres:
»I de senere år er der opstået  

 spørgsmål om grænserne for de kontrolforanstaltninger, der  

 kan iværksættes over for personale.
Det er navnlig  

 videoovervågning, ransagning og lignende, der giver anledning til  

 usikkerhed.
De kameraer, der konstant overvåger medarbejderne,  

 er en alvorlig belastning for disse.
Alene fornemmelsen af ustandselig at  

 være overvåget er stærkt ubehagelig, hvortil kommer, at  

 formålet hermed for funktionæren ensidigt må være at  

 kontrollere, om der foretages uregelmæssigheder.
Der findes ikke  

 lovbestemmelser, der forhindrer en sådan overvågning.  

 Således er tv-overvågning i lokaler i private virksomheder ikke  

 omfattet af lov nr. 278 af 9. juni 1982 om forbud mod privates  

 tv-overvågning m.v., men generelt set må det konstateres, at  

 overvågning, der retter sig mod personale eller enkeltpersoner blandt  

 personalet, strider mod de krav om en rimelig og sømmelig behandling,  

 man kan stille i et ansættelsesforhold.« Når det anføres, at tv-overvågning -  

 generelt set - strider mod rimelige krav i ansættelsesforholdet,  

 må det formentlig være for at understrege, at særlige  

 omstændigheder, som f.eks. svind i varebeholdningen, kan tilsige et  

 andet resultat.
Under alle omstændigheder må der være lige  

 så vide grænser for at indføre overvågning, som  

 når der foreligger en kollektiv overenskomst.
På den anden side  

 er det som nævnt ikke afklaret i praksis inden for den kollektive  

 arbejdsret, hvor grænserne går.
Inden for den individuelle arbejdsret har arbejdstagerne i  

 sagens natur ikke mulighed for at prøve medholdeligheden af en  

 kontrolforanstaltning ved fagretlig behandling.
Den eneste konsekvens af, at  

 en kontrolforanstaltning overskrider grænserne, vil derfor være,  

 at det betragtes som misligholdelse, der berettiger arbejdstageren til at  

 hæve ansættelsesforholdet, eller - hvis arbejdstageren f.eks.  

 nægter at medvirke til en foranstaltning - at en afskedigelse vil blive  

 betragtet som uberettiget (urimelig i funktionærlovens terminologi),  

 med de deraf afledte konsekvenser.
Der ses ikke på et ulovbestemt  

 grundlag at være mulighed for at tilkende arbejdstageren en  

 godtgørelse.
2.5.5. Sammenfatning Adgangen til tv-overvågning er ikke reguleret i den  

 ansættelsesretlige lovgivning.
Ud fra almindelige principper og praksis  

 foreligger der imidlertid nogle begrænsninger i adgangen til at  

 indføre kontrolforanstaltninger.
De vigtigste er, at der skal foreligge et driftsmæssigt formål, at det ikke må være krænkende for arbejdstagerne,  

 og at der skal søges opnået en aftale med  

 arbejdstagerne.
 Det er uafklaret i praksis, om tv-overvågning er en  

 særlig indgribende foranstaltning, der medfører snævre  

 grænser for muligheden for at indføre overvågningen.
 Hvis der foreligger et overenskomstforhold, kan  

 spørgsmålet påkendes under fagretlig behandling, og  

 arbejdsgiveren kan eventuelt ikendes en bod.
 Hvis der ikke foreligger et overenskomstforhold, har  

 arbejdstagerne ikke nogen særlig beskyttelse mod overskridelse af  

 ledelsesretten, bortset fra at de kan påberåbe sig misligholdelse  

 af ansættelsesforholdet.
3. Fremmed ret 3.1. Svensk ret Reglerne om tv-overvågning i Sverige er revideret  

 med virkning fra den 1. juli 1998 på baggrund af en anbefaling fra et  

 udvalg i betænkning om »Kameraövervakning «  

 (SOU 1996:88). Reglerne findes i lov nr. 150 af 2. april 1998 om allmän  

 kameraövervakning.
Efter lovens § 1 skal tv- overvågningskameraer  

 anvendes med tilbørligt hensyn til den enkeltes personlige integritet.  

 Formålet med bestemmelsen, der ikke er strafsanktioneret, er at  

 understrege, at al tv-overvågning kan indebære risiko for  

 integritetskrænkelse, og at den derfor bør foretages under  

 ansvar og med almen hensyntagen til medmenneskerne, jf.
SOU 1996:88, s.  

 189.
Efter lovens § 3, stk. 1, skal der ved  

 tv-overvågning som hovedregel ved tydelig skiltning eller  

 på anden egnet måde orienteres herom.
Såfremt  

 overvågningen er forbundet med lydoptagelse skal der tilsvarende  

 orienteres herom.
Pligten til at orientere om overvågningen  

 indtræder på det tidspunkt, hvor overvågningsudstyret  

 installeres.
Kravet som skiltning gælder efter lovens § 4, stk. 1, dog  

 ikke tv-overvågning af visse forsvarsområder m.v. samt politiets  

 automatiske hastighedsovervågning.
Efter lovens § 4, stk. 2, kan amtet (länsstyrelsen)  

 meddele dispensation fra kravet om skiltning m.v., hvis særlige grunde  

 (synnerliga skäl) taler for det.
Dispensation kan kun gives i  

 undtagelsestilfælde, hvor der findes at være et stærkt  

 behov for at anvende tv-overvågning uden at oplyse herom, f.eks. hvor  

 hensynet til orden og sikkerhed gør sig særligt gældende,  

 herunder ved internationale sammenkomster, statsbesøg og lignende, jf.  

 Prop. 1997/98:64, s. 24-26, smh. med SOU 1996:88, s. 35. Der er i hele  

 Sverige i perioden 1990-1995 alene givet 9 dispensationer efter den  

 tilsvarende bestemmelse i den tidligere lov om övervakningskamerar.
Af  

 disse dispensationer er 2 senere ophævet af klageinstanserne, jf.
SOU  

 1996:88, s. 89-90.
Tv-overvågning af steder, hvortil der er almindelig  

 adgang (plats dit almänheten har tilträde), kræver efter  

 lovens § 5, stk. 1, jf. § 15, som udgangspunkt tilladelse fra amtet.  

 Tv-overvågning, der finder sted som led i trafikovervågning,  

 sikring af arbejdsmiljø og lignende, er dog undtaget fra kravet om  

 tilladelse.
Endvidere gælder en særlig anmeldelsesordning for  

 tv-overvågning af banklokaler, postkontorer og butikker, jf.  

 nedenfor.
Efter forarbejderne til loven (jf.
SOU 1996:88, s.  

 193-194, jf. s. 36) omfatter begrebet »steder, hvortil der er almindelig adgang« bl.a. butikslokaler, men ikke »baglokaler«  

 som bl.a. personalerum, lagerrum, kontorer.
Der kræves således  

 efter loven ikke tilladelse (eller anmeldelse, jf. nedenfor) til  

 tv-overvågning af de sidstnævnte lokaler.
En tilladelse til tv-overvågning forudsætter  

 efter lovens § 6, at interessen i at foretage overvågningen overstiger  

 hensynet til den enkelte persons interesse i ikke at blive overvåget.
I  

 afvejningen af disse hensyn skal særligt indgå, om  

 overvågningen er nødvendig for at forebygge  

 lovovertrædelser, for at forhindre ulykker og lignende, hvordan  

 overvågningen skal udføres og hvilket område,  

 tv-overvågningen skal omfatte.
I det omfang tv-overvågningen skal  

 finde sted på en arbejdsplads, skal ansøgningen om tilladelse  

 være vedlagt en udtalelse fra et organ eller en organisation, der  

 repræsenterer de ansatte, jf. § 16, stk. 2. Organisationen kan desuden  

 klage over amtets afgørelse om at meddele tilladelse til en  

 forvaltningsdomstol, jf. § 29, stk. 2.
Ved lovændringen i 1998 er den ovenfor beskrevne  

 tilladelsesordning afløst af et krav om anmeldelse for så  

 vidt angår banklokaler, postkontorer og butikker, hvis (1)  

 formålet med tv-overvågningen alene er at forebygge eller  

 afsløre kriminalitet, og (2) tv-overvågningskameraet er fast  

 monteret og forsynet med fast optik, jf. lovens §§ 11 og 12. For  

 tv-overvågning af butikslokaler kræves desuden, at den, som er  

 ansvarlig for tv-overvågningen, har indgået en skriftlig aftale  

 om overvågningen med et organ eller en organisation, der  

 repræsenterer de ansatte.
Anmeldelsen skal give myndighederne grundlag  

 for at vurdere, om der skal foretages inspektion.
 Retsstillingen i Sverige kan herefter sammenfattes  

 således:
Butikslokalet: Tv-overvågning skal anmeldes  

 til amtet, og der skal ved skiltning orienteres herom.
De ansattes  

 repræsentanter skal inddrages.
Lagerrum, personalerum og kontorer:  

 Tv-overvågning kræver ikke tilladelse eller anmeldelse, men der  

 skal ved skiltning orienteres herom.
De ansattes repræsentanter skal  

 ikke inddrages.
3.2. Norsk ret 3.2.1. Gældende ret I Norge er adgangen til at foretage tv-overvågning  

 reguleret direkte og indirekte ved forskellige bestemmelser i lovgivningen.
I  

 Personregisterlovudvalgets betænkning (NOU 1997:19) er der i kapitel  

 14.2. givet en kortfattet oversigt over den nugældende retstilstand.  

 Desuden er der redegjort for gældende ret i et forslag til  

 ændring af arbejdsmiljøloven (Ot.prp. nr. 50 (1993-94), pkt.  

 6.3).
 Tv-overvågning er bl.a. reguleret i straffelovens  

 § 390 b, der er sålydende:
»Med bøter straffes den som foretar  

 fjernsynsovervåkning på offentlig sted eller av arbeidssted uten  

 at det ved skiltning eller på annen måte er gjort tydelig  

 oppmerksom på at stedet blir overvåket.
Med  

 fjernsynsovervåkning menes vedvarende eller regelmessig gjentatt  

 personovervåkning ved hjelp av fjernbetjent eller automatisk virkende  

 fjernsynskamera, fotografiapparat eller liknende apparat.« Bestemmelsen fik sin nugældende ordlyd ved lov nr.  

 78 af 11. juni 1993.
Ved »arbeidssted« forstås sted, hvor arbejdstagere  

 har deres daglige virke, f.eks. produktionslokaler, lagerlokaler,  

 butikslokaler og restauranter m.v., jf.
Ot.prp. nr. 50 (1993-94), s. 67.  

 Også udendørsarealer som en parkeringsplads og lignende,  

 omfattes af begrebet.
Som det fremgår af lovteksten omfatter forbudet ikke  

 overvågning, der ved skiltning eller anden måde er gjort tydelig  

 opmærksom på.
Det nærmere indhold af denne oplysningspligt  

 er angivet i et tidligere lovforslag (Ot.prp. nr. 56 (1989-90), s. 57), hvori  

 det bl.a. anføres, at informationen skal formidle noget mere end det,  

 som direkte følger af tv-overvågningen i sig selv.
Informationen  

 skal på effektiv måde nå frem til de berørte  

 personer, hvorimod det ikke kan kræves, at hver enkelt person, der  

 berøres af overvågningen, rent faktisk bliver informeret.
Det  

 afgørende er, om informationen er egnet til at underrette vedkommende  

 om overvågningen.
 Det norske Justitsdepartement har i St.meld. nr. 15  

 (1996-97), s. 6, uddybende anført:
»Det er ... ikke nødvendig at kameraene er synlige  

 for at informasjonsplikten skal anses opfyllt.
Dersom et kamera er bevegelig,  

 f.eks. ved fjernstyring, vil dette få konsekvenser for kravet til, hvor  

 omfattende skiltningen/merkningen må være.
Hvis et område -  

 f.eks. på grunn av størrelsen eller utformningen - er slik at  

 det ikke lar seg gjøre å informere dem som kommer til  

 området om overvåkningen, vil overvåkning være  

 forbudt etter straffelovens § 390 b.« Bestemmelsen omfatter tv-overvågning foretaget  

 både af privatpersoner og af offentlige myndigheder.
For så vidt  

 angår politiet indeholder straffeproceslovens § 202 a en  

 særlig bestemmelse om politiets adgang til i særlige  

 tilfælde at foretage skjult tv-overvågning på offentligt  

 sted.
Formålet med forbudet i straffelovens § 390 b  

 er ifølge bemærkningerne i lovforslaget om ændring af  

 arbejdsmiljøloven (Ot.prop. nr. 50 (1993-94), s. 66-67) at sikre, at  

 de ansatte bliver informeret om at arbejdspladsen er genstand for  

 overvågning.
Frem for skiltning vil det på arbejdspladser ofte  

 være hensigtsmæssigt, at de ansatte informeres på anden  

 måde, f.eks. ved direkte underretning om udstyret eller forevisning  

 heraf.
Straffelovens § 390 b suppleres af § 37 a i  

 personregisterloven, hvorefter tv-overvågning og billedoptagelse i  

 forbindelse med sådan overvågning kun er tilladt, hvis det er  

 sagligt begrundet ud fra hensynet til virksomheden i det foretagende, der  

 foretager tv-overvågningen.
I tilfælde af tv-overvågning  

 på steder, hvor kun en begrænset personkreds færdes,  

 stilles der skærpede krav til tv-overvågningen.
I så fald  

 er tv-overvågning kun tilladt, såfremt der ud fra hensynet til  

 den virksomhed, der udøves, er et særskilt behov herfor (»bara  

 tillatt dersom det ut fra hensynet til virksomheten er et særskilt  

 behov for overvåkningen«).
 Optagelserne skal slettes, når der ikke  

 længere er en saglig begrundelse for at opbevare dem.
I personregisterlovens § 37 b er der fastsat  

 nærmere regler om opbevaring og efterfølgende anvendelse af  

 billedoptagelser, der stammer fra tv-overvågning.
Billedoptagelserne  

 kan kun udleveres til nogen uden for det foretagende, der har foretaget  

 optagelserne, hvis den afbildede person giver samtykke eller hvis  

 udleveringsadgangen følger af anden lov.
Billedoptagelserne kan  

 endvidere udleveres til politiet i forbindelse med efterforskning af  

 strafbare handlinger eller ulykker, medmindre andet følger af en  

 lovbestemt tavshedspligt.
I det omfang lagringen af billedoptagelserne sker på  

 en sådan måde, herunder digitalt, at der er tale om at der dannes  

 et personregister, finder de beskrevne regler ikke anvendelse.
I så  

 fald vil de almindelige registerretlige regler i personregisterloven  

 gælde.
Dette indebærer navnlig et krav om særlig tilladelse  

 m.v. (konsesjonsplikt). Ifølge det norske Justisdepartement vil de  

 almindeligt forekommende fjernsynsoptagelser, der lagres på  

 ordinære videobånd eller film, imidlertid ikke kunne anses for et  

 register i lovens forstand.
Tv-overvågning vil derfor som  

 altovervejende hovedregel være omfattet af reglerne i §§ 37 a og  

 37 b.
Det anføres i et lovforslag om ændring af  

 arbejdsmiljøloven (Ot. prp. nr. 50 (1993-94), s. 66), at installering  

 af overvågningsudstyr på en arbejdsplads bl.a. vil udløse  

 en pligt til at orientere de ansatte herom fra arbejdsgiverens side, jf.  

 arbejdsmiljølovens § 12 om tilrettelæggelse af arbejdet.  

 Arbejdsmiljølovens regler antages endvidere som hovedregel at  

 forudsætte, at etablering og anvendelse af tv-overvågningsudstyr  

 sker efter en dialog om dette spørgsmål mellem parterne på  

 virksomheden.
Ved overvågning i et sådant omfang, at der er tale  

 om væsentlige ændringer af arbejdsmiljøet, vil der efter  

 omstændighederne skulle indhentes en tilladelse fra Arbejdstilsynet til  

 installering af overvågningsudstyret.
Endvidere er tv-overvågning af arbejdspladser  

 genstand for regulering blandt arbejdsmarkedets parter, herunder i  

 Hovedaftalen fra 1994 mellem Næringslivets Hovedorganisasjon og  

 Landsorganisasjonen.
Hovedaftalens § 9-13, nr. 2, har følgende  

 ordlyd:
»Behov, utforming og innføring av interne  

 kontrolltiltak skal drøftes på bedriften.
Hvis direkte og  

 kontinuerlig TV-overvåkning av den enkelte ansatte i arbeidssituasjonen  

 er aktuell, skal hensikt og behov klarlegges.
Slik overvåkning  

 bør i størst mulig utstrekning unngås.
Krav til saklighet  

 i Lov om personregister m.m. må håndheves.« Endelig suppleres de beskrevne regler i et vist omfang af  

 uskrevne retsgrundsætninger.
Et eksempel herpå er en  

 afgørelse fra den norske Højesteret fra 1991 (gengivet i  

 Retstidende 1991, s. 616), hvor en arbejdsgivers hemmelige  

 tv-overvågning af en ansat i et cafeteria (gatekjøkken) ikke  

 kunne anvendes som bevis i en straffesag mod den ansatte.
Retten fandt  

 således, at fremgangsmåden i forbindelse med den  

 pågældende videooptagelse udgjorde et sådan indgreb i den  

 personlige integritet, at den som udgangspunkt måtte anses for  

 uacceptabel ud fra almindelige hensyn til personbeskyttelsen.
Hensynet til  

 sagens oplysning fandtes ikke tilstrækkeligt tungtvejende til at  

 fravige dette udgangspunkt.
 Retstilstanden i Norge kan herefter sammenfattes  

 således:
Tv-overvågning på arbejdspladser er forbudt,  

 medmindre der ved skiltning eller på anden tydelig måde er  

 gjort opmærksom på at stedet bliver overvåget.
Kravet om  

 skiltning gælder for så vidt angår arbejdspladser på  

 alle steder, hvor de ansatte har deres daglige virke, f.eks. produktions- og  

 lagerlokaler, butiksarealer, restauranter, udendørsarealer m.v.
Tv-overvågning er i alle tilfælde betinget af,  

 at der er en saglig begrundelse herfor.
Omfatter overvågningen  

 alene en begrænset personkreds gælder et skærpet krav om,  

 at den der foretager tv- overvågningen skal have et særskilt  

 behov herfor.
Iværksættelse af tv-overvågning antages  

 endvidere efter arbejdsmiljøloven som hovedregel at forudsætte  

 en forudgående dialog mellem parterne i virksomheden.
Dette  

 følger endvidere af hovedaftalen mellem Næringslivets  

 Hovedorganisasjon og Landsorganisasjonen.
3.2.2. Reformovervejelser Den under pkt. 3.2.1. nævnte personregisterlov er  

 for tiden under revision i Norge.
Personregisterlovudvalget har i den ovenfor  

 omtalte betænkning (NOU 1997:19) anbefalet, at de nugældende  

 regler om tv-overvågning opretholdes, men samtidig suppleres på  

 to punkter:
Det norske Datatilsyn skal tillægges kompetence til  

 at gribe ind og stoppe uretmæssig tv-overvågning, f.eks.  

 overvågning, der ikke opfylder personregisterlovens krav om en saglig  

 begrundelse for at foretage sådan overvågning.
Efter forslaget  

 vil det fortsat være den, som foretager tv-overvågningen, som i  

 første omgang må tage stilling til, om lovens saglighedskrav er  

 opfyldt, men Datatilsynet vil kunne efterprøve saglighedsvurderingen.  

 Det foreslås i tilknytning hertil, at Datatilsynet skal kunne  

 pålægge den, der foretager den uretmæssige  

 tv-overvågning, tvangsbøder, indtil denne opfylder lovens krav  

 til overvågningen.
 Udvalget begrunder sit forslag med, at det er uheldigt, at  

 det er den, der foretager overvågningen, som selv skal vurdere, om der  

 foreligger den fornødne saglige begrundelse eller - i visse  

 tilfælde - det særskilte behov for at iværksætte  

 tv-overvågning.
En forudsætning for, at Datatilsynet kan udnytte  

 disse beføjelser, er, at tilsynet får kendskab til den  

 tv-overvågning, der foretages.
Udvalget foreslår derfor, at der  

 indføres en pligt til at indberette tv-overvågning til  

 Datatilsynet (»meldeplikt«). Denne indberetningspligt vil give Datatilsynet  

 grundlag for at vurdere, om der er anledning til at gribe ind og stoppe en  

 eventuel uretmæssig tv-overvågning.
Indberetningspligten vil  

 efter udvalgets opfattelse samtidig bidrage til at synliggøre omfanget  

 af tv-overvågning i samfundet.
Desuden vil et krav om, at den  

 indberetningspligtige skal henvise til en saglig begrundelse for at foretage  

 overvågning, kunne skabe en større bevidsthed om tv-  

 overvågningen hos den pågældende.
 Endelig foreslår udvalget, at bestemmelsen i  

 straffelovens § 390 b flyttes fra straffeloven til en ny lov om  

 behandling af personoplysninger.
 Personregisterlovudvalgets forslag behandles for tiden i  

 det norske Justisdepartement, der forventer at kunne fremsætte  

 lovforslag i Stortinget inden udgangen af 1998.
4. Justitsministeriets overvejelser Den teknologiske udvikling har i de senere år  

 ændret afgørende ved de forudsætninger, der lå bag  

 udformningen af lov om forbud mod privates tv-overvågning i 1982.
 Efter Justitsministeriets opfattelse bør der derfor  

 foretages en nærmere regulering af arbejdsgiveres tv-overvågning  

 af de ansatte på arbejdspladsen.
 Denne regulering bør ikke gennemføres som et  

 egentligt forbud imod tv-overvågning på arbejdspladser, da  

 tv-overvågning på arbejdspladser kan tjene helt legitime  

 formål, herunder navnlig i kriminalpræventivt og  

 sikkerhedsmæssigt øjemed.
 Det er efter Justitsministeriets opfattelse endvidere ikke  

 hensigtsmæssigt at regulere tv-overvågning på  

 arbejdspladser via en ordning, hvorefter tv-overvågning kun må  

 foretages i henhold til en forudgående godkendelse fra myndighederne.  

 Der kan i den forbindelse særligt henvises til de erfaringer, der er  

 gjort i Sverige, hvor man nu i vidt omfang har forladt dette  

 godkendelsessystem, jf. herved pkt. 3.1. ovenfor.
En tidssvarende regulering af tv-overvågning  

 på arbejdspladser bør efter Justitsministeriets vurdering derfor  

 ske ved en udvidelse af den pligt til skiltning ved tv-overvågning, som  

 allerede følger af § 3, stk. 1, i lov om forbud mod privates  

 tv-overvågning.
Der henvises nærmere til bemærkningerne til  

 lovforslagets § 1, nr. 1.
En sådan regulering vil indebære, at de  

 ansatte sikres kendskab til en eventuel overvågning af arbejdspladsen  

 og derved kan indrette deres adfærd derefter.
Fornemmelse af utryghed  

 samt det krænkende ved at være genstand for skjult  

 overvågning vil på den måde kunne  

 imødegås.
Desuden vil en udvidelse af skiltningspligten - modsat et  

 forbud mod tv-overvågning - tage højde for de rimelige  

 modhensyn, der gør sig gældende.
Dette gælder  

 således navnlig arbejdsgiverens berettigede tv-overvågning,  

 f.eks. i kriminalpræventivt øjemed.
 De nævnte modsatrettede hensyn kan efter  

 Justitsministeriets opfattelse bedst tilgodeses ved en udvidelse af  

 skiltningspligten til at omfatte arbejdspladser.
Lovforslaget indeholder desuden ændringer af  

 redaktionel karakter.
Der henvises til bemærkningerne til lovforslagets  

 § 1, nr. 2 og 3.
 5. Lovforslagets økonomiske og administrative konsekvenser  

 m.v.
 Lovforslaget skønnes ikke at medføre  

 økonomiske eller administrative konsekvenser for det offentlige af  

 betydning.
 Lovforslaget skønnes ikke samlet at have  

 økonomiske eller administrative konsekvenser for erhvervslivet.  

 Lovforslaget har ingen miljømæssige konsekvenser og indeholder  

 ikke EU-retlige aspekter.
 6. Hørte myndigheder m.v.
 Lovforslaget fra forrige folketingssamling (L 189 af 18.  

 februar 1998) har været sendt til høring hos:
 Dansk Arbejdsgiverforening, Landsorganisationen i Danmark,  

 Funktionærernes og Tjenestemændenes Fællesråd,  

 Akademikernes Centralorganisation, Ledernes Hovedorganisation,  

 Sammenslutningen af Landbrugets Arbejdsgiverforeninger, Finanssektorens  

 Arbejdsgiverforening, Rigsadvokaten, Rigspolitichefen,  

 Politidirektøren i København, Politimesterforeningen,  

 Politifuldmægtigforeningen, Dansk Politiforbund, Dansk  

 Kriminalpolitiforening og Den Danske Brancheforening for Sikkerhed og  

 Sikring.
Bemærkninger til lovforslagets enkelte  

 bestemmelser I bilag 3 til lovforslaget er de foreslåede regler  

 sammenholdt med de nugældende regler.
Til § 1 Til nr. 1 Ved den foreslåede ændring af lovens § 3,  

 stk. 1, udvides kravet om skiltning m.v. ved privates  

 tv-overvågning til også at gælde tv-overvågning af  

 arbejdspladser.
Begrebet »arbejdsplads« skal forstås bredt og  

 omfatter således alle steder, hvor en fysisk eller juridisk person  

 (selskab m.v.) lader arbejde udføre med bistand af andres  

 arbejdskraft, så som i produktions- og servicevirksomheder,  

 handelsvirksomheder, liberale erhverv og organisationer.
Da det med forslaget  

 tilsigtes at beskytte alle, som udfører arbejde på det sted, der  

 er genstand for tv-overvågning, vil karakteren af tjenesteforholdet  

 mellem det pågældende personale og arbejdsgiveren imidlertid ikke  

 i sig selv være udslagsgivende.
Således vil der også ved  

 tv-overvågning af områder, hvor der f.eks. alene færdes  

 rengøringspersonale fra et antaget rengøringsfirma eller  

 eksterne vikarer, være krav om skiltning.
Efter den nugældende § 3, stk. 1, i lov om  

 forbud mod privates tv-overvågning stilles der krav om skiltning i  

 forbindelse med privates tv-overvågning af steder, hvortil der er  

 almindelig adgang.
Der er allerede efter gældende ret et krav om  

 skiltning i butikslokaler og lignende områder, hvor publikum har  

 adgang, jf. pkt. 2.1. i de almindelige bemærkninger.
 Derimod er der efter gældende ret ikke krav om  

 skiltning ved tv-overvågning af »baglokaler« som lagerrum,  

 personalekantine eller -frokoststuer, fælleskontorer og andre  

 fællesarealer eller af butikslokaler uden for åbningstiden, i det  

 omfang tv-overvågning i øvrigt er lovlig efter straffelovens  

 § 264 a, jf. nærmere pkt. 2.2. i de almindelige  

 bemærkninger.
 Efter forslaget vil området for skiltningskravet  

 blive udvidet til visse steder, hvortil der ikke er almindelig adgang.  

 Lovændringen indebærer imidlertid ikke en udvidelse af det  

 område, som arbejdsgiveren efter straffelovens § 264 a lovligt kan  

 foretage tv-overvågning af.
Da loven alene omfatter privates tv-overvågning,  

 indebærer forslaget ikke krav om skiltning ved politiets  

 tv-overvågning af arbejdspladser som led i en strafferetlig  

 efterforskning.
Sådanne efterforskningsskridt omfattes af den  

 foreslåede bestemmelse i retsplejelovens § 791 a om observation,  

 jf. lovforslag nr.
L 177 af 4. februar 1998, der genfremsættes samtidig  

 med dette lovforslag.
Efter den i L 177 foreslåede bestemmelse i  

 § 791 a, stk. 4, kan politiet foretage observation (herunder skjult  

 tv-overvågning) af et ikke frit tilgængeligt sted med samtykke  

 fra den, der har rådighed over lokaliteten.
Et gyldigt samtykke  

 indebærer, at de materielle betingelser (kriminalitetskrav m.v.) for at  

 iværksætte observation bortfalder.
Med hensyn til  

 tv-overvågning af arbejdspladser vil arbejdsgiveren efter  

 omstændighederne kunne give et sådant samtykke til politiet, jf.  

 nærmere pkt. 2.2. i de almindelige bemærkninger til dette  

 lovforslag samt bemærkningerne til § 791 a i L 177.
Informationen om tv-overvågning skal - som efter den  

 gældende bestemmelse i § 3, stk. 1 - ske ved skiltning eller  

 på anden tydelig måde.
Den bør ske på en sådan  

 måde, at personalet sikres fornødent kendskab til, om de  

 befinder sig på et område på arbejdspladsen, hvor der  

 foretages tv-overvågning.
På arbejdspladser kan informationspligten opfyldes  

 ved fyldestgørende skiltning.
Hvor mange skilte, der skal  

 opsættes, må afgøres konkret og vil navnlig afhænge  

 af lokalets størrelse og indretning.
Er der tale om et mindre lokale,  

 vil skiltning på indgangsdøren i almindelighed være  

 tilstrækkelig.
Ved større lokaler kan det være  

 påkrævet med et antal skilte placeret forskellige steder i  

 lokalet.
Informationspligten kan - ud over ved skiltning - opfyldes  

 ved, at der »på anden tydelig måde« gives oplysning om  

 tv-overvågningen.
Ved tv-overvågning af arbejdspladser  

 forudsættes dette krav at kunne opfyldes ved, at hver enkelt  

 medarbejder f.eks. skriftligt underrettes om, i hvilke lokaler der foretages  

 tv-overvågning.
Dette gælder selv om andre (f.eks. kunder)  

 får adgang til et tv-overvåget lokale, hvortil der ikke er  

 almindelig adgang.
Informationspligten ved tv-overvågning af  

 arbejdspladser er således begrundet i hensynet til medarbejderne.
Ud fra de hensyn, der begrunder kravet om skiltning,  

 bør der efter Justitsministeriets opfattelse være en aktuel og  

 relevant sammenhæng mellem skiltningen og tv-overvågningen,  

 således at der alene skiltes, hvis der rent faktisk vedvarende eller  

 regelmæssigt finder tv-overvågning sted.
Der foreslås dog  

 ikke indsat en bestemmelse i loven, hvorefter urigtig skiltning er  

 strafbar.
 Lovændringen indebærer ikke nogen  

 ændring af de materielle betingelser for iværksættelse af  

 tv-overvågning efter de arbejdsretlige grundsætninger om  

 arbejdsgiverens ledelsesret.
Til nr. 2 Den gældende bestemmelse i § 5, stk. 3, i  

 lov om forbud mod privates tv-overvågning indebærer, at der kan  

 pålægges aktieselskaber, anpartsselskaber, andelsselskaber eller  

 lignende bødeansvar for overtrædelse af reglerne i lovens  

 § 1 eller § 3, stk. 1, eller forskrifter, der udstedes i  

 medfør af lovens § 4.
Ved lov nr. 474 af 12. juni 1996 om ændring af  

 straffeloven blev der fastsat regler om strafansvar for selskaber m.v.  

 (juridiske personer) i straffeloven, således at bestemmelser herom i  

 andre love kan udformes som en henvisning til reglerne i straffeloven.
Det  

 var i bemærkningerne til lovforslaget forudsat, at allerede  

 gældende bestemmelser om strafansvar for juridiske personer blev  

 ændret i overensstemmelse hermed ved førstkommende  

 lejlighed.
 Det foreslås derfor, at bestemmelsen i § 5,  

 stk. 3, i lov om forbud mod privates tv-overvågning ændres  

 til en henvisning til reglerne i straffelovens 5. kapitel om strafansvar for  

 juridiske personer.
Til nr. 3 Ændringen af § 5, stk. 4, i lov om forbud  

 mod privates tv-overvågning er en tilpasning som følge af  

 ændringer i retsplejeloven.
 Det nugældende § 5, stk. 4, 1. pkt.,  

 fastslår, at sager om overtrædelse af loven eller forskrifter  

 udstedt i medfør af loven skal behandles som politisager.
Sondringen mellem politisager og statsadvokatsager blev  

 imidlertid opgivet ved lov nr. 385 af 20. maj 1992, og adgangen til at  

 påtale lovovertrædelser tilkommer nu i almindelighed  

 politimesteren.
Bestemmelsen i § 5, stk. 4, 1. pkt., er på  

 den baggrund nu uden betydning.
Lovens § 5, stk. 4, 2. pkt., indeholder en  

 henvisning til retsmidlerne i retsplejelovens daværende kapitel 72 om  

 beslaglæggelse og kapitel 73 om ransagning.
Henvisningen til disse  

 regler, der dengang ligeledes byggede på sondringen mellem politi- og  

 statsadvokatsager, havde ved lovens affattelse i 1982 til formål at  

 give mulighed for fuldt ud at anvende disse retsmidler i sager om  

 overtrædelse af lov om forbud mod privates tv-overvågning.
Henvisningen til reglerne om beslaglæggelse i den  

 nugældende § 5, stk. 4, 2. pkt., er overflødig.
Som en  

 konsekvens heraf foreslås derfor, at henvisningen udgår af  

 loven.
Ransagning af bolig, husrum m.v. hos en mistænkt  

 kræver efter retsplejelovens § 794, stk. 2, at sigtelsen  

 angår en forbrydelse, som efter loven kan medføre frihedsstraf,  

 eller at der er bestemte grunde til at antage, at bevis i sagen eller  

 genstande, der kan beslaglægges, kan findes ved ransagningen.
Da lov om  

 forbud mod privates tv-overvågning imidlertid kun giver mulighed for  

 bødestraf, vil opretholdelse af adgangen til fuldt ud at foretage  

 ransagning i sager om overtrædelse af loven fortsat kræve en  

 særlig bestemmelse herom i loven.
 Henvisningen til reglerne om ransagning i den  

 nugældende § 5, stk. 4, 2. pkt. foreslås derfor  

 bevaret, men tilpasset de nugældende regler i retsplejeloven.
Til § 2 Det foreslås, at loven træder i kraft den 1.  

 april 1999.
Til § 3 Bestemmelsen fastsætter lovens territoriale  

 gyldighedsområde.
 Den gældende lov om forbud mod privates om  

 tv-overvågning er sat i kraft for Færøerne ved anordning  

 nr. 155 af 21. marts 1988 med virkning fra 1. april 1988. Loven er ikke sat i  

 kraft for Grønland.
Bilag 1 HK/Handels bemærkninger til lovforslagets § 1,  

 nr. 1 1. Fyldestgørende orientering af de ansatte HK/Handel finder det positivt, at der i lovgivningen for  

 første gang decideret tages stilling til arbejdsgiveres  

 tv-overvågning af de ansatte på arbejdspladsen, herunder at der  

 indføres et generelt krav om skiltning i såvel butikslokaler som  

 baglokaler samt et forbud mod, at arbejdsgiveren i forsøg på at  

 opklare tyveri kan foretage hemmelig overvågning.
HK/Handel er enig i,  

 at det alene er politiet, der som led i en strafferetlig efterforskning  

 bør kunne etablere overvågning uden at skilte.
Desuden finder HK/Handel det væsentligt, at  

 lovforslaget fordrer, at informationen om tv-overvågning foretages  

 på en sådan måde, at personalet, kunder og andre, der har  

 et ærinde på arbejdspladsen, umiddelbart kan konstatere, om de  

 befinder sig på et område på arbejdspladsen, hvor der  

 foretages tv-overvågning.
Hvis et område - f.eks. på grund  

 af størrelsen eller udformningen - er sådan, at det ikke lader  

 sig gøre effektivt at informere de personer, der kommer på  

 området, vil overvågningen således være ulovlig.
 I bemærkningerne foreslås det, at  

 informationspligten på arbejdspladsen udover skiltning omfatter en  

 fyldestgørende skriftlig underretning af hver enkelt medarbejder, om i  

 hvilke lokaler/områder der foretages tv-overvågning.
HK/Handel er enig i, at alle ansatte bør have en  

 skriftlig orientering om opsatte kameraer, og vi finder, at dette krav  

 naturligt kan opfyldes ved, at arbejdsgiveren ved ansættelsen  

 skriftligt orienterer medarbejderen.
Såfremt der i virksomheden findes  

 en personalemappe, må denne naturligvis også indeholde en  

 orientering herom.
2. Inddragelse af de ansatte Herudover finder HK/Handel det afgørende, at  

 arbejdsgiveren i forbindelse med selve etableringen af tv-overvågningen  

 inddrager de ansatte.
Visheden om at samtlige bevægelser og  

 gøremål optages på bånd opleves af de ansatte som en  

 krænkende og alvorlig stressende og psykisk belastning.
For at sikre de  

 ansattes integritet må etableringen af tv-overvågning derfor i  

 overensstemmelse med de almindelige arbejdsretlige grundsætninger ske  

 efter en forudgående dialog med de ansatte.
3. Lovens virke i praksis Lovforslaget indebærer en væsentlig  

 retssikkerhedsmæssig forbedring for de ansatte, som nu ikke  

 længere må overvåges hemmeligt af arbejdsgiveren.
HK/Handel  

 vil derfor også følge udviklingen inden for  

 tv-overvågningen tæt.
Viser det sig, at loven i praksis ikke  

 fungerer efter hensigten, må den således tages op til fornyet  

 revision.
4. Afsluttende bemærkninger HK/Handel skal afslutningsvis bemærke, at  

 lovforslaget ikke løser de psykiske problemer, som  

 tv-overvågning fører med sig.
De psykiske konsekvenser af  

 tv-overvågning hænger imidlertid tæt sammen med reglerne om  

 arbejdsstedets indretning og arbejdets udførelse, hvorfor det efter  

 HK/Handels opfattelse vil være naturligt, at denne del af problemet  

 løses dels gennem arbejdsmiljølovgivning og dels gennem  

 rammeaftaler på arbejdsmarkedet.
Bilag 2 Dansk Handel & Service' bemærkninger til  

 lovforslagets § 1, nr. 1 Det eksisterende regelsæt i straffelovgivningen,  

 særlovgivningen og almindelige kollektive arbejdsretsregler indeholder  

 en fuldt tilstrækkelig regulering af tv-overvågning.
Der er  

 derfor ikke behov for at gennemføre ny regulering på  

 området.
 Dette dokumenteres af, at HK har undladt at tage initiativ  

 til forfølgning af påståede misbrugstilfælde  

 såvel i det fagretlige system som i det strafferetlige system.
Virksomhedernes anvendelse af tv-overvågning sker i  

 kriminalpræventivt øjemed, dels med henblik på at mindske  

 det store svind der løbende konstateres, navnlig i detailhandlen, dels  

 for at sikre medarbejderne imod risikoen for at blive udsat for vold.  

 Tv-overvågning sker overvejende på steder, hvortil der er  

 almindelig adgang, eksempelvis i butikslokaler.
Det er sjældent, at  

 overvågningen bevidst rettes mod de ansatte med henblik på  

 overvågning af disse.
Efter almindelige arbejdsretlige regler kan en  

 overvågning rettet mod de ansatte ske, hvis arbejdsgiveren kan  

 dokumentere et fornuftigt formål ved overvågningen og kun  

 så længe, overvågningen ikke er krænkende for de  

 ansatte.
HK's undladelse af at foranledige disse betingelser prøvet i  

 det fagretlige system viser med al tydelighed, at den af HK  

 påståede problemstilling om misbrug af overvågning ikke er  

 reel.
Ifølge den af Justitsministeriet foreslåede  

 model udvides den gældende skiltningsforpligtelse til ikke blot at  

 omfatte steder, hvortil der er almindelig adgang, men også  

 arbejdspladsen generelt; det vil sige steder, der normalt ikke er offentligt  

 tilgængelige så som lagerrum, baglokaler, personalekantine,  

 frokostrum m.v.
Overvågning uden skiltning kan efter forslaget kun ske  

 med politiets medvirken som led i en strafferetlig efterforskning.
 Da formålet med tv-overvågning generelt er af  

 kriminalpræventiv karakter, vil den foreslåede model betyde, at  

 virksomhederne i et langt større omfang end hidtil tvinges til at  

 anmode politiet om at iværksætte strafferetlig efterforskning i  

 forbindelse med mistanke om ulovligheder.
Denne konsekvens af reglerne står i skærende  

 kontrast til det faktum, at politiets indsats i forbindelse med anmeldelse af  

 butikstyverier m.v. er yderst begrænset, og af virksomhederne ofte  

 omfattes som useriøs, typisk under henvisning til manglende  

 ressourcer.
Modellen vil fordre øget indsats fra politiets side,  

 hvilket igen vil kræve et aktivt politisk indgreb.
Dansk Handel & Service bemærker med tilfredshed,  

 at der i Justitsministeriets model ikke er lagt op til en kopiering af de  

 svenske og norske regler.
Krav om godkendelse fra en offentlig myndighed i  

 forbindelse med etablering af overvågning er unødigt  

 bureaukratisk og er også ved at blive afviklet i Sverige.
Bilag 3 Lovforslaget sammenholdt med gældende lov Gældende formulering Lovforslaget § 1 I lov nr. 278 af 9. juni 1982 om forbud mod privates tv-overvågning  

 m.v. foretages følgende ændringer:
 § 3. Private, der foretager tv-overvågning af steder  

 eller lokaler, hvortil der er almindelig adgang, skal ved skiltning eller  

 på anden tydelig måde give oplysning herom.
 1. I § 3, stk. 1, indsættes efter »adgang«:  

 », eller af arbejdspladser«.
Stk. 2. --- § 5. Den, som overtræder § 1 eller § 3,  

 stk. 1, straffes med bøde.
 Stk. 2. I forskrifter udstedt i medfør af § 4 kan  

 der fastsættes straf af bøde for overtrædelse af  

 bestemmelser i forskrifterne.
 Stk. 3. Er en overtrædelse begået af et  

 aktieselskab, anpartsselskab, andelsselskab eller lignende, kan der  

 pålægges selskabet som sådant bødeansvar.
 2. § 5, stk. 3, affattes  

 således:
»Stk. 3. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.« 3. § 5, stk. 4, affattes således:
Stk. 4. Sagerne behandles som politisager.
Retsmidlerne i  

 retsplejelovens kapitler 72 og 73 finder anvendelse i samme omfang som i  

 statsadvokatsager.
