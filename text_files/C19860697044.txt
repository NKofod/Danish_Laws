 På mødet i statens teknologinævn den 8. december 1986 aftalte  

 personaleorganisationerne og administrationsdepartementet i fællesskab at  

 udarbejde vedlagte redegørelse til statsinstitutionerne vedrørende de  

 verserende spørgsmål om stråling fra dataskærme.
P.
M.
V.
E.
B.
Jens Ulrik Dalgaard Redegørelse vedrørende spørgsmål om stråling fra dataskærme.
1. Ved behandlingen af spørgsmålet om stråling fra  

 dataskærme er det vigtigt at skelne mellem ioniserende og ikke-ioniserende  

 stråling.
Den ioniserende stråling (røntgenstråling) kan som bekendt have  

 skadevirkninger.
Målinger fra dataskærme har imidlertid vist, at den  

 stråling, der fremkommer ved skærmarbejde, er betydningsløs.
 Ikke-ioniserende stråling omfatter såvel radiobølger, lavfrekvente  

 magnetiske og elektrostatiske felter, som mikrobølger, ultraviolet, infrarødt  

 og synligt lys.
Debatten om stråling fra dataskærme har været koncentreret om det  

 elektrostatiske felt og den lavfrekvente elektromagnetiske stråling.
Begge  

 former må opfattes som uønskede egenskaber, sammenholdt med de funktioner,  

 som dataskærme skal kunne udføre.
 2. Med hensyn til det elektrostatiske felt er det i  

 enkelte tilfælde rapporteret, at øget påvirkning af elektrisk ladede  

 partikler i et lokale kan medføre hudgener.
 Årsagen hertil kan imidlertid være såvel skærmene som kontormiljøet,  

 herunder materialer, luftfugtighed m.v.
Det har vist sig, at luftfugtigheden har stor betydning for størrelsen af  

 det elektrostatiske felt.
En høj relativ luftfugtighedsgrad kan afgørende  

 reducere det elektrostatiske felt.
Det anbefales derfor institutionerne at få  

 luftfugtigheden målt og i givet fald forøget, såfremt der opstår gener ved  

 skærmarbejdet.
3. Ved ændringer i det elektromagnetiske felt fra  

 skærmen, opstår en spænding, som frygtes at kunne indvirke på  

 fosterudviklingen.
Videnskabelige undersøgelser kan imidlertid ikke be- eller  

 afkræfte denne mistanke.
Der pågår i øjeblikket forskellige undersøgelser  

 både i udlandet og herhjemme, hvor arbejdsmedicinsk klinik i Århus forsker  

 specielt i de påvirkninger skærmarbejdet kan have på gravide kvinder.
 4. Som nævnt i administrationsdepartementets skrivelse  

 af 19. november 1986 har administrationsdepartementet anmodet leverandørerne  

 af edb-udstyr om at oplyse strålingsniveauet fra de dataskærme, som er  

 omfattet af indkøbsordningerne og mulighederne for at begrænse strålingen fra  

 skærmene.
 Af svarene fra leverandørerne fremgår, at ni af de elleve leverandører  

 havde fået testet deres produkter i Sverige på Statens Strålskyddsinstitut  

 (SSI), mens et enkelt firma havde fået foretaget målingerne andetsteds.
 En oversigt over de foretagne målinger vedlægges som bilag, idet det  

 bemærkes at de svenske målinger er udført i et punkt 30 cm ud for skærmen i 3  

 på hinanden vinkelrette linjer.
 Oversigten vil blive ajourført sammen med indkøbsaftalerne og udsendt som  

 ændringsmeddelelser fra Direktoratet for Statens Indkøb.
 Med hensyn til firmaernes indstilling til at begrænse strålingen kan det  

 sammenfattende anføres, at alle leverandørerne, uanset deres usikkerhed  

 vedrørende de svenske kravs videnskabelige holdbarhed, er indstillet på at gå  

 meget langt i bestræbelserne på at nedbringe strålingen.
Enkelte af firmaerne er på nuværende tidspunkt i stand til at opfylde de  

 svenske krav om en elektromagnetisk feltvariation på under 10 mT/s, og  

 fjernelse af det elektrostatiske felt, og andre vil inden for kort tid kunne  

 opfylde kravene.
Flere firmaer oplyste, at de vil kunne ændre på allerede  

 producerede skærme, således at kravene kan overholdes.
5. Det kan endvidere oplyses, at Elektronikcentralen  

 har gennemført målinger af den elektromagnetiske stråling på et antal  

 produkter fra forskellige leverandører.
Målingerne er bl.a. gennemført i en  

 række punkter i et lodret plan foran dataskærmen og har vist meget betydelige  

 variationer i strålingsniveauet.
De hidtidige svenske målinger af strålinger  

 i 30 cm's afstand fra skærme i et enkelt punkt er således ikke  

 tilstrækkelige, og vil ifølge oplysninger fra SSI blive revideret, således at  

 målinger efter mere tilfredsstillende metoder vil kunne gennemføres medio  

 1987.
 Arbejdsmiljøinstituttet har iværksat et projekt, hvis formål er at opbygge  

 et måleudstyr til registrering af de elektriske og magnetiske felter ved  

 skærmterminaler, herefter at måle og beskrive disse felter, samt at undersøge  

 mulighederne for at reducere felternes styrke.
 Projektet forventes afsluttet 1. februar 1988, og  

 administrationsdepartementet vil løbende følge projektet og informere om  

 hvilke resultater, der opnås.
6. De statslige indkøbsaftaler for edb-udstyr har  

 eksisteret i ca. 2 år.
Som følge af den hurtige tekniske udvikling og  

 fremkomsten af nye leverandører og produkter har det været planlagt, at  

 aftalerne efter en passende periode skulle fornyes.
Det er derfor nu  

 besluttet at opsige aftalerne for arbejdepladsdatamater og skærmterminaler i  

 1987.
 Der sigtes mod, at nye aftaler om arbejdspladsdatamater kan foreligge  

 inden udgangen af 1987, og at nye aftaler om TTYog 3270 - skærme er indgået 6  

 mdr. senere.
 I forbindelse med fornyelserne vil der ved vurderingen af de indkomne  

 tilbud, udover de tekniske krav, også blive taget hensyn til at et lavt  

 strålingsniveau vil være en ønskelig egenskab ved skærmene.
7. Administrationsdepartementet vil i forbindelse med  

 edb-statistikken udarbejde en oversigt over omfanget af institutionernes  

 eksisterende skærm-udstyr, fordelt på leverandør, type og  

 anskaffelsestidspunkt samt søge at vurdere, hvornår udstyret kan forventes  

 udskiftet som følge af den tekniske udvikling.
Der vil i forbindelse hermed  

 blive arbejdet på en løsning af spørgsmålet omkring stråling fra eksisterende  

 udstyr, herunder vil man undersøge mulighederne for at få det eksisterende  

 materiel målt på en måde, der kan understøtte en realistisk vurdering af  

 skærmenes kvaliteter.
 8. Under henvisning til ovenstående, kan det  

 sammenfattende meddeles, at man anser stråling fra dataskærme for en uønsket  

 egenskab, der skal søges begrænset mest muligt og at man forventer at dette  

 vil kunne ske, som et led i den teknologiske udvikling.
Personaleorganisationerne er af den opfattelse af strålingsniveauet skal  

 ligge under 20 mT/s og påpeger at kravet vil blive revideret i takt med den  

 teknologiske udvikling, idet sigtet er 0 mT/s.
Organisationerne har samtidig  

 krævet, at det elektrostatiske felt helt fjernes.
 Administrationsdepartementet anser det ikke på nuværende tidspunkt for  

 hensigtsmæssigt at fastsætte grænseværdier for den tilladte stråling.
Det er fortsat den enkelte institution, der afgør, hvilken type skærm, der  

 ønskes anskaffet, og hvilke kriterier, der skal lægges til grund ved valg af  

 skærme.
Administrationsdepartementet forudsætter, at institutionerne, som  

 hovedregel vælger udstyr, der er omfattet af de statslige indkøbsordninger  

 med de heraf følgende fordele.
