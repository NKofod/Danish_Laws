Nr LSF 246 Forslag til Lov om ændring af lov om social bistand (Øget fleksibilitet  

 med hensyn til dagpasningsordninger for børn samt tilskud til private  

 børnepasningsordninger) Fremsat af socialministeren (Aase Olesen) den 18. maj 1989 § 1 I lov om social bistand, jf. lovbekendtgørelse nr. 837 af 21. december  

 1988 som senest ændret ved lov nr. 270 af 3. maj 1989, foretages følgende  

 ændringer:
 1. I § 63, stk. 1, 2. pkt. indsættes efter »dagpleje«:  

 »,jf. dog § 64, stk. 1, 2. pkt.«.
 2. I § 64, stk. 1, 1. pkt. indsættes efter »hjem«:  

 »og andre lokaler«.
 3. I § 64, stk. 1, indsættes efter 1. pkt.:
 »Varetages dagplejen af flere personer, kan det sociale udvalg  

 bestemme, at der i dagplejen kan modtages op til 10 børn.«.
 4. § 69, stk. 3, ophæves.
 5. § 70 affattes således:
 »§ 70. Kommunalbestyrelsen kan til private pasningsordninger for børn  

 yde et tilskud pr. barn.
 Stk. 2. Pasningsordninger efter stk. 1 er ikke omfattet af § 73, stk. 1,  

 stk. 3 og 4, dog kan forældrebetalingen ikke overstige 35 pct. af udgifterne  

 i tilsvarende kommunale pasningstilbud.
 Stk. 3. Kommunalbestyrelsen underretter Socialstyrelsen om  

 pasningsordninger, inden der gives tilskud efter stk. 1.«.
 6. I § 72 indsættes som 2. pkt.:
 »Kommunalbestyrelsen kan bestemme, at pasningsordninger etableret  

 efter § 70 ikke er omfattet af 1. pkt.«.
 7. I § 73, stk. 1, 1. pkt. indsættes efter »der«:  

 »højst«.
 8. I § 73, stk. 4, udgår: »for et regnskabsår ad gangen«.
§ 2 Stk. 1. Loven træder i kraft den 1. oktober 1989.
 Stk. 2. Socialministeren fremsætter forslag om revision af bistandslovens  

 § 70 inden udgangen af folketingsåret 1992-1993.
Bemærkninger til lovforslaget Almindelige bemærkninger På dagpasningsområdet for børn er det efter regeringens opfattelse et  

 centralt problem, at trods udbygning af antallet af tilbud er ventelister  

 fortsat et stort problem for forældre, der ønsker pasning af deres børn.
Af ressourcemæssige grunde er det ikke muligt at afhjælpe  

 ventelisteproblemet gennem en traditionel udbygning af kapaciteten.
Der må  

 derfor satses på at øge mulighederne for, at bestående rammer og ressourcer  

 kan udnyttes bedre.
 Dette forudsætter, at kommunerne får mere fleksible rammer, inden for  

 hvilke de kan tilrettelægge en lokal daginstitutionspolitik tilpasset lokale  

 behov og muligheder.
 Et eksempel på, hvorledes rammerne kan udnyttes bedre til gavn for flere  

 forældre og børn, er socialministerens henstilling af 16. marts 1989 til  

 kommunalbestyrelserne om at etablere flere deltidstilbud.
 Med udgangspunkt i en række forslag fra de kommunale organisationer -  

 herunder forslagene fra Udvalget vedrørende kommunalt udgiftspres og  

 styringsmuligheder (»Lotz II-udvalget«) - foreslås kommunernes  

 handlemuligheder forbedret på følgende områder:
 1. Mulighed for at etablere dagplejeordninger i et hjemligt miljø udvides.
 2. Kommunerne skal kunne fastsætte særlige regler om nedsættelse/bortfald  

 af forældrebetalingen.
 3. Forældrebetalingen skal kunne justeres i årets løb.
 4. Som et supplement til de almindelige pasningstilbud skal der kunne ydes  

 tilskud til forældre eller andre, som privat laver en pasningsordning  

 (»puljeordninger«).
 5. Socialministerens adgang til at fastsætte (vejledende) regler for  

 indretning m.v. af daginstitutioner ophæves.
 Desuden mener regeringen, at der er behov for at ændre fripladsgrænserne.  

 Dette er spørgsmål om ændring af reglerne i betalingsbekendgørelsen, og det  

 vil blive taget op i forbindelse med finanslovforslaget for 1990.
 ad 1. Bedre mulighed for dagplejeordninger i et hjemligt miljø.
 I bistandslovens § 63, stk. 1, 2. pkt., er det fastsat, at der ikke kan  

 gives tilladelse til at have mere end 5 børn i privat dagpleje.
 Baggrunden for bestemmelsen er et hensyn til børnene, idet der er en  

 grænse for, hvor mange børn en enkelt dagplejer kan overkomme.
 Reglen er generel, dvs. den gælder både for rent private  

 dagplejearrangementer og de dagplejetilbud, der som et led i kommunens  

 pasningstilbud formidles af det sociale udvalg.
 Kommunerne har i denne forbindelse anført, at når der er flere personer om  

 pasningen, er »5-børnsreglen« ikke rimelig, og en lempelse vil  

 kunne øge muligheden for en hensigtsmæssig tilrettelæggelse af den kommunale  

 dagpleje.
 Behovet for dette bekræftes af forsøgsvirksomheden i forbindelse med  

 dagpleje, hvor flere forsøg har drejet sig om at give dispensation fra  

 »5-børnsreglen«.
Den traditionelle dagpleje etableres i dagplejerens eget hjem.
Derudover  

 bør der åbnes op for, at der i børnenes hjemlige miljø kan drives  

 pasningsordninger.
Som eksempler kan nævnes ordninger i kollektiver og  

 bofællesskaber, i lokaler i en boligbebyggelse eller i et af børnenes eget  

 hjem.
Loven foreslås derfor ændret således, at dagplejen kan etableres på andre  

 måder end i private hjem, og at der i dagplejen kan være op til 10 børn, når  

 der er mere end en person om pasningen.
Det forudsættes, at kommunerne sikrer  

 sig, at de pasningsmæssige rammer er forsvarlige, herunder at de fysiske  

 rammer i hjemmene er egnet til at modtage det antal børn, som det enkelte  

 hjem godkendes til.
 ad 2. Kommunerne skal kunne fastsætte særlige regler om  

 nedsættelse/bortfald af forældrebetalingen.
Efter bistandslovens § 73, stk. 1, udgør forældrebetalingen et beløb, der  

 svarer til 35 pct. af udgifterne ved opholdet, bortset fra ejendomsudgifter,  

 herunder husleje og vedligeholdelse.
For særlige grupper af institutioner kan  

 der fastsættes en lavere betaling, og denne adgang er udnyttet for så vidt  

 angår fritids- og ungdomsklubber.
Efter bistandslovens § 73, stk. 2, fastsætter socialministeren regler om  

 hel eller delvis nedsættelse af forældrebetalingen.
Regler om dette er  

 fastsat i betalingsbekendtgørelsen for ophold i daginstitutioner m.v. for  

 børn.
Ved indtægter op til 40.000 kr. ydes fuld friplads.
I  

 indtægtsintervallet mellem 40.001 kr. til 135.001 kr. forhøjes betalingen med  

 1 pct. for hver 1.000 kr.'s indtægtsstigning, dog med 5 pct. mellem 40.001  

 kr. og 41.000 kr.
 Forældrebetalingen for dagpasningspladser er imidlertid ikke alene  

 reguleret af bistandslovens ovennævnte bestemmelser.
Med hjemmel i kommunalfuldmagten kan disse betalingsregler fraviges  

 generelt, dvs. kommunalbestyrelsen kan bestemme, at der for alle forældre  

 skal opkræves en mindre betaling, eller at der skal ydes lavere betaling, når  

 flere søskende er i daginstitution.
Derimod kan kommunerne ikke beslutte, at  

 nedsættelsen af betalingen skal knyttes til forældrenes individuelle forhold,  

 f.eks. indtægter.
 Fra kommunalt hold vurderes det, at når der ikke er mulighed for at  

 fastsætte særlige betalingsregler, der afhænger af indtægtsforholdene,  

 afskæres kommunerne fra at målrette tilbuddene til de grupper, man ønsker at  

 tilgodese.
 Da kommunerne - bortset fra forældrebetalingen - afholder alle udgifterne  

 ved drift af institutionerne, må det være rimeligt, at der vises  

 imødekommenhed over for ønsket om at kunne fastsætte særlige  

 indtægtsafhængige betalingsregler.
Det foreslås derfor, at kommunerne får adgang til at fravige de centralt  

 fastsatte regler om nedsættelse eller bortfald af forældrebetalingen.
Det vil  

 sige, at kommunerne i stedet for de hidtidige ensartede »ekstraordinære  

 tilskud« til nedsættelse af taksterne kan yde indtægtsgradueret  

 takstnedsættelse ud over de centralt fastsatte fripladsregler.
Konsekvenserne af disse ændringer er, at kommunerne i forbindelse med  

 fastsættelse af taksterne som en øverste grænse ikke kan sætte disse højere  

 end, hvad der følger af »35 pct.s-reglen«.
Videre skal kommunerne  

 som et minimum give hel eller delvis fritagelse for betaling efter de  

 generelt fastsatte regler i betalingsbekendtgørelsen.
Med respekt for disse  

 grænser vil kommunalbestyrelsen derudover kunne fastsætte særlige kommunale  

 betalingsregler, enten ved som hidtil generelt at fastsætte en lavere  

 betaling, end hvad der følger af lovens § 73, stk. 1, eller ved yderligere at  

 nedsætte forældrebetaling på baggrund af indtægtsforhold.
 Kommunalbestyrelsen kan frit kombinere disse muligheder for at fastsætte  

 en lavere forældrebetaling end den, som fremgår af lovens § 73, stk. 1, og af  

 fripladsbestemmelserne i betalingsbekendtgørelsen.
 ad 3. Forældrebetalingen skal kunne justeres i årets løb.
 I bistandslovens § 73, stk. 4, er det fastsat, at forældrebetalingen  

 fastsættes for et regnskabsår ad gangen på grundlag af institutionernes  

 budgetter.
 Denne bestemmelse har bl.a. til formål at forenkle administrationen af  

 betalingsreglerne, bl.a. således at utilsigtede afvigelser fra budgettet ikke  

 bevirker, at forældrene med henvisning til »35 pct.'s-reglen« i §  

 73, stk. 1, kan kræve for meget betalt forældrebetaling tilbage.
Bestemmelsen kan imidlertid hindre, at der løbende sker en justering af  

 institutionernes drift.
For eksempel betyder det, at forældrene ikke har  

 mulighed for at opnå fordelene ved, at institutionsudgifterne i løbet af  

 budgetåret justeres nedad.
Tilsvarende gælder, at hvis omkostningerne forøges  

 - f.eks. hvis forældre ønsker længere åbningstid - kan kommunen ikke  

 umiddelbart regulere forældrebetalingen på baggrund af de øgede omkostninger.
 Dette reducerer muligheden for løbende at opnå sammenhæng mellem  

 forældrebetalingen og udgifterne ved drift af pasningsordningen.
 Det foreslås derfor, at der på grundlag af reviderede budgetter i løbet af  

 året kan ske ændringer i forældrebetalingen.
 I overensstemmelse med gældende principper skal ændringerne gives med et  

 passende varsel, som sættes til mindst 1 måned.
 ad 4. Adgang for kommunerne til at yde tilskud til forældre eller andre,  

 som driver en pasningsordning (»puljeordninger«).
 Efter bistandsloven kan kommunerne tilbyde pasning af børn og unge i  

 daginstitutioner eller i den kommunale dagpleje.
Institutionerne kan være kommunale eller selvejende institutioner, som  

 kommunen har indgået overenskomst med.
De selvejende institutioner er  

 omfattet af bistandslovens almindelige regler om f.eks. forældrebetaling,  

 central pladsanvisning m.v.
Videre er disse institutioner via overenskomsten  

 med kommunen forpligtet til at følge de almindelige konterings- og  

 regnskabsprincipper, som gælder for kommunernes drift af institutionerne.
 Gennem selvejende institutioner er der således mulighed for, at privat  

 foretagsomhed kan medvirke til at fremskaffe pasningstilbud, men det må  

 samtidig konstateres, at de gældende regler kan stille sig i vejen for, at  

 private på andre måder kan deltage i løsningen af ventelisteproblemet.
 For at skabe yderligere fleksibilitet og for at give forældre og andre  

 bedre betingelser for på egne præmisser at løse børns dagpasningsbehov  

 foreslås derfor indført adgang til, at kommunerne kan yde et økonomisk  

 tilskud til pasningsordninger.
 Hvis en kreds af forældre, en virksomhed eller lign. ønsker at stå for  

 ansvaret for en pasningsordning, skal kommunerne derfor kunne yde et tilskud  

 til en sådan ordning.
 Kommunalbestyrelsen afgør, om den vil yde støtten, og det er også  

 kommunalbestyrelsen, som fastlægger størrelsen af tilskuddet, som ydes i form  

 af et beløb pr. barn.
Initiativtagerne til en sådan privat pasningsordning forudsættes selv at  

 finde egnede lokaler, fastsætte børneantal, personalenormering, åbningstid  

 m.v.
Initiativtagerne tilrettelægger således i det hele den daglige drift,  

 herunder også regnskabsføring.
 Det er en forudsætning, at disse pasningstilbud skal være åbne også for  

 børn, som kræver en særlig indsats, og for sådanne børn må kommunen forhøje  

 tilskuddet til ordningen.
 Initiativtagerne må på baggrund af de modtagne kommunale tilskud og evt.  

 andre indtægter fastsætte forældrebetalingen således, at der er dækning for  

 udgifterne til pasningsordningen, dog må forældrebetalingen ikke overstige 35  

 pct. af udgifterne i tilsvarende kommunale pasningstilbud.
Det skal fremhæves, at reglerne om hel eller delvis friplads også skal  

 gælde for disse ordninger.
Det vil sige, at forældre med lave indtægter kan  

 få hel eller delvis fritagelse for betalingen efter de almindelige regler i  

 betalingsbekendtgørelsen samt evt. efter særlige regler, kommunalbestyrelsen  

 fastsætter for nedsat forældrebetaling i kommunens dagpasningstilbud.
 Derimod er disse ordninger ikke - medmindre kommunalbestyrelsen ønsker det  

 - omfattet af reglerne om central visitation.
 Kernen i disse nye muligheder er således, at de bestående  

 pasningsordninger skal kunne suppleres med private ordninger, hvor der -  

 bortset fra et kommunalt tilskud - i udstrakt grad er et selvstændigt ansvar  

 for ordningens drift m.v.
 Der skal således være øget frihed til, at private - dvs. oftest en  

 forældrekreds - får mulighed for en høj grad af indflydelse på, hvorledes  

 deres egne børn skal passes i dagtimerne.
 Dette, at forældrene har det primære ansvar for tilrettelæggelse og drift  

 af ordningerne, fritager imidlertid ikke kommunerne for at føre tilsyn med  

 ordningerne.
 Kommunalbestyrelsen skal således sikre, at det ydede tilskud anvendes  

 efter sit formål, herunder at ordningen udgør en forsvarlig ramme for de  

 deltagende børn.
 Da der er tale om en nydannelse, er det vigtigt, at udviklingen følges  

 tæt, og med henblik herpå bliver kommunerne forpligtet til at orientere  

 Socialstyrelsen om sådanne ordninger, inden kommunalbestyrelsen giver tilsagn  

 om tilskud.
 På baggrund af indhøstede erfaringer vil socialministeren i folketingsåret  

 1992-1993 fremsætte forslag til lov om revision af ordningen.
 ad 5. Socialministerens adgang til at fastsætte (vejledende) regler for  

 indretning m.v. af daginstitutioner ophæves.
 Bistandsloven sætter kun få grænser for kommunernes handlefrihed på  

 dagforanstaltningsområdet.
 De få bindende regler er følgende:
a.
Institutionerne skal enten være kommunale eller selvejende  

 institutioner, med hvem kommunen indgår overenskomst.
Dette fremgår af lovens  

 § 69, stk. 2. Denne bestemmelse blødgøres nu med forslaget om mulighed for  

 »puljeordninger«, jf. ad 4.
b.
Kommunalbestyrelsen skal føre tilsyn med institutionerne.
Dette fremgår  

 af lovens § 71, som også omfatter »puljeordninger« etableret efter  

 den nye affattelse af § 70.
c.
Der skal være en central pladsanvisning, jf. § 72. Denne bestemmelse  

 lempes for så vidt angår »puljeordningerne«.
d.
Der er fastsat en øverstegrænse for forældrebetalingen, og der skal som  

 et minimum ydes fripladser efter regler fastsat af socialministeren.
Dette  

 fremgår af lovens § 73. For »puljeordninger« gælder særlige regler.
Socialministeren kan videre med hjemmel i den nuværende udformning af  

 lovens § 70 udsende retningslinier for indretning af daginstitutioner, men  

 denne bemyndigelse har ikke været benyttet.
Denne hjemmel foreslås derfor  

 ophævet.
 Loven indeholder derudover i § 69, stk. 3, hjemmel for, at  

 socialministeren kan udsende vejledende regler for institutionernes ledelse  

 og drift.
 Denne adgang er bl.a. benyttet til at udsende vejledende regler om  

 opsigelse og flytning af børn.
 Disse bestemmelser er som fremhævet alene af vejledende art, og de har  

 derfor mere karakter af råd, som kommunerne på ingen måde er forpligtet til  

 at følge.
Da udsendelse af vejledninger ikke kræver særlig lovhjemmel, og da der  

 fortsat er usikkerhed om karakteren af disse forskrifter, foreslås det, at  

 hjemlen til at udstede vejledende regler ophæves.
Det vil herefter stå helt  

 klart, at kommunerne alene er forpligtet til at følge de bindende  

 bestemmelser, som kan udstedes med hjemmel i bistandsloven.
 Økonomiske konsekvenser.
 Forslagene er økonomisk neutrale og har derfor ingen konsekvenser for de  

 økonomiske forhold mellem staten og kommunerne.
Bemærkninger til lovforslagets enkelte bestemmelser Til § 1 Til nr. 1, 2 og 3 Med de foreslåede ændringer bliver der mulighed for, at den kommunale  

 dagpleje kan etableres i andre lokaler end private hjem, og at der kan være  

 op til 10 børn i dagplejen, når der er mindst 2 personer, som varetager  

 pasningen.
Der henvises i øvrigt til pkt. 1 i de almindelige bemærkninger til  

 lovforslaget.
Til nr. 4, 5 og 6 Med ophævelsen af § 69, stk. 3, og den gældende udformning af § 70  

 tydeliggøres det, at de få bindende regler om daginstitutioner m.v. findes i  

 eller udstedes med hjemmel i lovens § 69, stk. 1 og 2, § 72 og § 73. Der  

 henvises herved til pkt. 5 i de almindelige bemærkninger.
 Med den nye affattelse af § 70 indføres en mulighed for, at  

 kommunelbestyrelsen kan yde tilskud til private pasningsordninger, som  

 nærmere er beskrevet i pkt. 4 i de almindelige bemærkninger.
Det fremhæves, at disse »puljeordninger« ikke fuldt ud er  

 omfattet af de ovennævnte få bindende bestemmelser.
Det er således ikke et  

 krav, at disse - uanset børnetal - skal være selvejende institutioner, og  

 kommunalbestyrelsen kan bestemme, at de ikke skal være omfattet af den  

 centrale visitation.
Med hensyn til forældrebetaling gælder reglerne om  

 fripladser udstedt efter lovens § 73, stk. 2. I øvrigt gælder reglerne i § 73  

 ikke for disse ordninger.
Det er dog således, at forældrebetalingen ikke kan  

 overstige 35 pct. af udgifterne i tilsvarende kommunale pasningstilbud.
Dette  

 må kommunalbestyrelsen påse som led i sin almindelige forpligtelse til at  

 føre tilsyn med ordningerne.
Til nr. 7 Det præciseres herved, at for institutioner oprettet efter lovens § 69 kan  

 forældrebetalingen højst udgøre et beløb, der svarer til 35 pct. af udgiftene  

 ved opholdet, bortset fra ejendomsudgifter, herunder husleje og  

 vedligeholdelse.
 Med hjemmel i § 73, skt. 2, kan socialministeren fastsætte nærmere regler  

 om betalingen og kan herunder bestemme, at der skal ske nedsættelse af  

 betalingen under hensyn til forældrenes økonomiske forhold.
I forbindelse med udsendelse af en revideret betalingsbekendtgørelse vil  

 socialministeren præcisere, at kommunerne generelt kan fastsætte en lavere  

 betaling end, hvad der følger af »35 pct.s-reglen«, og samtidig kan  

 det fastsættes, at de angivne regler om nedsat forældrebetaling på grundlag  

 af indtægtsforhold angiver et minimum for, hvornår kommunerne skal yde hel  

 eller delvis friplads.
Kommunerne vil således derudover kunne fastsætte  

 særlige regler, således at der gives nedsat betaling i et videre omfang.
 Der henvises herved til pkt. 2 i almindelige bemærkninger.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget 1. I § 63, stk. 1, 2. pkt. indsættes efter »dagpleje«:  

 »,jf. dog § 64, stk. 1, 2. pkt.«.
§ 63. Ingen må modtage mere end 2 børn under 14 år i privat dagpleje mod  

 betaling uden at have tilladelse dertil fra det sociale udvalg.
Der kan ikke  

 gives tilladelse til at have mere end 5 børn i privat dagpleje.
 Stk. 2. Dagplejehjem og lignende, der modtager flere end 5 børn under 14  

 år mod betaling, og som drives af private uden offentlige midler, må kun  

 oprettes og drives med tilladelse fra det sociale udvalg.
 Stk. 3. Det sociale udvalg fører tilsyn med forholdene i hjemmene.
 2. I § 64, stk. 1, 1. pkt. indsættes efter »hjem«:  

 »og andre lokaler«.
 3. I § 64, stk. 1, indsættes efter 1. pkt.:
 »Varetages dagplejen af flere personer, kan det sociale udvalg  

 bestemme, at der i dagplejen kan modtages op til 10 børn.«.
§ 64. Det sociale udvalg kan formidle anbringelse af børn i dagpleje i  

 private hjem, der forud er godkendt af udvalget til dette formål.
Det sociale  

 udvalgs afgørelse om anbringelse i dagpleje kan ikke indbringes for anden  

 administrativ myndighed.
 Stk. 2. Det sociale udvalg fører tilsyn med dagplejens udøvelse.
 Stk. 3. Børnenes forældre betaler for dagplejen efter sammer regler som  

 ved anbringelse i daginstitutioner.
 § 69, stk. 3, ophæves.
 § 69. Kommunalbestyrelsen skal sørge for, at der er det nødvendige antal  

 pladser på daginstitutioner for børn og unge, herunder socialpædagogiske  

 fritidsforanstaltninger, jf. dog § 95 a.
Stk. 2. Daginstitutioner for børn og unge kan oprettes og drives af en  

 eller flere kommuner eller som privat institutioner, med hvilke  

 kommunalbestyrelsen indgår overenskomst.
Private institutioner skal være  

 selvejende, hvis der er plads til mindst 6 børn.
 Stk. 3. Socialministeren fastsætter vejledende regler for institutionernes  

 ledelse og drift.
 5. § 70 affattes således:
 »§ 70. Kommunalbestyrelsen kan til private pasningsordninger for børn  

 yde et tilskud pr. barn.
 Stk. 2. Pasningsordninger efter stk. 1 er ikke omfattet af § 73, stk. 1,  

 stk. 3 og 4, dog kan forældrebetalingen ikke overstige 35 pct. af udgifterne  

 i tilsvarende kommunale pasningstilbud.
 Stk. 3. Kommunalbestyrelsen underretter Socialstyrelsen om  

 pasningsordninger, inden der gives tilskud efter stk. 1.«.
 § 70. Kommunalbestyrelsen skal påse, at planer for oprettelse eller  

 ændring af daginstitutioner er i overensstemmelse med retningslinier, der er  

 udarbejdet af socialministeren.
 6. I § 72 indsættes som 2. pkt.:
 »Kommunalbestyrelsen kan bestemme, at pasningsordninger etableret  

 efter § 70 ikke er omfattet af 1. pkt.«.
 § 72. Bestemmelse om optagelse i en daginstitution træffes af det sociale  

 udvalg,hvis afgørelse ikke kan indbringes for anden administrativ myndighed.
 7. I § 73, stk. 1, 1. pkt. indsættes efter »der«:  

 »højst«.
 8. I § 73, stk. 4, udgår: »for et regnskabsår ad gangen«.
 § 73. Børnenes forældre betaler for opholdet med et beløb, der svarer til  

 35 pct. af udgifterne ved ophold i institutionen, bortset fra  

 ejendomsudgifter, herunder husleje og vedligeholdelse, jf. dog stk. 2.  

 Kommunalbestyrelsen afgør, om betalingen skal beregnes på grundlag af  

 udgifterne ved driften af den enkelte institution eller på grundlag af de  

 gennemsnitlige udgifter ved driften af institutioner af samme type i  

 kommunen.
Stk. 2. Socialministeren fastsætter nærmere regler om betalingen efter  

 stk. 1 og kan herunder bestemme, at der skal ske nedsættelse eller bortfald  

 af betalingen under hensyn til forældrenes økonomiske forhold og børnenes  

 særlige behov for ophold i daginstitution.
Der kan endvidere fastsættes en  

 lavere betaling for særlige grupper af institutioner.
 Stk. 3. Særlige indtægter for institutionerne anvendes til nedsættelse af  

 forældrenes betaling.
 Stk. 4. Betalingen fastsættes for et regnskabsår ad gangen på grundlag af  

 institutionernes budgetter.
