Arbejdsbevægelser.
Håndteringer fra høje og lave placeringer Virksomhedens ansatte havde mange håndteringer af emner med en vægt, der for hovedpartens vedkommende var under 3 kilo.
Emnerne var placeret på reoler, og det betød, at der var håndteringer til og fra en placering over skulderhøjde og til og fra en placering under knæhøjde.
 Arbejdstilsynet havde givet virksomheden påbud om at nedbringe belastende arbejdsstillinger ved høje og lave håndteringer.
 Arbejdsmiljøklagenævnet ophævede påbuddet, fordi nævnet vurderede, at det ikke var dokumenteret, at arbejdet indebar en risiko for sundhedsskadelige belastninger af de ansatte.
 Nævnet lagde vægt på, at der ikke var dokumenteret foroverbøjning og vrid i ryggen svarende til antallet af håndteringer under knæhøjde, og at der er tale om løftede arme i perioder, men ikke af lang varighed.
 En samlet vurdering af de høje og lave håndteringer førte til, at der ikke var grundlag for Arbejdstilsynets påbud.
 Forholdene blev vurderet på grundlag af reglerne om arbejdets udførelse, herunder bekendtgørelsen om manuel håndtering.
 Arbejdsmiljøklagenævnet har på møde den 24. april 2012 behandlet [navn udeladt]s klage på vegne af [virksomhedens navn udeladt] over Arbejdstilsynets afgørelse af 22. april 2010. [Navn udeladt] klager over Arbejdstilsynets afgørelse om, at virksomheden skal nedbringe belastende arbejdsstillinger ved høje og lave håndteringer af musebakker i [afdelingens navn udeladt].
Nævnet traf følgende A F G Ø R E L S E Arbejdsmiljøklagenævnet ophæver Arbejdstilsynets påbud om, at [virksomhedens navn udeladt] skal nedbringe belastende arbejdsstillinger ved høje og lave håndteringer af musebakker i [afdelingens navn udeladt].
 Det betyder, at [virksomhedens navn udeladt] ikke skal melde tilbage til Arbejdstilsynet om efterkommelse af påbuddet.
B E G R U N D E L S E Arbejdsmiljøklagenævnet vurderer, at der ved en samlet vurdering af høje og lave håndteringer af musebakker i EBU og EBB stalde i [virksomhedens navn udeladt], ikke er dokumenteret en risiko for sundhedsskadelige belastninger af de ansatte.
 Nævnet lægger vægt på, at der ikke er dokumenteret foroverbøjning og vrid i ryggen svarende til antallet af håndteringer under knæhøjde.
 Nævnet vurderer, at de konstaterede håndteringer fra under knæhøjde svarer til periodevis forekommende hugsiddende arbejdsstilling.
 Dertil kommer en eventuel belastning i form af op- og nedstigning til/fra en elfantfod/trappestige.
 I forhold til håndteringer med løftede arme lægger nævnet vægt på, at der er tale om løftede arme i perioder, men ikke af lang varighed.
 Efter en samlet vurdering af høje og lave håndteringer, som ikke i sig selv medfører risiko for sundhedsskader, vurderer Arbejdsmiljøklagenævnet at der ikke er grundlag for Arbejdstilsynets påbud.
Arbejdsmiljøklagenævnet har ved afgørelsen lagt til grund, at en medarbejder dagligt skifter 44 bure, og at Arbejdstilsynet efter tilsynsbesøget den 3. december 2009 har beregnet, at arbejdet medfører  107 håndteringer under knæhøjde (bure uden filtertop  56 håndteringer over skulderhøjde (bure uden filtertop)  209 håndteringer under knæhøjde (bure med filtertop)  84 håndteringer over skulderhøjde (bure med filtertop).
 Arbejdsmiljøklagenævnet har bemærket, at det er nævnt af Arbejdstilsynet, at der er risiko for fald fra elefantfod/trappestige, og at gulvet, hvor bakkerne bliver vasket, kan være vådt.
 Nævnet vurderer, at påbuddet, som drejer sig om høje og lave håndteringer af musebakker, ikke kan fastholdes alene på grundlag af en eventuel ulykkesrisiko.
 Afgørelsen er truffet af et enigt Arbejdsmiljøklagenævn.
R E G L E R Arbejdsmiljøklagenævnet har ved afgørelsen benyttet følgende regler:
 Om arbejdets udførelse  § 38, stk. 1, § 39, stk. 1, nr. 1, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 1395 af 27. december 2008  § 4, § 10, § 17 og bilag 1, i Arbejdstilsynets bekendtgørelse nr. 559 af 17. juni 2004 om arbejdets udførelse  § 3, stk.1 og stk. 2, samt § 7, stk. 1, i Arbejdstilsynets bekendtgørelse nr. 1164 af 16. december 1992 om manuel håndtering.
  Om Arbejdstilsynets ret til at træffe afgørelse:
  § 77, stk.1, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 1395 af 27. december 2008.
 Reglerne kan læses på de følgende sider.
O P L Y S N I N G E R N E  I  S A G E N Sagen er afgjort på grundlag af de dokumenter, som klagenævnet har modtaget fra Arbejdstilsynet samt  brev modtaget den 17. august 2011 fra arbejdsmiljørepræsentant for barrierepersonale, [navn udeladt]  brev af 23. august 2011 fra [navn udeladt]  Arbejdstilsynets udtalelse af 19. september 2011  brev af 20. oktober 2011 fra [navn udeladt]  Arbejdstilsynets udtalelse af 11. november 2011  brev af 9. december 2011 fra [navn udeladt]  Arbejdstilsynets udtalelse af 3. januar 2012  brev af 9. marts 2012 fra [navn udeladt].
På klagenævnets vegne [Navn udeladt] Kopi til  [Adressat udeladt]  Arbejdstilsynet  [Adressat udeladt]  [Adressat udeladt] Regler Lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 1395 af 27. december 2008 Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
§ 39. Beskæftigelsesministeren kan fastsætte nærmere regler om, hvilke krav der skal være opfyldt, for at arbejdet kan anses for fuldt forsvarligt planlagt, tilrettelagt og udført, herunder om 1) sikkerheds- og sundhedsmæssige foranstaltninger vedrørende arbejder, arbejdsprocesser og -metoder, f.eks. for at undgå sammenstyrtning, nedstyrtning, sammenskridning, rystelser, stråling, støj eller eksplosions-, brand- eller sundhedsfare ved luftarter, dampe, støv og røg, hede, kulde eller lugt, sygdomssmitte eller forkerte arbejdsstillinger, bevægelser eller belastninger, 2) forbud mod særligt farlige arbejder, arbejdsprocesser og -metoder, 3) opslag eller egnet markering.
 Stk. 2. Beskæftigelsesministeren kan endvidere fastsætte regler om særligt arbejdstøj og personlige værnemidler, herunder om hvem der skal afholde udgifterne hertil.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Stk. 2.
Arbejdstilsynets bekendtgørelse nr. 559 af 17. juni 2004 om arbejdets udførelse Kapitel 2 Planlægning og tilrettelæggelse af arbejdet § 4. Arbejdet skal i alle led planlægges og tilrettelægges således, at det kan udføres sikkerheds- og sundhedsmæssigt fuldt forsvarligt.
Planlægningen og tilrettelæggelsen af arbejdet skal ske under hensyntagen til de forebyggelsesprincipper, der er angivet i bilag 1. Det skal iagttages, at der ikke foreskrives eller forudsættes anvendt konstruktioner, planudformninger, detailløsninger og arbejdsmetoder, der kan være farlige for eller i øvrigt forringe sikkerhed eller sundhed ved arbejdets udførelse.
Endvidere skal det sikres, at de samlede påvirkninger i arbejdsmiljøet på kort eller lang sigt ikke forringer de ansattes sikkerhed eller sundhed.
Kapitel 3 Arbejdets udførelse Almene krav § 10. Ved udførelsen af arbejdet skal det sikres:
 1) At udformning af arbejdspladser, inventar, tekniske hjælpemidler samt valg af arbejds- og produktionsmetoder så vidt muligt passer til de personer, der skal benytte disse.
 2) At egnede og effektive hjælpemidler, såsom løfteanordninger og transportmidler m.v., er tilgængelige i det omfang, det er nødvendigt, for at arbejdet kan udføres sikkerheds- og sundhedsmæssigt fuldt forsvarligt.
Særlige krav § 17. Unødige fysiske belastninger samt uhensigtsmæssige arbejdsstillinger eller bevægelser skal undgås.
Belastningen under arbejdet skal derfor være så lille, som det er rimeligt under hensyntagen til den tekniske udvikling, og fastsatte grænser skal overholdes.
Bilag 1 Generelle forebyggelsesprincipper (Jf. artikel 6, stk. 2 i Rådets direktiv 89/391/EØF om iværksættelse af foranstaltninger til forbedring af arbejdstagernes sikkerhed og sundhed under arbejdet).
 1) Forhindring af risici.
 2) Evaluering af risici, som ikke kan forhindres.
 3) Bekæmpelse af risici ved kilden.
 4) Tilpasning af arbejdet til mennesket, navnlig for så vidt angår udformningen af arbejdspladsen samt valg af arbejdsudstyr og arbejds- og produktionsmetoder, i særdeleshed med henblik på at begrænse monotont arbejde og arbejde i en bestemt rytme og at mindske virkningerne af sådant arbejde på helbredet.
 5) Hensyntagen til den tekniske udvikling.
 6) Udskiftning af det, der er farligt med noget, der er ufarligt eller mindre farligt.
 7) Planlægning af forebyggelsen for at gøre den til en sammenhængende helhed, inden for hvilken forebyggelsen omfatter teknik, tilrettelæggelse af arbejdet, arbejdsforhold, sociale relationer og påvirkninger fra faktorer i arbejdsmiljøet.
 8) Vedtagelse af foranstaltninger til kollektiv beskyttelse frem for foranstaltninger til individuel beskyttelse.
 9) Hensigtsmæssig instruktion af arbejdstagerne.
Arbejdstilsynets bekendtgørelse nr. 1164 af 16. december 1992 om manuel håndtering Kapitel 2 Arbejdets udførelse § 3. Arbejde med manuel håndtering skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Manuel håndtering, der kan indebære risiko for sikkerhed eller sundhed, skal undgås ved hensigtsmæssig tilrettelæggelse af arbejdet, herunder anvendelse af tekniske hjælpemidler.
 Stk. 3.
 § 7. Stedet, hvor manuel håndtering udføres, skal være fuldt forsvarligt indrettet.
