 Bekendtgørelse om universiteters udstedelse af eksamensbevis ved udbud af uddannelser i udlandet m.v.
 I medfør af § 3, stk. 11, i lov om universiteter (universitetsloven), jf. lovbekendtgørelse nr. 754 af 17. juni 2010, fastsættes:
 § 1. Denne bekendtgørelse finder anvendelse ved udstedelse af dansk eksamensbevis for uddannelser udbudt af danske universiteter i udlandet, jf. universitetslovens § 3, stk. 10.
 § 2. Universitetet kan udstede et dansk eksamensbevis, hvis uddannelsen efter universitetets konkrete vurdering fuldt ud er på samme kvalitetsmæssige niveau som en tilsvarende dansk uddannelse.
 Stk. 2. Universitetet skal sikre den studerendes retssikkerhed, herunder at den studerende får en kvalificeret og pålidelig bedømmelse ved prøver og eksamen.
§ 3. Uddannelser, der udbydes i udlandet, skal være kvalitetssikret efter § 5, stk. 2, i lov om Akkrediteringsinstitutionen for videregående uddannelse.
Universiteterne kan vælge at lade uddannelserne akkreditere af Akkrediteringsinstitutionen eller at lade uddannelsen kvalitetssikre efter det nationale kvalitetssikringssystem i det land, hvor uddannelsen udbydes.
 Stk. 2. For at udstede et dansk eksamensbevis er det en yderligere betingelse, hvis universiteterne anvender en udenlandsk kvalitetssikringsinstitution, at denne er internationalt anerkendt.
 Stk. 3. For at være internationalt anerkendt, jf. stk. 2, skal den udenlandske kvalitetssikringsinstitution være optaget i det europæiske register for kvalitetssikringsinstitutioner (European Quality Assurance Register, EQAR).
Stk. 4. Hvis den udenlandske kvalitetssikringsinstitution ikke er medlem af EQAR, jf. stk. 3, kan institutionen være internationalt anerkendt, jf. stk. 2, hvis institutionen 1) har tilstrækkelig professionel kapacitet til at udføre kvalitetssikringsaktiviteter, eksempelvis akkreditering, og er uafhængig i sit virke for så vidt angår arbejdsprocesser, udførelse, metodevalg og i sine faglige konklusioner, vurderinger og anbefalinger, 2) sikrer gennemsigtighed og pålidelighed i metoder og processer og i sin udførelse af kvalitetssikringsundersøgelser, og at den i sit virke inddrager internationale eksperter og interessenter, herunder studerende og 3) selv undergår tilbagevendende evalueringer af egen praksis af en instans, som er uafhængig af kvalitetssikringsinstitutionen.
 § 4. Ved udstedelse af dansk eksamensbevis for uddannelser udbudt i udlandet finder § 34 i bekendtgørelse om eksamen ved universitetsuddannelser anvendelse.
 Stk. 2. Universiteterne kan ved prøver, der indgår i eksaminer, vælge at anvende ECTS-skalaen i stedet for 7-trins-skalaen.
Stk. 3. Eksamensbevis for gennemført uddannelse udfærdiges på engelsk.
Den færdiguddannede kan dog forlange at få sit eksamensbevis udfærdiget på dansk.
§ 5. Når der udbydes uddannelser i udlandet, skal universitetet forelægge den titel som uddannelsen giver ret til for Ministeriet for Videnskab, Teknologi og Udvikling.
Ministeriet træffer afgørelse om titlen, jf. § 10, stk. 2, i lov om Akkrediteringsinstitutionen for videregående uddannelser.
 Stk. 2. En forudsætning for ministeriets afgørelse om titel er, at universitetet tilvejebringer de fornødne oplysninger, når kvalitetssikringen er foretaget af en anden kvalitetssikringsinstitution end Akkrediteringsinstitutionen.
 § 6. Bekendtgørelsen træder i kraft den 1. juli 2010.
