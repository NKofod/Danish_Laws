Betænkning afgivet af Udlændinge-, Integrations- og Boligudvalget den 19. november 2015 Betænkning over Forslag til lov om ændring af udlændingeloven (Gennemførelse af den reviderede Eurodac-forordning) [af udlændinge-, integrations- og boligministeren (Inger Støjberg)]:
1. Udvalgsarbejdet Lovforslaget blev fremsat den 7. oktober 2015 og var til 1. behandling den 21. oktober 2015. Lovforslaget blev efter 1. behandling henvist til behandling i Udlændinge-, Integrations- og Boligudvalget.
Møder Udvalget har behandlet lovforslaget i 2 møder.
Høring Lovforslaget er en genfremsættelse af lovforslag nr.
L 195, folketingsåret 2014-15, 1. samling, med visse ændringer.
Dette lovforslag blev sendt i høring, og den daværende justitsminister sendte den 8. april 2015 dette udkast til udvalget, jf. folketingsåret 2014-15, 1. samling, UUI alm. del  bilag 95. Den 27. april 2015 sendte den daværende justitsminister de indkomne høringssvar og et notat herom til udvalget.
Den 12. oktober 2015 genfremsendte udlændinge-, integrations- og boligministeren disse høringssvar og høringsnotatet  til udvalget.
2. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslaget til vedtagelse uændret.
Alternativets medlemmer af udvalget stemmer ja til dette lovforslag, som er en revidering af Eurodac-forordningen om afgivelse af fingeraftryk.
Danmark har som bekendt et forbehold på det retlige område, som dette forslag henhører under.
Og med den parallelaftale, som Danmark har, bliver vi efter Alternativets opfattelse nødt til uændret at gennemføre de ændringer i Eurodac-forordningen, som Eurodac vedtager.
Det finder Alternativet også i det store hele fuldstændig uproblematisk, både med hensyn til præcisering af tidsfrister for optagelse af fingeraftryk og videregivelse til det centrale Eurodac-system, informeringen af udlændinge om deres rettigheder og begrænsningerne i at stille oplysninger til rådighed.
Det problematiske er, at politiet og PET i visse tilfælde kan anmode om at sammenligne fingeraftryksoplysninger med fingeraftryksoplysninger i Eurodac-systemet.
Alternativet mener ikke, at hensigten  uanset hvor god den er  helliger midlet.
Alternativet mener, at det ikke kan være nødvendigt, at man i en konkret sag får adgang til flygtninges fingeraftryk, for asylansøgere er jo ikke kriminelle.
Og selv om det kun er i særlige tilfælde, at politiet og PET kan foretage søgninger i Eurodac-systemet, mener Alternativet, at det krænker asylansøgernes retssikkerhed.
Alternativet havde derfor gerne set, at forordningen også var blevet ændret til, at oplysninger fra det centrale Eurodac-system ikke kan udleveres til politiet og PET.
 Et mindretal i udvalget (EL) indstiller lovforslaget til forkastelse ved 3. behandling.
Enhedslistens medlemmer af udvalget stemmer imod forslaget.
Enhedslisten ønsker ikke, at politi og efterretningstjenester får adgang til fingeraftryk fra personer, der hverken er dømt eller mistænkt for lovovertrædelser, men som alene har fået taget fingeraftryk i forbindelse med deres asylansøgning.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Martin Henriksen (DF) fmd.
Peter Skaarup (DF) Christian Langballe (DF) Marie Krarup (DF) Peter Kofod Poulsen (DF) Merete Dea Larsen (DF) Marcus Knuth (V) Britt Bager (V) Preben Bang Henriksen (V) Louise Schack Elholm (V) Erling Bonnesen (V) Jan E.
Jørgensen (V) Simon Emil Ammitzbøll (LA) Ole Birk Olesen (LA) Naser Khader (KF) Dan Jørgensen (S) Daniel Toft Jakobsen (S) nfmd.
Jan Johansen (S) Karen J.
Klint (S) Mattias Tesfaye (S) Yildiz Akdogan (S) Johanne Schmidt-Nielsen (EL) Søren Egge Rasmussen (EL) Ulla Sandbæk (ALT) Nikolaj Amstrup (ALT) Lotte Rod (RV) Sofie Carsten Nielsen (RV) Jacob Mark (SF) Lisbeth Bech Poulsen (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
