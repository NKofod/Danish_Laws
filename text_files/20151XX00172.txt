Skriftlig fremsættelse (20. november 2015) Miljø- og fødevareministeren (Eva Kjer Hansen):
 Herved tillader jeg mig for Folketinget at fremsætte:
Forslag til lov om ændring af lov om jordbrugets anvendelse af gødning og om plantedække (Justering af reglerne om kvælstofnormer) (Lovforslag nr.
L 68) Lovforslagets formål er at give landmændene lov til at tildele afgrøderne mere gødning for at højne afgrødernes kvalitet og styrke dansk landbrugs konkurrenceevne.
Lovforslaget er en del af Fødevare- og landbrugspakken.
 Det foreslås, at miljø- og fødevareministerens bemyndigelse i lovens § 6, stk. 3, til at fastsætte afgrødernes kvælstofnormer, tilpasses, så det bliver muligt at forhøje kvælstofnormerne i det omfang, at det på fagligt og juridisk grundlag er vurderet, at Danmark fortsat kan leve op til EU-retlige forpligtelser i forhold til natur, overfladevand, grundvand og klima.
 Det foreslås, at loven træder i kraft hurtigst muligt efter dennes vedtagelse, hvilket vil sige dagen efter lovens bekendtgørelse i Lovtidende.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
