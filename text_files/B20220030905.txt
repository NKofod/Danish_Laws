Bekendtgørelse om tilskud til skov med biodiversitetsformål 2022 I medfør af § 29, stk. 1, nr. 1, stk. 2 og stk. 3, § 29 a, stk. 1-4, § 46, stk. 3, § 59, og § 61, stk. 2, i lov om skove, jf. lovbekendtgørelse nr. 315 af 28. marts 2019, fastsættes efter bemyndigelse:
Kapitel 1 Anvendelse m.v.
 § 1. Bekendtgørelsen finder anvendelse for tilskud til ikke-produktive investeringer i projekter og aktiviteter, der fremmer eller bevarer biodiversiteten og sikrer og fremmer levesteder for truede skovtilknyttede arter på arealer med skov.
Stk. 2. Tilskud efter denne bekendtgørelse ydes i overensstemmelse med Kommissionens forordning (EU) nr. 702/2014 af 25. juni 2014 om forenelighed med det indre marked i henhold til artikel 107 og 108 i traktaten om Den Europæiske Unions funktionsmåde af visse kategorier af støtte i landbrugs- og skovbrugssektoren og i landdistrikter, EU-Tidende 2014, nr.
L 193, s. 1.
 § 2. Tilskud kan gives til private ejere og kommunale ejere af arealer med skov.
 § 3. I denne bekendtgørelse forstås ved:
 1) Tast Selv: Tast Selv som tilgås via tilskudsmyndighedens hjemmeside.
 2) MiljøGIS: Data over natur og miljø på webkort, der tilgås via tilskudsmyndighedens hjemmeside.
 3) Habitatdirektivet: Rådets direktiv 92/43/EØF af 21. maj 1992 om bevaring af naturtyper samt vilde dyr og planter.
 4) Fuglebeskyttelsesdirektivet: Rådets direktiv 79/409/EØF af 2. april 1979 om beskyttelse af vilde fugle.
 5) Den danske rødliste: Den danske rødliste 2019, jf. bilag 5 til denne bekendtgørelse.
 6) Natura 2000 skovnaturtyper: Skovnaturtyper, som kortlagt under Natura 2000 planer og omfattet af habitatbekendtgørelsen, jf. bilag 6. Kortet fremgår også af MiljøGIS, som tilgås via tilskudsmyndighedens hjemmeside.
 7) HNV skov: Skov med Høj NaturVærdi som kortlagt af Københavns Universitet og Aarhus Universitet, jf. bilag 6. Kortet fremgår også af MiljøGIS, som tilgås via tilskudsmyndighedens hjemmeside.
 8) Tilskudsår: Det kalenderår, som en udbetaling vedrører.
 9) Stammediameter: Diameteren i brysthøjde, som måles 1,30 meter over jorden.
 10) Tilstandsklasse: Naturkvaliteten af den enkelte kortlagte naturtype, som fremgår af MiljøGIS.
 11) Projektareal: De samlede delarealer indtegnet i MiljøGIS i forbindelse med ansøgning om tilskud.
 12) Delareal: Et sammenhængende areal indtegnet i MiljøGIS i forbindelse med ansøgning om tilskud.
 13) Naturmæssigt værdifuld skov: Skov, der indeholder Natura 2000 skovnaturtyper eller HNV skov i henhold til bilag 6 til denne bekendtgørelse, eller skov, hvor der er registreret særlige værdier ved biotopregistrering.
 14) Biotopregistrering: Registrering af biotoper foretaget på baggrund af en naturvidenskabelig vurdering.
15) Skov: Et areal anses for at være skov, hvis det er bevokset med træer, som danner eller indenfor et rimeligt tidsrum ville danne sluttet skov af højstammede træer, og hvis det som hovedregel er større end ½ ha og mere end 20 m bredt.
Vurderingen baseres på et skovbrugsfagligt skøn over bevoksningsgrad og -type.
 16) Tilskudsmyndigheden: Miljøministeriet eller den myndighed, som i henhold til skovlovens § 43 er tillagt kompetence til at administrere denne bekendtgørelse.
 § 4. Der kan gives tilskud til investeringer til følgende projekttyper:
 1) Forberedelse til skovgræsning, såfremt der samtidig opnås et 5-årigt tilskud til skovgræsning, jf. § 5.
 2) Etablering af naturlige vandstandsforhold, inklusiv teknisk forundersøgelse.
 3) Rydning af uønsket opvækst som nævnt på bilag 2. Der kan gives tilskud til rydning af samme areal igen 5 år efter, at der sidst blev anmodet om udbetaling af tilskud til rydning.
 4) Indsats i skove i form af forbedrende tiltag for arter omfattet af habitatdirektivets bilag IV, fuglebeskyttelsesdirektivet, eller arter optaget på den danske rødliste, jf. bilag 5.
 § 5. Der kan gives et 5-årigt tilskud til aktiviteten skovgræsning.
 § 6. Der kan gives et 20-årigt tilskud til følgende aktiviteter:
 1) Ekstensiv skovdrift.
 2) Fastholdelse af etablerede naturlige vandstandsforhold, såfremt der samtidig opnås tilskud til etablering af naturlige vandstandsforhold, jf. § 4, nr. 2.
 3) Bevaring af træer til naturligt henfald.
 Stk. 2. Tilskud til ekstensiv skovdrift efter stk. 1, nr. 1, kan ikke kombineres med tilskud til skovgræsning efter § 5.
Kapitel 2 Ansøgning Ansøgning om tilskud § 7. Ansøgning om tilskud til skov med biodiversitetsformål kan indgives i perioden fra den 15. marts til den 13. maj 2022.
 Stk. 2. Der kan indgives en ansøgning for hvert projektareal.
 Stk. 3. Der kan dispenseres fra ansøgningsfristen, jf. stk. 1, såfremt fristoverskridelsen skyldes ganske særlige forhold.
 § 8. Alle ansøgninger om tilskud skal vedlægges:
 1) Ansøgningsskemaet, hvor de påkrævede oplysninger er afgivet.
 2) Indtegning af projektarealet i MiljøGIS.
 3) Dokumentation for hovedtræarten samt alderen af hovedtræarten på det enkelte delareal.
 4) Grøn driftsplan, Natura 2000 handleplan eller tilsvarende plan, der er i overensstemmelse med retningslinjerne om bæredygtig skovdrift fra Ministerkonferencen om beskyttelse af Europas skove i 1993. Planen skal være for ejendomme med en skovbevoksning på over 100 ha, og for ejendomme med en skovbevoksning på over 200 ha, hvis der indgår kortlagte Natura 2000 skovnaturtyper.
 5) Kopi af indsendte ansøgninger om eventuelle nødvendige tilladelser og dispensationer fra offentlige myndigheder samt kvittering for modtagelse.
 6) Eventuel fuldmagt til en konsulent.
 7) Eventuel dokumentation for biotopregistrering, såfremt der ikke er ansøgt på arealer med skov beliggende i Natura 2000 skovnaturtyper eller HNV skov.
 Stk. 2. Ansøgninger om tilskud til forberedelse til skovgræsning, jf. § 4, nr. 1, skal desuden vedlægges:
1) Kort med angivelse af placering af hegn og angivelse af den samlede hegnslængde, samt oplysninger om elforsyning, antal drikkekopper, drikkevandsforsyning og fangfold.
Anvendes færiste, klaplåger eller anden sikring, skal der i ansøgningen vedlægges oplysninger om dette.
 2) Specificeret budget.
 Stk. 3. Ansøgninger om tilskud til etablering af naturlige vandstandsforhold, jf. § 4, nr. 2, skal desuden vedlægges:
 1) Fredskovsrids i form af et kort, som viser indtegning af det areal, der ønskes pålagt fredskovspligt, hvis arealet ikke allerede er fredskovspligtigt.
 2) Specificeret budget.
 Stk. 4. Ansøgninger om tilskud til rydning af uønsket opvækst, jf. § 4, nr. 3, skal desuden vedlægges:
 1) Oplysning om, hvorvidt det ventes, at rydningen kan generere nettoindtægter fra salg af det ryddede plantemateriale.
 2) Specificeret budget.
 Stk. 5. Ansøgninger om tilskud til indsats i skove til fastholdelse og forbedring af levesteder for truede arter, herunder arter omfattet af habitatdirektivets bilag IV, fuglebeskyttelsesdirektivet, og den danske rødliste, jf. § 4, nr. 4, skal desuden vedlægges:
 1) Dokumentation for arternes tilstedeværelse f.eks. i form af Natura 2000 udpegningsgrundlag, eller udtalelse fra kommune eller organisation, eller fra andre med kvalificeret kendskab til arternes levesteder.
 2) Specificeret budget.
 Stk. 6. Ansøgninger om tilskud til skovgræsning, jf. § 5, skal desuden vedlægges:
 1) Kort over område, der skal afgræsses.
 2) For Natura 2000 områder skal vedlægges en plejeplan, hvoraf græsningsform og intensitet skal fremgå, hvis det forefindes.
 Stk. 7. Ansøgninger om tilskud til bevaring af træer til naturligt henfald, jf. § 6, stk. 1, nr. 3, skal desuden vedlægges fredskovsrids i form af et kort, som viser indtegning af det areal, der ønskes pålagt fredskovspligt, hvis arealet ikke allerede er fredskovspligtigt.
Stk. 8. Ved ansøgning efter stk. 2-5 skal der endvidere indsendes to direkte sammenlignelige tilbud for udgifter over 50.000 kr.
Tilbud er direkte sammenlignelige, når de enkelte poster fremgår af tilbuddene, og disse er afgivet af uafhængige leverandører med forskellige CVR-numre.
Tilbuddene skal omfatte sammenlignelige varer eller tjenesteydelser.
Der kan dispenseres fra kravet om direkte sammenlignelige tilbud i 1. pkt., hvis der alene findes én leverandør af den konkrete vare eller tjenesteydelse.
Ansøgers begrundelse for kun at vedlægge et tilbud skal fremgå af ansøgningen.
Afgørelse på baggrund af prioriteringen § 9. Der træffes afgørelse om tilsagn eller afslag på ansøgning om tilskud på grundlag af prioritering inden for de bevillingsmæssige rammer, der er fastsat på finansloven.
 Stk. 2. Ansøgninger om tilskud til skov med biodiversitetsformål prioriteres efter pointsystemet i bilag 4 således, at projekter og aktiviteter med højere pointscore går forud for projekter og aktiviteter med lavere pointscore.
Stk. 3. Ved pointlighed mellem to eller flere ansøgninger prioriteres projekter og aktiviteter på fredskovsarealer forud for projekter og aktiviteter på ikke-fredskovsarealer.
I tilfælde af fortsat lighed prioriteres projekter og aktiviteter med størst andel naturmæssigt værdifuld skov på projektarealet forud for projekter og aktiviteter med mindre andel naturmæssigt værdifuld skov på projektarealet.
I tilfælde af fortsat lighed prioriteres projekter og aktiviteter således, at større projektarealer går forud for mindre projektarealer.
 Stk. 4. Hvis der efter den foretagne prioritering i henhold til stk. 2 og 3 fortsat er lighed mellem ansøgninger, bliver de resterende ansøgninger udvalgt på baggrund af en lodtrækning.
Tinglysning § 10. Tilskudsmyndigheden anmelder en servitut til tinglysning om naturlige vandstandsforhold og om bevaring af træer til naturligt henfald, på ejendomme indenfor projektarealet inden udbetaling af tilskud finder sted, såfremt der er givet tilsagn om tilskud efter § 4, nr. 2 og § 6, stk. 1, nr. 3. Tilskudsmyndigheden afholder udgifterne til tinglysning.
 Stk. 2. Servitutter om naturlige vandstandsforhold, jf. § 4, nr. 2, skal indeholde følgende:
 1) Projektarealet skal permanent henligge som område med naturlige vandstandsforhold i overensstemmelse med tilsagnet.
 2) Tilsagnet tinglyses med servitutten.
 Stk. 3. Servitutter om bevaring af træer til naturligt henfald, jf. § 6, stk. 1, nr. 3, skal indeholde følgende:
1) Tilsagn tinglyses med servitutten.
Servitut kan aflyses, når alle træerne er helt nedbrudte og ikke længere kan erkendes.
 2) GPS-positionerne for de udpegede træer til naturligt henfald skal medtages i tinglysningen.
Kapitel 3 Kriterier og forpligtelser Kriterier for støtteberettigelse § 11. Tilsagn om tilskud til projekter, jf. § 4, og aktiviteter, jf. §§ 5 og 6, er betinget af følgende:
 1) Projektet eller aktiviteten er ikke påbegyndt, før ansøger har indsendt ansøgning om tilsagn om tilskud.
 2) Projektet etableres eller aktiviteten gennemføres på ansøgers eget areal.
 3) Projektarealet er minimum 0,50 ha.
 4) Projektarealet indeholder ikke huse, have, veje eller andre permanent ubevoksede arealer.
 5) Hovedtræarten på det enkelte delareal er mindst 50 år gammel, jf. dog stk. 7.
 6) Projektarealet er beliggende i en geografisk sammenhængende skov.
 7) Det enkelte delareal vurderes at være overvejende bevokset med hjemmehørende træarter omfattet af bilag 1.
 8) Projektet eller aktiviteten vurderes at fremme eller bevare biodiversiteten samt sikre og fremme levesteder for truede skovtilknyttede arter.
 9) De tilskudsberettigede projektudgifter eller aktiviteter angår ikke et beløb, som er mindre end 10.000 kr.
 10) Ejeren af arealet har ikke indgået driftsoverenskomst med en offentlig myndighed eller modtager driftstilskud fra en offentlig myndighed, jf. dog stk. 3.
 Stk. 2. For projekter om rydning af uønsket opvækst, jf. § 4, nr. 3, er tilsagn om tilskud endvidere betinget af, at ejeren af arealet ikke i forvejen er forpligtet til at bekæmpe arter, eller i forvejen har pligt til at rydde opvækst.
 Stk. 3. Stk. 1, nr. 10, fraviges, såfremt der gives tilsagn om tilskud til projekter efter § 4 og skovgræsning efter § 5, på arealer, hvor der allerede er givet tilsagn om tilskud til urørt skov efter bekendtgørelse om tilskud til privat urørt skov, eller der gives tilsagn om tilskud til indsatser på arealer med fredskovspligtigt egekrat efter skovlovens § 72 eller efter reglerne i skovlovens §§ 9, 26 og 27.
 Stk. 4. For aktiviteter, jf. § 5 og § 6 er tilsagn om tilskud endvidere betinget af, at ansøger ikke modtager andre EU-tilskud eller tilskud fra en anden offentlig myndighed på det ansøgte areal.
 Stk. 5. For aktiviteter jf. § 5 og 6 er tilsagn om tilskud endvidere betinget af, at ansøger ikke er forpligtet til at gennemføre aktiviteten på projektarealet i medfør af anden lovgivning.
 Stk. 6. For tilskud til bevaring af træer til naturligt henfald, jf. § 6, stk. 1, nr. 3, fraviges kriteriet i stk. 1, nr. 5, ved et areal med selvforyngelse, hvorpå de træer, der modtager tilskud har en stammediameter på minimum 50 cm.
Forpligtelser for projekter omfattet af § 4 § 12. Tilsagnshaver med tilsagn efter § 4 er forpligtet til følgende, når tilsagn om tilskud er opnået:
 1) Gennemføre projektet i overensstemmelse med tilsagnet.
 2) Eje investeringerne i det projekt, der etableres.
 3) Informere om den offentlige medfinansiering af projektet, herunder skilte, jf. bilag III i Kommissionens gennemførelsesforordning (EU) nr. 808/2014 af 17. juli 2014.
 4) Afslutte projektet senest den dato, der er anført i tilsagnet, jf. dog § 28.
 5) Sende udbetalingsanmodning rettidigt, jf. § 28, stk. 3.
 6) Sikre, at de i projektet realiserede investeringer er nye.
 7) Opnå nødvendige tilladelser og dispensationer fra offentlige myndigheder.
Forpligtelser for aktiviteter omfattet af §§ 5-6 § 13. Tilsagnshaver med tilsagn efter §§ 5-6 er forpligtet til følgende, når tilsagn om tilskud er opnået:
 1) Gennemføre aktiviteten i overensstemmelse med tilsagnet.
 2) Informere om den offentlige medfinansiering af projektet, herunder skilte, jf. bilag III i Kommissionens gennemførelsesforordning (EU) nr. 808/2014 af 17. juli 2014.
 3) Indsende udbetalingsanmodning rettidigt, jf. stk. 2 og § 31.
 4) Opnå nødvendige tilladelser og dispensationer fra offentlige myndigheder inden første udbetalingsanmodning er indsendt, jf. stk. 2.
 5) Sikre, at tilskudsmyndigheden har adgang til projektet og det fysiske projektmateriale i forbindelse med kontrol.
Stk. 2. Tilsagnshaver med tilsagn efter §§ 5 og 6 er endvidere forpligtet til at indsende første udbetalingsanmodning senest 3 år efter tilsagnet er givet.
For tilsagn, hvori der også indgår projekter efter § 4, skal første udbetalingsanmodning dog indsendes senest året efter afslutning af projektet.
Forpligtelser ved forberedelse til skovgræsning § 14. Tilsagnshaver med tilsagn efter § 4, nr. 1, er forpligtet til at opsætte hegn på arealet.
 Stk. 2. Hegnstypen skal være egnet til de husdyrstyper, der skal græsse arealet.
 Stk. 3. Hegnet skal vedligeholdes på en sådan måde, at det opfylder forpligtelsen om at holde græssende husdyr inde i skovgræsningen, jf. § 18.
 Stk. 4. Opsætning af hegningen, jf. stk. 1, kan omfatte ikke-tilskudsberettigede arealer under forudsætning af, at hegnslængden ikke øges.
Forpligtelser ved etablering af naturlige vandstandsforhold § 15. Tilsagnshaver med tilsagn efter § 4, nr. 2, er ved forundersøgelsen af naturlige vandstandsforhold forpligtet til at udarbejde en teknisk forundersøgelse, der i tilstrækkeligt omfang beskriver tekniske og biologiske forhold af betydning for etablering af naturlige vandstandsforhold, hævet vandstand, herunder størrelse af det påvirkede areal, påvirkning af jordbundsforhold, topografi, beskyttede fortidsminder, flora og fauna, og eventuel påvirkning af tilgrænsende områder.
Den tekniske forundersøgelse skal resultere i et kort, der viser de foranstaltninger, der laves, herunder grøfter og dræn før og efter etablering af de ændrede vandstandsforhold.
 Stk. 2. Tilsagnshaver er ved etableringen af naturlige vandstandsforhold forpligtet til helt eller delvist genskabe områdets naturlige vandstandsforhold gennem at hæve vandstanden.
 Stk. 3. Tilsagnshaver er endvidere forpligtet til at sikre, at projektarealet bliver pålagt fredskovspligt efter skovlovens § 4.
Forpligtelser ved rydning af uønsket opvækst § 16. Tilsagnshaver med tilsagn efter § 4, nr. 3, er forpligtet til at rydde invasive arter, jf. bilag 2, der udgør en trussel mod Natura 2000 skovnaturtyper eller bevaringsværdige egekrat.
 Stk. 2. Rydningen må ikke negativt påvirke skovtilknyttede arter, der er beskyttede efter Habitatdirektivet (Bilag IV-arter), Fuglebeskyttelsesdirektivet eller arter på den danske rødliste, jf. bilag 5.
 Stk. 3. Der kan i forbindelse med tilsagnet fastsættes vilkår om, at rydningen skal foretages på et bestemt tidspunkt på året, og efterladelse eller fjernelse af det afskårne materiale fra arealet.
Forpligtelser ved særlig indsats for beskyttede arter § 17. Tilsagnshaver med tilsagn efter § 4, nr. 4, er forpligtet til at gennemføre beskyttende tiltag, der bidrager til forbedring af levestederne for de skovtilknyttede arter, der er beskyttede efter Habitatdirektivets bilag IV, Fuglebeskyttelsesdirektivet, eller arter optaget på den danske rødliste, jf. bilag 5.
Forpligtelser ved skovgræsning § 18. Tilsagnshaver med tilsagn efter § 5 er forpligtet til at sikre, at arealet afgræsses i tilsagnsperioden og at græsningen sker med husdyr i form af kvæg, bison, får eller heste.
Svin og geder kan kun undtagelsesvis anvendes efter godkendelse.
Stk. 2. Græsningen skal foretages på helårsbasis, og dyrene må ikke kunne tilgå tilskudsfoder i og uden for tilsagnsarealet.
Tilsagnshaver kan dog for en periode suspendere græsningen af de dyrevelfærdsmæssige årsager, der følger af § 3, § 18, stk. 1, 3. pkt. og regler fastsat i medfør af § 20 i dyrevelfærdsloven.
Tilsagnshaver skal i så fald underrette tilskudsmyndigheden om suspensionen af græsningen snarest muligt.
 Stk. 3. Tilsagnshaver skal endvidere sikre, at skoven på skovgræsningsarealet drives som ved ekstensiv skovdrift, jf. § 19, stk. 2-5, dog uden foryngelse, jf. § 19, stk. 1.
 Stk. 4. Der kan i forbindelse med tilsagnet fastsættes vilkår om græsningstryk, herunder hensyn til sten- og jorddiger og beskyttede fortidsminder.
Forpligtelser ved ekstensiv skovdrift § 19. Tilsagnshaver med tilsagn efter § 6, stk. 1, nr. 1, skal sikre, at arealet forynges ved naturligt frøfald, og at der ikke foretages supplerende såning og plantning, jf. dog stk. 6-8.
Stk. 2. Tilsagnshaver skal sikre, at jordbunden er uforstyrret af maskinel påvirkning.
Jordbunden må dog højst forstyrres på 1/3 af arealet, herunder ved brug af jordbearbejdning eller kørsel i skovbunden med tunge maskiner.
Stk. 3. Tilsagnshaver skal ved driften af arealet sikre, at der ikke anvendes gødning, kemisk bekæmpelse eller kalkning på arealet, og afvandingen af arealet må ikke øges.
Der må ikke etableres nye grøfter eller dræn, og eksisterende grøfter må ikke uddybes.
Eksisterende grøfter må dog gerne vedligeholdes.
 Stk. 4. Tilsagnshaver skal ved vedligeholdelsen af arealet sikre følgende:
 1) For arealer med Natura 2000 skovnaturtyper skal det dominerende kronedække af de karakteristiske træarter for skovnaturtypen, jf. bilag 3, bevares, når der fældes træer.
 2) For arealer, der ikke er Natura 2000 skovnaturtyper, skal de naturligt hjemmehørende træarter, jf. bilag 1, bevares på bekostning af øvrige træarter, når der fældes træer.
 3) Alt dødt træ, som findes på tilsagnstidspunktet, skal bevares til naturligt henfald.
 4) Træer med hulheder (spættehuller og større hulheder) må ikke fældes, jf. dog stk. 5.
Stk. 5. Der kan dispenseres fra stk. 4, nr. 3 og 4, såfremt døde træer eller træer med hulheder udgør en sikkerhedsrisiko for mennesker eller bygningerne.
Træerne skal i så fald efterlades på arealet til naturligt henfald.
Stk. 6. Der kan dispenseres fra stk. 1, såfremt den naturlige foryngelse ikke indfinder sig efter 2 år fra frøfald.
Såningen eller plantning skal i så fald foretages med hovedtræarterne i den oprindelige bevoksning med op til 10 % indblanding af øvrige hjemmehørende træ- og buskarter, jf. bilag 1.
 Stk. 7. Der kan i forbindelse med tilsagnet fastsættes vilkår om anvendelse af mindre afdrifter, bevaring af træer til naturligt henfald og gentilplantning, hvis det ikke er muligt at forynge en konkret bevoksning i en naturlig foryngelse på projektarealet.
 Stk. 8. Der kan i forbindelse med tilsagnet fastsættes vilkår om foryngelse via stævning, hvis en bevoksning er egnet til stævning og vil have naturmæssig gavn af den.
Forpligtelser ved fastholdelse af naturlige vandstandsforhold § 20. Tilsagnshaver med tilsagn efter § 6, stk. 1, nr. 2, skal sikre, at tilstanden af de hævede vandstandsforhold bevares og ikke aktivt ændres.
Forpligtelser ved bevaring af træer til naturligt henfald § 21. Tilsagnshaver med tilsagn efter § 6, stk. 1, nr. 3, skal sikre følgende:
1) Bevare 5-20 træer pr. ha til naturligt henfald.
De træer, der udpeges, må ikke kunne udgøre en risiko for færdslen på stærkt befærdede veje og stier.
 2) Træerne, som bevares, skal være hjemmehørende, jf. bilag 1, og have en stammediameter på mindst 25 cm samt udgøre en del af kronetaget i bevoksningen.
 3) Træerne skal markeres fysisk og markeringen skal vedligeholdes, så de kan genfindes i skoven.
 4) Højst 50 % af træerne på et ansøgt areal må stå i de yderste 20 m af skoven (ydre skovbryn).
 5) Træerne må ikke skades forsætligt, jf. dog stk. 2 og 3.
Stk. 2. Såfremt træerne, som skal bevares, falder ned over hegn, stier, veje, fortidsminder og lignende, må de skæres op i nødvendigt omfang for at kunne skubbes eller trækkes til side.
Alt træ skal i så fald efterlades på stedet til naturligt henfald.
 Stk. 3. Der kan gives tilladelse til, at højst 25 % af de træer, der indgår i projektet, må skades forsætligt for at fremskynde naturligt henfald.
 Stk. 4. Tilsagnshaver er endvidere forpligtet til at sikre, at projektarealet bliver pålagt fredskovspligt efter skovlovens § 4.
 Stk. 5. Tilsagnshaver skal efter anmodning om første udbetaling og inden første udbetaling af tilskud, jf. § 32, stk. 2, endvidere sikre, at underskrive en servitut, jf. § 10.
Stk. 6. Tilsagnshaver skal ved anmodning om første udbetaling endvidere sikre, at indsende de registrerede GPS-positioner for de udpegede træer.
Af registreringen skal det fremgå, hvilke træer, der forventes at blive skadet forsætligt.
 Stk. 7. Tilsagnshaver skal ved anmodning om første udbetaling endvidere sikre, at indsende en liste med angivelse af antal træer, træart og diameterklasse.
Andre forpligtelser § 22. Tilsagnshaver med tilsagn efter § 4 er endvidere forpligtet til følgende, når projektet er afsluttet:
 1) Sørge for, at projekter omfattet af § 4, nr. 1 og 4, ikke udsættes for væsentlige ændringer, der berører dets art, mål eller gennemførelsesvilkår i 5 år fra datoen for slutudbetaling.
 2) Holde udbetalingsanmodning med tilhørende regnskabsbilag tilgængelig i mindst 5 år og seks måneder regnet fra datoen for slutudbetaling af tilskud.
 3) Sikre, at tilskudsmyndigheden har adgang til projektet og det fysiske projektmateriale i forbindelse med kontrol.
 4) For tilskud til etablering af naturlige vandstandsforhold, jf. § 4, nr. 2 skal tilsagnshaver efter anmodning om udbetaling og inden udbetaling af tilskud, jf. § 31, stk. 5, sikre, at underskrive en servitut, jf. § 10.
Kapitel 4 Tilskudsberettigede udgifter Tilskudsberettigede udgifter for projekter efter § 4 § 23. Der kan opnås tilskud til projektudgifter, som er nødvendige og direkte relaterede til projekter efter § 4. Det kan være udgifter til følgende:
 1) Anlægsudgifter.
 2) Udgifter til køb af materialer.
3) Udgifter til eksterne konsulenter, dog højest til en timepris på maksimalt 1.200 kr.
Konsulentens udgifter til rejser, kørsel, fortæring og repræsentation skal være indeholdt i timeprisen.
Konsulentydelsen skal dokumenteres med udspecificeret og dateret timeforbrug, hvor den udførte ydelse er beskrevet.
 4) Løn til tilsagnshavers personale, der er beskæftiget med projektet, tillagt 15 pct. overhead, jf. dog stk. 2.
 Stk. 2. Udgifter til løn til tilsagnshavers personale, der er beskæftiget med projektet, er kun tilskudsberettigede, hvis udgifterne ikke normalt finansieres af offentlige institutioner, offentlige virksomheder eller kommunale fællesskaber, og hvis udgifterne kan dokumenteres.
 Stk. 3. Der kan godkendes andre projektudgifter end de udgifter, der er nævnt i stk. 1, forudsat at det vurderes, at de er af væsentlig betydning for gennemførelse af projektet.
 Stk. 4. For udgifter over 50.000 kr. beregnes tilskuddet alene ud fra det billigste tilbud på baggrund af to direkte sammenlignelige tilbud, jf. § 8, stk. 8.
 Stk. 5. For tilskud efter § 4, nr. 2 om etablering af naturlige vandstandsforhold forbliver udgifter til forundersøgelser støtteberettigede, selv om forundersøgelsen medfører, at der ikke kan etableres naturlige vandstandsforhold.
 § 24. Der kan ikke opnås tilskud til følgende udgifter til projekter efter § 4:
 1) Udgifter, hvortil der gives andre EU-tilskud.
 2) Udgifter, hvortil der er modtaget tilskud fra anden offentlig myndighed.
 3) Udgifter til køb af brugt udstyr og materiel.
 4) Udgifter til leje og leasing af udstyr og materiel.
 5) Udgifter til reparation af udstyr.
 6) Udgifter til moms, medmindre denne endeligt bæres af tilsagnshaver, jf. artikel 69, stk. 3, litra c, i forordning nr. 1303/2013.
 7) Finansierings- og pengeinstitutomkostninger, jf. artikel 69, stk. 3, litra a, i forordning nr. 1303/2013.
 8) Advokat- og revisionsomkostninger.
 9) Udgifter i form af naturalydelser, som omhandlet i artikel 69, i forordning nr. 1303/2013.
 10) Udgifter vedrørende projekter, som tilsagnshaver eller en ejer af arealer i projektet er forpligtet til at gennemføre i medfør af anden lovgivning.
 11) Udgifter, som tilsagnshaver har afholdt, inden der er givet tilsagn om tilskud, jf. § 11, stk. 1, nr. 1.
 12) Udgifter til simple genanskaffelser.
 13) Ordinære driftsomkostninger.
 14) Udgifter, der ikke er specificerede i budgettet.
 15) Udgifter til at varetage sædvanlige myndighedsopgaver.
 16) Udgifter til eget arbejde.
 17) Udgifter til forskning og teknologisk udvikling.
 18) Udgifter til køb af dyr.
 19) Udgifter til køb af maskiner.
 20) Udgifter til markedsføring.
 21) Udgifter til køb af køretøjer.
 22) Udgifter til vedligeholdelse af tilsagnsareal.
Beregning af tilskud og tilskudssatser § 25. Der kan ydes tilskud til 100 pct. af de tilskudsberettigede projektudgifter, jf. § 23, til projekter omfattet af § 4, jf. dog stk. 2.
 Stk. 2. Der kan dog maksimalt ydes tilskud på 40 kr. pr. meter ved opsætning af hegn inklusiv hegnspassager, rydning af opvækst og knusning af stød til forberedelse til skovgræsning jf. § 4, nr. 1.
 § 26. Der kan ydes tilskud efter følgende tilskudssatser:
 1) Til skovgræsning, jf. § 5, ydes et 5-årigt tilskud på 1.480 kr. pr. ha pr. år.
 2) Til ekstensiv skovdrift, jf. § 6, stk. 1, nr. 1, ydes et 20-årigt tilskud for:
 a) 800 kr. pr. ha pr. år for bøg og eg over 100 år.
 b) 450 kr. pr. ha pr. år for bøg og eg under 100 år samt øvrig skov.
 3) Til bevarelse af træer til naturligt henfald, jf. § 6, stk. 1, nr. 3, ydes et 20-årigt tilskud for:
 a) 35 kr. pr. træ pr. år ved en stammediameter på 25-50 cm.
 b) 65 kr. pr. træ pr. år ved en stammediameter på 51-75 cm.
 c) 95 kr. pr. træ pr. år ved en stammediameter på over 75 cm, undtagen egetræer.
 d) 125 kr. pr. træ pr. år for egetræer med en stammediameter på over 75 cm.
 4) Til fastholdelse af naturlige vandstandsforhold, jf. § 6, stk. 1, nr. 2, ydes et 20-årigt tilskud på 300 kr. pr. ha pr. år.
Kapitel 5 Ændring af projekter og aktiviteter og overdragelse af tilsagn § 27. Der kan efter ansøgning godkendes ændringer af et projekt, jf. § 4, såfremt projektet i sin ændrede form ville være blevet prioriteret, jf. § 9 og projektet fortsat opfylder kriterierne, jf. § 11.
 Stk. 2. Ansøgning om ændring af et projekt skal godkendes af tilskudsmyndigheden, inden ændringen må sættes i gang.
 § 28. Ansøgning om ændring af et projekt, jf. § 4, skal være modtaget senest to måneder før den dato, hvor projektet senest skal være afsluttet.
 Stk. 2. Ansøgning om forlængelse af projektperioden skal dog være modtaget senest 10 dage før den dato, hvor projektet senest skal være afsluttet.
 Stk. 3. Ændring af projektets slutdato kan godkendes af tilskudsmyndigheden, dog ikke ud over den 31. december 2024.
 Stk. 4. Tilsagnsbeløbet kan ikke forhøjes i forbindelse med ændring af et projekt.
 Stk. 5. Ansøgning om ændringer af projektet skal vedlægges opdateret kortgrundlag og præcise oplysninger om den påtænkte ændring.
 § 29. Der kan i ganske særlige tilfælde godkendes ændringer af en aktivitet efter §§ 5 og 6, såfremt aktiviteten i sin ændrede form ville være blevet prioriteret, jf. § 9 og aktiviteten fortsat opfylder kriterierne, jf. § 11.
 Stk. 2. Ansøgning om ændring af en aktivitet skal godkendes af tilskudsmyndigheden, inden ændringen må sættes i gang.
 Stk. 3. Tilsagnsbeløbet kan ikke forhøjes i forbindelse med ændring af aktiviteten.
§ 30. Det kan efter ansøgning tillades, at tilsagn om tilskud i forbindelse med ejerskifte overdrages til en anden, der ifølge § 2 kan være tilsagnshaver.
Ansøgning om overdragelse af et tilsagn skal godkendes af tilskudsmyndigheden, inden overdragelse af projektet kan finde sted.
 Stk. 2. Den, der får overdraget tilsagnet, overtager alle rettigheder og forpligtelser efter tilsagnet.
 Stk. 3. Ansøgning efter stk. 1 skal indgives på et særligt skema, der kan findes på tilskudsmyndighedens hjemmeside.
Kapitel 6 Udbetaling af tilskud § 31. Udbetaling af tilskud til projekter efter § 4 sker på baggrund af tilsagnshavers opgørelse over betalte og dokumenterede tilskudsberettigede udgifter.
 Stk. 2. Anmodning om udbetaling af tilskud skal vedlægges:
 1) Udbetalingsskemaet, hvor de påkrævede oplysninger er afgivet.
 2) Eventuelle nødvendige tilladelser og dispensationer til projektet fra offentlige myndigheder.
 3) Alle udgiftsbilag.
 4) Eventuelle opdaterede kortbilag over projektarealet.
 Stk. 3. Anmodning om udbetaling skal være modtaget senest tre måneder efter den dato, hvor projektet senest skal være afsluttet.
 Stk. 4. Alle udgifter skal være afholdt og betalt af tilsagnshaver senest på tidspunktet, hvor udbetalingsanmodningen indsendes.
 Stk. 5. Tilskuddet udbetales i én samlet udbetaling.
 § 32. Anmodning om udbetaling af tilskud til aktiviteter efter §§ 5 og 6 skal indgives på et særligt skema, Fællesskema, der indgives efter bestemmelserne i den til enhver tid gældende bekendtgørelse om markblok, elektronisk fællesskema og elektroniske tilsagnsskemaer.
 Stk. 2. Tilskud efter §§ 5 og 6 for et tilskudsår udbetales efter udløb af tilskudsåret i én samlet udbetaling.
 § 33. Tilskuddet overføres til tilsagnshaverens NemKonto.
Kapitel 7 Bortfald af tilsagn, tilbagebetaling og nedsættelse af tilskud Bortfald af tilsagn og tilbagebetaling af tilskud § 34. Der træffes afgørelse om bortfald af tilsagn og tilbagebetaling af tilskud, hvis 1) tilsagnshaver har givet urigtige eller vildledende oplysninger eller har fortiet oplysninger af betydning for sagens afgørelse, 2) tilsagnshaver tilsidesætter sine pligter efter skovlovens § 50, § 56, stk. 2, eller regler fastsat efter § 59, eller 3) et eller flere kriterier for støtteberettigelse i § 11 ikke er overholdt.
Nedsættelse og tilbagebetaling af tilskud ved overtrædelse af forpligtelser for projekter omfattet af § 4 § 35. Ved manglende opfyldelse af en forpligtelse, jf. § 12, §§ 14-17 og andre forpligtelser, jf. § 22, jf. dog §§ 36-38, kan der træffes afgørelse om hel eller delvis nedsættelse af tilskud på baggrund af en konkret vurdering.
Hvis tilskuddet nedsættes helt, træffes der samtidig afgørelse om, at tilsagnet bortfalder.
 § 36. Der træffes afgørelse om nedsættelse af tilskuddet som følger, hvis projektet, jf. § 4, afsluttes senere end datoen angivet i tilsagnet, jf. § 12, nr. 4:
 1) 1-30 kalenderdage for sen afslutning af projektet medfører 5 pct. nedsættelse.
 2) 31-60 kalenderdage for sen afslutning af projektet medfører 10 pct. nedsættelse.
 3) 61-90 kalenderdage for sen afslutning af projektet medfører 15 pct. nedsættelse.
 4) Mere end 90 kalenderdage for sen afslutning af projektet medfører bortfald af tilsagn.
 Stk. 2. Der træffes afgørelse om nedsættelse af udbetalingen med 1 pct. pr. kalenderdag ved for sent modtaget anmodning om udbetaling, jf. § 31, stk. 3, til og med den 20. kalenderdag.
 Stk. 3. Ved en forsinkelse på mere end 20 kalenderdage træffes der afgørelse om 100 pct. nedsættelse af udbetalingen og bortfald af tilsagn, herunder også tilsagn efter § 5 og § 6, stk. 1, nr. 2.
 § 37. Der træffes afgørelse om en proportionel nedsættelse af den samlede værdi af de tilskudsberettigede udgifter, der skulle have været i udbud, såfremt hele projektet eller dele af projektet er omfattet af lov om indhentning af tilbud i bygge- og anlægssektoren, og denne ikke er overholdt.
 § 38. Tilskuddet kræves delvist tilbagebetalt, hvis projektet ikke opretholdes i 5 år fra datoen for slutudbetaling. jf. § 22, nr. 1. Der anvendes følgende procentsatser:
 1) Hvis projektet kun er opretholdt i 0-18 måneder, kræves 80 pct. af tilskuddet tilbagebetalt.
 2) Hvis projektet kun er opretholdt i 19-36 måneder, kræves 40 pct. af tilskuddet tilbagebetalt.
 3) Hvis projektet kun er opretholdt i 37-60 måneder, kræves 20 pct. af tilskuddet tilbagebetalt.
Nedsættelse og tilbagebetaling af tilskud ved overtrædelse af forpligtelser for aktiviteter omfattet af §§ 5-6 § 39. Der træffes afgørelse om nedsættelse af tilskuddet eller bortfald af tilsagn ved manglende opfyldelse af en forpligtelse, jf. § 13 og §§ 18-21. Træffes der afgørelse om bortfald af tilsagn, kan der ligeledes træffes afgørelse om tilbagebetaling af tilskud.
§ 40. Ved for sen indsendelse af anmodning om udbetaling, jf. §§ 13 og 32, bortfalder tilskuddet for det pågældende tilskudsår.
Ved gentagne forsinkelser kan der træffes afgørelse om bortfald af tilsagn.
Nedsættelse og tilbagebetaling af tilskud ved manglende skiltning § 41. Der træffes afgørelse om nedsættelse af den samlede værdi af de tilskudsberettigede udgifter, hvis der konstateres manglende overholdelse af skiltning, jf. § 12, nr. 3, og § 13, nr. 2, og som beskrevet i bilag III i Kommissionens gennemførelsesforordning (EU) nr. 808/2014 af 17. juli 2014. Beløbet, der nedsættes med, udgør 1. pct., men kan dog maksimalt udgøre 50.000 kr.
Kapitel 8 Administration Obligatorisk digital kommunikation § 42. Ansøgninger om tilskud skal indgives via et særligt skema på tilskudsmyndighedens hjemmeside.
 Stk. 2. Anmodning om udbetaling af tilskud til projekter, jf. § 4, skal indsendes via e-mail.
 Stk. 3. Anmodning om udbetaling af tilskud til aktiviteter, jf. §§ 5 og 6, skal indgives via Tast Selv, jf. § 29.
 Stk. 4. Ansøgninger om projektændringer og om overdragelser skal indsendes via e-mail.
 Stk. 5. Al øvrig skriftlig kommunikation skal ske via e-mail.
 Stk. 6. Ansøgere, der er bosat uden for Danmark, er undtaget fra kravet om digital ansøgning.
Klageadgang § 43. Afgørelser efter denne bekendtgørelse kan påklages til Miljø- og Fødevareklagenævnet efter reglerne i skovlovens § 62 og § 63. Klagen skal indgives skriftligt til tilskudsmyndigheden og skal være indgivet senest 4 uger fra den dag, afgørelsen er meddelt.
Kapitel 9 Ikrafttræden § 44. Bekendtgørelsen træder i kraft den 15. marts 2022.
 Stk. 2. Bekendtgørelsen finder ikke anvendelse for tilsagn, der er givet i medfør af bekendtgørelse nr. 404 af 12. marts 2021 og bekendtgørelse nr. 542 af 28. april 2020, og for ansøgninger om tilsagn, som er indgivet i medfør heraf og som ikke er færdigbehandlede.
Landbrugsstyrelsen, den 11. marts 2022 Louise Piester / Kardo Filip Georgiev Bilag 1 Hjemmehørende træarter Bilag 2 Uønsket vækst Arter, der kan optræde invasivt, og hvor der kan søges tilskud om rydning:
Bilag 3 Træarter i skovnaturtyperne Oversigt over træarter i skovnaturtyperne, som omfattet af bekendtgørelse om udpegning og administration af internationale naturbeskyttelsesområder samt beskyttelse af visse arter (Habitatbekendtgørelsen).
