Nr BSF 51 Forslag til folketingsbeslutning om forbud mod brug af atomvåben Fremsat af Keld Albrechtsen (EL) Gert Petersen (SF) den 5. november 1997 Folketinget opfordrer regeringen til i de relevante internationale  

 sammenhænge, herunder i NATO, at fremsætte forslag om forbud mod brug af  

 atomvåben i forlængelse af den erklæring, som FN's Internationale Domstol kom  

 med den 8. juli 1996.
Bemærkninger til forslaget »Jeg er i den privilegerede situation, at jeg mentalt set kan træde  

 et skridt tilbage og betragte betydningen af at have brugt fire milliarder  

 dollars og fremstillet 70.000 atomvåben, og jeg indser, at den opfattelse, at  

 atomvåben fører sikkerhed med sig - forestillingen om, at det på en eller  

 anden måde var os, der styrede det hele, at systemet var ufejlbarligt og  

 kontrollabelt, og at vi kunne få det til at fungere - hele den opfattelse er  

 fuldstændig fejlagtig«, sagde den amerikanske fhv. top-general George  

 Lee Butler til Politiken den 31. december 1996. Sammen med 60 andre  

 generaler, admiraler og politikere fra øst og vest offentliggjorde han den 1.  

 januar 1997 en erklæring, som opfordrede til yderligere reducering af verdens  

 atomvåbenlagre med henblik på en gradvis og total eliminering af disse.
Han sagde endvidere, at kun ved hjælp af vidtgående tiltag som en kampagne  

 for den totale eliminering af atomvåben over hele verden kan man komme en  

 atomkatastrofe i forkøbet.
Tre år tidligere havde George Lee Butler været  

 øverstkommanderende på det militære hovedkvarter i Omaha, Nevada og hørte til  

 den militære inderkreds, som sammen med den amerikanske præsident på 15  

 minutter skulle tage stilling til en situation, som kunne involvere brugen af  

 atomvåben.
I erklæringen fra de 60 personer, som omfatter 36 russiske og amerikanske  

 generaler og admiraler, opfordres atommagterne til at afskaffe deres  

 våbenarsenaler i forbindelse med udarbejdelsen af nye traktater samt fjerne  

 atomsprænghovederne fra missilerne.
General Butler lægger speciel vægt på det  

 sidste, fordi det vil betyde, at alle missiler for første gang i 37 år vil  

 blive fjernet fra det herskende alarmberedskab.
En lang række af de tidligere ansvarlige for henholdsvis det amerikanske  

 og russiske/sovjetiske militær undsiger således hele atomstrategien, d.v.s.  

 at koldkrigsdogmatikken om atomvåben som en fælles afskrækkelsesstrategi ikke  

 holder, men snarere er direkte farlig.
Nu hvor den gamle kolde krig er slut,  

 opfordrer de atommagterne til en systematisk afvikling af atomvåben.
På den anden side har vi FN's Internationale Domstol, som den 8. juli 1996  

 i en såkaldt »Advisory Opinion« erklærede brugen af atomvåben for  

 en krigsforbrydelse.
I denne erklæring er der kun nævnt een undtagelse, som  

 der var stor uenighed om.
Et flertal af Domstolens medlemmer mener, at man  

 kan tillade brugen af atomvåben »»..i en ekstrem situation af  

 selvforsvar, hvor statens eksistens står på spil«.
14 ud af Domstolens 15 dommere var enige om, at brugen af atomvåben  

 »i almindelighed strider mod de internationale retsregler for væbnede  

 konflikter og især mod principper og regler i humanitær ret«.
Brugen af  

 atomvåben er ulovlig og umoralsk, fordi det går ud over civilbefolkningen og  

 er et »blindt« våben, som rammer i flæng.
Et »blindt«  

 våben, der ikke skelner eller kan skelne mellem militære mål og  

 civilbefolkningen. »Blinde« våben som atomvåben er forbudt i de  

 konventioner, som er vedtaget efter 1945, sidst med aftalen fra 1981, som  

 specielt gælder inhumane' våben.
Det er oplagt, at den ene undtagelse, som et flertal i FN-Domstolen fik  

 med i erklæringen, omfatter USA's brug af atomvåben over for Japan i  

 Hiroshima og Nagasaki ved slutningen af 2. verdenskrig.
I dag ville en sådan  

 atombombning blive defineret som en krigsforbrydelse.
Hvad den efter  

 forslagsstillernes mening også var i 1945. Intet politisk eller militært  

 rationale kan undskylde brugen af atomvåben over for den japanske befolkning  

 og de titusindvis af civile ofre, som var resultatet af historiens første  

 brug af atomvåben.
Der har været bemærkelsesværdig ringe opmærksomhed omkring erklæringen fra  

 FN-Domstolen.
Den er øjensynlig kommet meget på tværs af de herskende  

 interesser i forhold til den konkret førte sikkerhedspolitik i NATO og Den  

 Vesteuropæiske Union (WEU). I begge organers strategier indgår  

 atomafskrækkelse som et væsentligt element.
Ingen af organisationerne eller  

 deres respektive medlemslande kan seriøst betegnes som stater, der er udsat  

 for en ekstrem trussel, som eventuelt kunne retfærdiggøre brugen af  

 atomvåben.
Et enigt FN erklærede i 1978, at eksistensen af atomvåben var en trussel  

 mod selve menneskehedens overlevelse, og hvert år siden har der været forslag  

 i FN om afskaffelse af atomvåben og andre masseødelæggelsesvåben.
Danmark har  

 underskrevet forbudene imod kemisk og bakteriologisk krigsførelse, og Danmark  

 har vedtaget ikke at bruge landminer i sit forsvar.
Nu har FN-Domstolen meget  

 klart erklæret brugen af atomvåben for ulovlig og umoralsk og en forbrydelse  

 imod civilbefolkningen.
Den danske regering bør derfor arbejde for denne  

 opfattelse i de militære og politiske organisationer, som Danmark er medlem  

 af: FN, NATO, OSCE, EU og via observatørposten i Den Vesteuropæiske Union  

 (WEU).
Under den kolde krig blev den fælles atomvåben- baserede  

 afskrækkelsesstrategi brugt som bortforklaring over for dem, som  

 karakteriserede hele atomvåbenstrategien som værende både katastrofal og  

 forfejlet.
I den nuværende situation er de hidtidige nedrustningsaftaler slet  

 ikke nok.
Den indgåede START II-aftale fra 1993 vil kun nedbringe  

 atomvåbenlagrene til niveauet i 1972, hvor atomkapløbet var i fuld gang.  

 Samtidig er denne aftale ikke ratificeret i den russiske Duma, og udsigterne  

 til dette er ikke lovende på grund af den planlagte NATO-udvidelse.
Denne  

 helt perspektivløse NATO-udvidelse er på denne måde med til at lægge gift for  

 START II-aftalen og yderligere stærkt tiltrængte nedskæringer på det atomare  

 område.
Rusland vil formodentlig være ret uvillig til yderligere nedskæringer  

 på det atomare område, fordi atomvåben efterhånden er det eneste effektive  

 afskrækkelsesvåben, som landet er i besiddelse af.
Samtidig er det tydeligt,  

 at der ikke i USA er megen vilje blandt herskende meningsdannere i State  

 Department og Pentagon til at overveje den strategiske afvikling af  

 atomvåben.
Tværtimod kommer der nye rapporter om, at USA er i gang med en  

 modernisering af sine termonukleare atomvåben.
The Guardian skrev den 19.  

 august i år, at USA var ved at opbygge et nyt atomarsenal.
Det skulle bestå i  

 en ny type af våben, som dels ikke behøver at skulle testes under jorden, og  

 dels ved en udbygget præcision af atommissilerne.
Ifølge the Guardian handler  

 det om via en udbygget atomar præcision at kunne vinde en eventuel atomkrig,  

 hvor man kan slå først og med høj præcision sætte modstanderens atomare  

 beredskab ud af kraft.
På denne måde håber man at kunne komme ud over den  

 hidtidige atomafskrækkelsesstrategi: MAD - »Mutual Assured  

 Destruction«, som bygger på, at ingen af de atomførende magter vil være  

 den første til at bruge atomvåben ud fra den antagelse, at modparten så kan  

 slå igen og ødelægge ens eget land.
I en kommentar til den atomvåbenbaserede afskrækkelsesstrategi siger  

 general Butler til Jyllands Posten den 1. marts 1997: »De indbyggede  

 intellektuelle modsætninger i atomafskrækkelsen er aldrig blevet løst.  

 Modsætningen er, at absolut usårlighed er ensbetydende med absolut sårbarhed  

 for dette lands fjende.
Hvis vi opnåede fuld beskyttelse, ville  

 Sovjetunionens styrker være værdiløse og sårbare over for et  

 førstegangsangreb fra USA.
Det er hele forklaringen på atomkapløbet«.
 Dermed kan man også konstatere, at hvis USA går i gang med en  

 viderudvikling af sine hidtidige atomvåben i retning af en atomar præcision,  

 der vil sætte USA i stand til at rette et førstegangsangreb på de russiske  

 atomare baser, som vil destruere disse, så har man lagt grundstenen til et  

 nyt atomkapløb i stedet for en gradvis atomar nedrustning og endelig  

 afskaffelse af atomvåben.
Ud fra en sådan militær og sikkerhedspolitisk tankegang kommer det aldrig  

 til andet end taktiske nedrustninger.
Dvs. man vil fortsætte med den rent  

 kvantitative nedrustning, men ikke sætte spørgsmålstegn ved  

 atomvåbenstrategien som sådan.
Den amerikanske regering og Kongressen har  

 bevilget 4 milliarder dollars til ovenstående progam.
Journalisten Martin  

 Bucharth spørger i Information den 21. august 1997:
 »Er det vitterligt nødvendigt at bevare tropper på 10.000 forskere  

 for at bevare USA's kernevåbenarsenal i samme stand som nu i de næste 25  

 år?».
Samtidig kan man i et telegram fra Ritzaus Bureau fra den 24. september  

 1997 læse, at den person, som var udset til at være ansvarlig for USA's  

 atomvåbenpolitik, Rose Gottemoeller, blev droppet, ifølge Washington Post  

 angiveligt på grund af hendes anbefaling af yderligere atomnedrustning.
Den  

 amerikanske forsvarsminster havde tilbudt Gottemoeller posten som  

 viceforsvarsminister med ansvar for den internationale sikkerhedspolitik.  

 Ritzau skriver, at »...Gottemoellers alvorlige synd, set med  

 republikanske øjne, består angivelig i, at hun har anbefalet en  

 forsvarsrapport om straks at stræbe efter yderligere markante nedskæringer i  

 det amerikanske atomarsenal, så USA og Rusland på kort sigt kommer ned på  

 1000 atomsprænghoveder - og i sidste ende med få hundrede.
En sådan  

 fremgangsmåde ville kollidere med den amerikanske præsident, Bill Clintons  

 hidtidige politik om, at der ikke kan forhandles om ny atomnedrustning, før  

 det russsiske parlament har ratificeret START II-aftalen fra 1993. Denne  

 aftale sætter et loft på 3500 atomsprænghoveder i missiler, som hvert land  

 har udstationeret«.
Derfor er det nødvendigt, at der tages internationale initiativer for at  

 fremme debatten i retning af afvikling af atomvåben.
Hvis det ikke sker, nu  

 hvor den kolde krig er overstået, hvornår vil det så være muligt? Hvornår vil  

 betingelserne være bedre? Derfor håber forslagsstillerne, at regeringen og et  

 flertal blandt Folketingets partier vil genoverveje den holdning, som kom til  

 udtryk, da Folketinget førstebehandlede B 29 den 15. november 1996, som  

 drejede sig om at fremme etableringen af atomvåbenfri zoner i Europa.
Her  

 sagde udenrigsministeren bl.a.: »Det er regeringens holdning, at  

 oprettelse af atomvåbenfri zoner i forskellige dele af verden kan yde et  

 værdifuldt bidrag til forhindring af spredning af atomvåben ... men det må  

 også konstateres, at der under de nuværende omstændigheder tilsyneladende  

 ikke blandt de europæiske regeringer er den samme interesse for at fremme  

 tanken om atomvåbenfri zoner i Europa som tidligere«.
Venstres ordfører Ulla Tørnæs gik så langt som til at sige at: »I  

 Venstre ønsker vi imidlertid ikke at fraskrive os muligheden for at få eller  

 have atomvåben oplagret i tilfælde af en krigssituation.
Vi ønsker også  

 fortsat at kunne deltage fuldt ud i militære øvelser med vore allierede, og  

 vi ønsker ikke at afskære muligheden for forstærkning fra vore allierede i  

 krigs- eller krisesituationer«.
Samtidig gav hun udtryk for, at: »Det synes, som om SF og  

 Enhedslisten endnu ikke har opdaget, at Muren er faldet«.
I givet fald  

 må det jo så heller ikke være gået op for de 60 tidligere generaler,  

 admiraler og politikere, som har underskrevet erklæringen af den 1. januar  

 1997 om en total afvikling af atomvåben.
Man skulle ellers tro, at netop den  

 kolde krigs ophør og Murens fald, Sovjetunionens opløsning og Warszawapagtens  

 nedlæggelse kunne være nogle hovedstene, som gav anledning til et opgør med  

 den dogmatiske militære- og atomare afskrækkelsesstrategi, som har været  

 herskende siden anden verdenskrig.
Det er vigtigt, at den strategiske diskussion om atomvåbnene holdes i  

 gang, og at det diskuteres, hvordan man kan udvikle en forebyggende  

 sikkerhedsstrategi, som ikke bygger på brug af atomvåben.
Under den kolde  

 krig blev der produceret tonsvis af litteratur i form af artikler og bøger om  

 faren ved den atomare udvikling.
Dengang var den danske regering langt mere  

 aktiv i forhold til nedrustning, til etableringen af atomvåbenfri zoner, i  

 forhold til at arbejde for konfliktforebyggende aktiviteter.
Der er behov for  

 lignende aktiviteter i dag.
Den danske regering skal derfor ikke ligge  

 underdrejet i forhold til andre EU-partneres og NATO's generelle  

 atomvåbenbaserede afskrækkelsesstrategi.
Skriftlig fremsættelse Keld Albrechtsen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forbud mod brug af atomvåben.
(Beslutningsforslag nr.
B 51).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
