 Under henvisning til tidligere brevveksling og til drøftelser på lægemødet  

 den 11. december 1967, jfr. det herom udsendte referat, fastsætter  

 direktoratet følgende retningslinier vedrørende fjernelse af indsattes  

 tatoveringer:
1. Har en indsat tatoveringer, som skønnes at kunne  

 være til skade for hans beskæftigelsesmuligheder eller iøvrigt at kunne hæmme  

 resocialiseringsbestræbelser, f.eks. fordi de giver anledning til  

 mindreværdsfølelse eller lignende, skal hans opmærksomhed henledes på de  

 pågældende skademuligheder m.v. samtidigt med, at der gives ham oplysning om  

 mulighederne for fjernelse af tatoveringer under anstaltsopholdet.
Han skal  

 orienteres om eventuel fare for ulemper i form af ar m.v., og om at en  

 eventuel fjernelse sker på hans egen risiko.
 2. Efter samråd med fængselslægen kan anstaltslederen,  

 når en eller flere af de omtalte indikationer foreligger, tillade en indsat  

 at få tatoveringer fjernet, enten således at fjernelsen sker i anstalten,  

 eller ved indlæggelse på lokalt sygehus, hvor dette er påkrævet og muligt.
3. Såfremt indlæggelse på lokalt sygehus ikke er  

 muligt, kan indlæggelse ske på Vestre hospital.
På indlæggelsessedlen (D.f.f.  

 formular nr. 48) gives der oplysninger om den indsattes sygekasseforhold, og  

 om, hvor han er hjemmehørende.
4. I tilfælde, hvor fjernelse af tatoveringer ikke vil  

 kunne ske på Vestre hospital, er der gennem de senere år indledt et  

 samarbejde mellem Københavns fængsler og Diakonissestiftelsen i København,  

 hvor indlæggelse da kan finde sted.
Overlægen ved Københavns fængsler drager  

 i disse tilfælde omsorg for, at indsatte, der er hjemmehørende i Københavns  

 kommune, indlægges gennem visitator på Københavns Kommunehospital.
I andre  

 tilfælde må indlæggelse på Diakonissestiftelsen ikke finde sted uden  

 direktoratets samtykke, såfremt overlægen ved Københavns fængsler på forhånd  

 finder, at det kan antages, at hospitalsopholdet vil strække sig udover 3  

 dage.
 5. Udgifter til hospitalsbehandling, som er forbundet  

 med fjernelsen, afholdes af anstalten (kontoplan 58, hospitalsophold).
 6. Efter fjernelse af en tatovering skal der ske  

 indberetning til rigsregistraturen med nøjagtig angivelse af, hvilken  

 tatovering der er fjernet, samt en fornøden beskrivelse af eventuelt opstået  

 ar m.v.
 7. Direktoratets skrivelser af 19. juni 1954, 23.  

 september 1955 og 8. maj 1964 vedrørende samme spørgsmål ophæves.
 Der vedlægges 2 genparter af denne skrivelse til udlevering til  

 fængselslægen (overlægen ved Københavns fængsler) og fængselsbogholderen.
Nordskov Nielsen /Tornøe Cirkulærskrivelse til inspektørerne for de under fængselsvæsenet hørende  

 anstalter og overlægerne ved forvaringsanstalterne.
