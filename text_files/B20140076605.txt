Bekendtgørelse om henlæggelse af visse beføjelser til Søfartsstyrelsen I medfør af § 61, stk. 3 og 4, i lov om sikkerhed m.v. for offshoreanlæg til efterforskning, produktion og transport af kulbrinter, jf. lovbekendtgørelse nr. 520 af 13. maj 2013, fastsættes:
 § 1. Følgende beføjelser, som efter lov om sikkerhed m.v. for offshoreanlæg til efterforskning, produktion og transport af kulbrinter er tillagt klima-, energi- og bygningsministeren, udøves af Søfartsstyrelsen på ministerens vegne, når beføjelserne vedrører mobile offshoreanlægs konstruktion, styrke, flydeevne, indretning og udstyr af maritim karakter samt faste offshoreanlægs redningsmidler og udsættelsesarrangementer:
 1) Meddelelse af tilladelser efter lovens §§ 27, 28 og 29 samt af forhåndstilsagn efter lovens § 32.
 2) Meddelelse af påbud efter lovens § 45, stk. 3, om ændringer i en udarbejdet beredskabsplan, jf. lovens § 45, stk. 2.
 3) Udøvelse af tilsyn efter lovens § 61, stk. 1, med, at offshoresikkerhedsloven og regler, der er udstedt i medfør heraf, overholdes.
 Stk. 2. Søfartsstyrelsen udøver endvidere de beføjelser, som tillægges Søfartsstyrelsen i regler udstedt i medfør af offshoresikkerhedsloven.
Stk. 3. Søfartsstyrelsen kan bestemme, at den i stk. 1, nr. 3, nævnte tilsynsmyndigheds opgave i nærmere bestemt omfang henlægges til private.
Søfartsstyrelsen fører tilsyn med sådanne opgaver.
 Stk. 4. Søfartsstyrelsen modtager underretning og materiale på vegne af klima-, energi- og bygningsministeren vedrørende de beføjelser, der er nævnt i stk. 1 og 2. Hvis tilsynsopgaver er henlagt til private efter stk. 3, er de rette modtager for underretning og materiale.
 § 2. Klima- energi- og bygningsministeren kan bestemme, at en afgørelse, der efter denne bekendtgørelse henhører under Søfartsstyrelsen, træffes af ministeren.
 Stk. 2. Klima- energi- og bygningsministeren kan give direktøren for Søfartsstyrelsen instruktion vedrørende udøvelse af de beføjelser, der er henlagt til Søfartsstyrelsen i medfør af denne bekendtgørelse.
 § 3. Bekendtgørelsen træder i kraft den 30. juni 2014.
 Stk. 2. Bekendtgørelse nr. 673 af 21. juni 2006 om henlæggelse af visse beføjelser til Søfartsstyrelsen ophæves.
