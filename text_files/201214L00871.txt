Betænkning afgivet af Retsudvalget den 16. maj 2013 Betænkning over Forslag til lov om ændring af lov om Bruxelles I-forordningen m.v.
(Gennemførelse af omarbejdet forordning om retternes kompetence og om anerkendelse og fuldbyrdelse af retsafgørelser på det civil- og handelsretlige område m.v.) [af justitsministeren (Morten Bødskov)]:
1. Ændringsforslag Dansk Folkepartis medlemmer af udvalget har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 3. april 2013 og var til 1. behandling den 11. april 2013. Lovforslaget blev efter 1. behandling henvist til behandling i Retsudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og justitsministeren sendte den 22. februar 2013 dette udkast til udvalget, jf.
REU alm. del  bilag 203. Den 4. april 2013, den 9. april 2013 og den 2. maj 2013 sendte justitsministeren de indkomne høringssvar og et notat herom til udvalget.
Spørgsmål Udvalget har stillet 18 spørgsmål til justitsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (V, S, RV, SF, KF og SIU) indstiller lovforslaget til vedtagelse uændret.
Flertallet vil stemme imod de stillede ændringsforslag.
 Et mindretal i udvalget (EL og LA) indstiller lovforslaget til vedtagelse med de stillede ændringsforslag.
Venstres, Liberal Alliances og Det Konservative Folkepartis medlemmer af udvalget støtter omarbejdelsen af Bruxelles I-forordningen og afskaffelsen af den såkaldte eksekvaturprocedure.
Omarbejdelsen af Bruxelles I-forordningen vil medvirke til en øget fri bevægelighed af retsafgørelser inden for EU og vil sikre, at en retsafgørelse, der er truffet af en domstol i én medlemsstat, som udgangspunkt uden videre vil kunne fuldbyrdes i en anden medlemsstat.
 Partierne er tilfredse med, at en række processuelle garantier opretholdes og indføres, så det fortsat vil være muligt at fremkomme med indsigelser, der skal sikre, at den sagsøgtes ret til en retfærdig rettergang opretholdes.
Partierne er ikke tilfredse med, at et lovforslag af dette omfang og denne kompleksitet er blevet fremsat, urimelig kort tid før det blev 1. behandlet.
Lovforslaget blev fremsat den 3. april 2013 og blev 1. behandlet den 11. april 2013. Partierne mener ikke, at det er rimelig tid til at behandle et lovforslag med bemærkninger, som har et omfang af næsten 200 sider.
På trods af dette støtter Venstre, Liberal Alliance og Det Konservative Folkeparti lovforslaget.
Et andet mindretal i udvalget (DF) indstiller lovforslaget til forkastelse ved 3. behandling.
Mindretallet har stillet ændringsforslag nr. 1 og 2, som mindretallet vil stemme for ved 2. behandling.
Dansk Folkepartis medlemmer af udvalget kan ikke støtte lovforslaget.
Dansk Folkeparti stemte i sin tid imod, at Danmark skulle indgå en parallelaftale, da Bruxelles 1-forordningen blev vedtaget, og på den baggrund stemmer Dansk Folkeparti også nej til dette lovforslag.
Dansk Folkeparti vil gerne udtrykke anerkendelse af, at justitsministeren har valgt at fremsætte dette lovforslag og lade det behandle i Folketinget, selv om ministeren ikke var juridisk forpligtet til det.
Dansk Folkeparti er imod, at justitsministeren eller andre ministre har beføjelse til administrativt at gennemføre ændringer af og gennemførelsesforanstaltninger til Bruxelles Iforordningen og de til loven knyttede bilag.
Dansk Folkeparti har derfor fremsat ændringsforslag til lovforslaget, som vil fratage henholdsvis justitsministerens og social- og integrationsministerens beføjelser på dette område.
 Dansk Folkeparti tilslutter sig i øvrigt kritikken af, at dette omfattende og komplekse lovforslag blev fremsat i urimelig kort tid før 1. behandling.
 Inuit Ataqatigiit, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af et mindretal (DF), tiltrådt af et mindretal (EL og LA):
 1) Nr. 11 affattes således:
 »11. § 9, stk. 2, ophæves.
Stk. 3 bliver herefter stk. 2.« [Ophævelse af justitsministerens beføjelse til at gennemføre ændringer af og gennemførelsesforanstaltninger til Bruxelles Iforordningen og de til loven knyttede bilag] 2) I den under nr. 14 foreslåede § 9 a udgår stk. 1.
 Stk. 2 bliver herefter stk. 1.
[Social- og integrationsministerens foreslåede beføjelse til at bestemme, at loven med de nødvendige ændringer finder anvendelse på de bestemmelser i underholdspligtforordningen, der gælder her i landet, udgår] Bemærkninger Til nr. 1 Ændringsforslaget har til formål at fratage justitsministeren beføjelsen til at kunne bestemme, at loven med de nødvendige ændringer finder anvendelse på ændringer af og gennemførelsesforanstaltninger til Bruxelles I-forordningen og Luganokonventionen.
Hvis kommende ændringer af Bruxelles I-forordningen og Lugano-konventionen m.v. skal gennemføres i dansk ret, vil det efter forslaget skulle ske ved fremsættelse af lovforslag herom.
Ministeren fratages med ændringsforslaget derimod ikke sin beføjelse efter lovens § 9, stk. 3, til at bestemme, at loven med de nødvendige ændringer finder anvendelse på konventioner om andre landes og territoriers tilknytning til reglerne i Bruxelles I-forordningen eller bestemmelser, der i det væsentlige svarer hertil.
Desuden omfatter ændringsforslaget ingen ændringer i forhold til det i lovforslaget foreslåede nye stk. 4, hvorefter justitsministeren kan bestemme, hvilke lande lovens kapitel 2 a finder anvendelse i forhold til.
Til nr. 2 Med ændringsforslaget fratages social- og integrationsministeren en ny beføjelse i det foreslåede § 9 a, stk. 1, til at kunne bestemme administrativt efter forhandling med justitsministeren, at loven med de nødvendige ændringer finder anvendelse på ændringer af og gennemførelsesforanstaltninger til de bestemmelser i underholdspligtforordningen, der gælder her i landet. Ændringsforslaget indebærer derimod ingen ændringer i forhold til, at social- og integrationsministeren efter forhandling med justitsministeren kan bestemme, at loven med de nødvendige ændringer finder anvendelse på konventioner om andre landes og territoriers tilknytning til de bestemmelser i underholdspligtforordningen, der gælder her i landet.
Jesper Petersen (S) Julie Skovsby (S) Mogens Jensen (S) Mette Reissmann (S) Ole Hækkerup (S) Rasmus Prehn (S) Jeppe Mikkelsen (RV) Zenia Stampe (RV) Camilla Hersom (RV) Karina Lorentzen Dehnhardt (SF) fmd.
Mette Boye (SF) Pernille Skipper (EL) Johanne Schmidt-Nielsen (EL) Henning Hyllested (EL) Doris Jakobsen (SIU) Kim Andersen (V) Preben Bang Henriksen (V) Inger Støjberg (V) Karen Jespersen (V) Jan E.
Jørgensen (V) Karsten Lauritzen (V) Kristian Pihl Lorentzen (V) Karsten Nonbo (V) Peter Skaarup (DF) Dennis Flydtkjær (DF) Pia Adelsteen (DF) Kim Christiansen (DF) Simon Emil Ammitzbøll (LA) Tom Behnke (KF) nfmd.
 Inuit Ataqatigiit, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 202 Bilagsnr.
