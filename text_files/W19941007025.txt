Anmeldelse om et anpartsselskabs kapitalforhøjelse og omdannelse til  

 aktieselskab var ikke fyldestgørende, da der var mangler ved  

 vurderingsberetningen.
Ankenævnet havde ikke kompetence til af afgøre, om  

 styrelsen burde have givet frist i stedet for at nægte registrering.
 Advokat A har på vegne K-Holding ApS i skrivelse af 22. juni 1994 klaget  

 over, at Erhvervs- og Selskabsstyrelsen ved skrivelse af 7. juni 1994 (j. nr.  

 94-25.358) afviste at registrere en omdannelse af selskabet til aktieselskab.
 Sagens omstændigheder:
På en ekstraordinær generalforsamling i K-Holding ApS den 20. april 1994  

 vedtoges enstemmigt at omdanne selskabet til et aktieselskab med navnet  

 K-Holding A/S.
Af protokollatet fra den ekstraordinære generalforsamling  

 fremgår, at omdannelsen skulle gennemføres ved, at selskabets beholdning af  

 egne anparter på nominelt kr. 200 blev annulleret samtidig med, at selskabets  

 indskudskapital skulle nedsættes med nominelt kr. 200 fra nominelt kr. 80.000  

 til nominelt kr. 79.800. Indskudskapitalen skulle herefter ved apportindskud  

 forhøjes med nominelt kr. 520.200 fra nominelt kr. 79.800 til nominelt kr.  

 600.000 i forbindelse med omdannelse til aktieselskab.
Apportindskuddet  

 skulle tilvejebringes ved, at hver af de 3 anpartshavere - B, C og D - i  

 selskabet indskød nominelt kr. 1.330.000 aktier i K A/S til en værdi af i alt  

 kr. 31.171.880. Det blev på generalforsamlingen bekræftet af dirigenten, at  

 det i anpartsselskabsloven § 54, stk. 4, nævnte materiale senest 8 dage før  

 generalforsamlingen var tilsendt de noterede anpartshavere og fremlagt til  

 eftersyn på selskabets kontor.
Det omtalte materiale udgjorde dagsorden,  

 forslag til vedtægtsændringer, forslag til kapitaludvidelse, forslag til  

 bestyrelsesmedlemmer, vurderingsberetning af 11. april 1994 og årsregnskab  

 pr. 30. april 1993 for K-Holding ApS.
 Af vurderingsberetningen af 11. april 1994, der indeholder en vurdering af  

 enkeltaktiver i forbindelse med kapitalforhøjelse, udarbejdet af  

 statsautoriseret revisor E, fremgår det af pkt. 2:
»2. BESKRIVELSE AF INDSKUDDET Indskuddet i forbindelse med kapitalforhøjelsen pr. 20. april 1994  

 omfatter følgende aktiver:
Aktier i K A/S, nom. 3.990.000 kr., omfatter en del af aktiekapitalen i  

 dette selskab.
Værdien ansættes til 31.171.880 kr., svarende til den værdi,  

 hvortil aktierne sidst blev vurderet af F-bank A/S53 merchant afdeling.« Ved skrivelse af 21. april 1994 anmeldte advokat A omdannelsen til  

 Erhvervs- og Selskabsstyrelsen.
Med anmeldelsen fulgte protokollat af  

 ekstraordinær generalforsamling afholdt den 20. april 1994,  

 vurderingsberetning af 11. april 1994, årsregnskab for K-Holding ApS pr. 30.  

 april 1993 samt nye vedtægter for selskabet.
Ved den påklagede skrivelse af 7. juni 1994 afslog Erhvervs- og  

 Selskabsstyrelsen at registrere omdannelsen.
Erhvervs- og Selskabsstyrelsen  

 begrundede afslaget således:
»Da den i anpartsselskabslovens § 109, jf. aktieselskabslovens §§ 6a  

 og 6b nævnte vurderingsberetning ikke var medsendt og ikke har været fremlagt  

 på den generalforsamling, hvor omdannelsen besluttedes, kan anmeldelsen ikke  

 registreres.« I klageskrivelsen af 22. juni 1994 har advokat A oplyst, at  

 vurderingsberetningen af 11. april 1994 var medsendt ved anmeldelsen om  

 registrering samt, at den var fremlagt på den generalforsamling, hvor  

 omdannelsen besluttedes.
Med klageskrivelsen fulgte supplerende  

 generalforsamlingsprotokollat af 22. juni 1994 samt supplerende beretning til  

 vurderingsberetning af 11. april 1994 dateret 17. juni 1994 og tiltrådt af  

 selskabets bestyrelse - bestående af B, C, D og G - den 22. juni 1994. Af det  

 supplerende generalforsamlingsprotokollat fremgår, at vurderingsberetningen  

 af 11. april 1994 blev fremlagt, gennemgået og enstemmigt godkendt på  

 generalforsamlingen den 20. april 1994. Den supplerende beretning til  

 vurderingsberetningen indeholder bl.a. en beskrivelse af indskuddet ved  

 omdannelsen og vederlaget herfor samt erklæring om, at værdien af de  

 overtagne aktiver mindst svarer til det aftalte vederlag.
 Erhvervs- og Selskabsstyrelsen har i en redegørelse af 26. juli 1994  

 fastholdt den trufne afgørelse og bl.a. udtalt: ».....
 Erhvervs- og Selskabsstyrelsen har ved sin afgørelse af 7. juni 1994 ikke  

 anfægtet, at det er korrekt, at vurderingsberetning af 11. april 1994  

 vedrørende kapitalforhøjelse ved apportindskud var medsendt anmeldelsen om  

 omdannelse, samt samme vurderingsberetning blev fremlagt og godkendt på  

 generalforsamlingen d. 20. april 1994, jf. oplysninger i vedlagte  

 generalforsamlingsprotokollat.
Derimod skal Erhvervs- og Selskabsstyrelsen påpege, at  

 registreringsnægtelsen er foretaget på baggrund af, at  

 generalforsamlingsprotokollatet alene henviser til vurderingsberetningen af  

 11. april 1994. Dette indebærer, at der ikke er fremlagt, godkendt og  

 medsendt en vurderingsberetning udfærdiget i h.t. anpartsselskabslovens §  

 109, jf. aktieselskabslovens §§ 6a-c.
I bemærkningerne til § 109 i lovforslag  

 120, Folketinget 1981-82 (2. samling) anføres: »Det foreslås i ApSL §  

 109, stk. 1, at indføre et nyt 2.pkt., hvorefter anpartsselskabet, der udgør  

 apportindskud for aktiekapitalen, skal vurderes på samme måde som ved indskud  

 af en virksomhed ved stiftelsen af et aktieselskab.
Vurderingsberetningen,  

 der skal forelægges på generalforsamlingen, skal udfærdiges i  

 overensstemmelse med aktielovforslagets nr. 6.« Dette indebærer, at vurderingsberetningen i h.t. anpartsselskabslovens §  

 109 skal fremlægges på den generalforsamling, hvor omdannelsen besluttes.  

 Beretningen skal indeholde erklæring om, at der er dækning for aktiekapitalen  

 i det omdannede selskab, jf. aktieselskabslovens § 6a, stk. 1, nr. 4. Der  

 skal være dækning for eventuelt afholdte omkostninger i forbindelse med en  

 kapitaludvidelse i anpartsselskabet før eller samtidig med omdannelsen.
Vurderingsberetningen skal desuden i h.t. aktieselskabslovens § 6a, stk.  

 2, indeholde en åbningsbalance (omdannelsesbalance) for selskabet forsynet  

 med en revisionspåtegning uden forbehold.
Det er vurderingsberetningen med  

 åbningsbalance, der som helhed skal vise, at der er dækning for kapitalen på  

 omdannelsestidspunktet, herunder de omkostninger, der skyldes en eventuel  

 kapitaludvidelse inden omdannelsen.
Den kapitaludvidelse, der finder sted  

 inden omdannelsen, skal ske under iagttagelse af bestemmelserne i  

 anpartsselskabslovens kap. 5, dog må redegørelsen i h.t.  

 anpartsselskabslovens §§ 5a og 5b, jf. § 21, anses for overflødig, idet den  

 er indeholdt i omdannelsesberetningen.
Da den med anmeldelsen indsendte vurderingsberetning af 11. april 1994  

 ikke omfatter hele selskabet men alene apportindskuddet,forelå der på  

 generalforsamlingstidspunktet en mangel, som ikke efterfølgende kan  

 berigtiges.
Styrelsen har derfor korrekt registreringsnægtet anmeldelsen om  

 omdannelsen af selskabet. ...
Det skal for god ordens skyld bemærkes, at vurderingsberetningen heller  

 ikke med den nu indsendte supplerende beretning til vurderingsberetningen af  

 11. april 1994 opfylder lovens krav, idet vurderingsmandens erklæring mangler  

 påtegning om, at den ansatte værdi mindst svarer til den pålydende værdi af  

 de aktier, der skal udstedes, jf. aktieselskabslovens § 6a, stk. 1, nr. 4,  

 ligesom åbningsbalance ikke er udarbejdet. .....' Klagers advokat har i en supplerende skrivelse af 25. august 1994  

 fastholdt klagen.
Med skrivelsen fulgte 2. supplement til vurderingsberetning  

 af 11. april 1994 dateret 19. august 1994 bl.a. indeholdende åbningsbalance  

 pr. 1. maj 1993, revisionspåtegning samt erklæring om, at den ansatte værdi  

 mindst svarer til det aftalte vederlag.
Der er efter klagerens opfattelse  

 tale om overdreven formalisme, når styrelsen har fastholdt  

 registreringsnægtelsen.
Klageren erkender, at der forelå formelle mangler ved  

 generalforsamlingsbeslutningen den 20. april 1994, men disse kunne - som det  

 altid tidligere har været tilfældet - have været berigtiget gennem en  

 vejledende opringning fra Erhvervs- og Selskabsstyrelsen.
Klagerens supplerende skrivelse af 25. august 1994 har været forelagt  

 Erhvervs- og Selskabsstyrelsen, som i supplerende skrivelse af 6. oktober  

 1994 har fastholdt den trufne afgørelse med henvisning til det i styrelsens  

 redegørelse af 26. juli 1994 fremførte.
Endvidere anføres det, at  

 anpartsselskabslovens § 127, stk. 2, giver Erhvervs- og Selskabsstyrelsen en  

 mulighed for at fastsætte en frist til berigtigelse af et forhold, men ikke  

 en pligt hertil, når styrelsen i en sag som denne skønner, at der ikke kan  

 ske berigtigelse af forholdet ved en generalforsamlings- eller  

 bestyrelsesvedtagelse.
 Erhvervs- og Selskabsstyrelsens supplerende skrivelse af 6. oktober 1994  

 har været forelagt klagerens advokat, der i skrivelse af 12. oktober 1994 har  

 meddelt ikke at have bemærkninger til skrivelsen.
 Ankenævnet udtaler:
Efter anpartsselskabslovens § 109 skal der ved omdannelse af et  

 anpartsselskab til et aktieselskab udarbejdes en vurderingsberetning, som  

 opfylder kravene i aktieselskabslovens § 6a og § 6b.
Denne  

 vurderingsberetning skal være udarbejdet og udsendt forinden den  

 generalforsamling, hvor omdannelsen vedtages, jf. henvisningen i  

 anpartsselskabslovens § 109, stk. 1, til samme lovs § 54, stk. 4.
Vurderingsberetningen af 11. april 1994 vedrører kun de aktier i et andet  

 selskab, der skal anvendes som apportindskud ved forhøjelsen af  

 anpartskapitalen.
Vurderingsberetningen omfatter derfor bl.a. ikke en  

 revideret værdiansættelse af de hidtidige aktiver i selskabet og således  

 heller ikke en samlet åbningsbalance for selskabet.
Vurderingsberetningen af  

 11. april 1994 opfylder herefter ikke kravene efter anpartsselskabslovens §  

 109, jfr. aktieselskabslovens § 6a og § 6b.
Da en fyldestgørende  

 vurderingsberetning med en samlet åbningsbalance således ikke forelå inden  

 den generalforsamling, hvor omdannelsen blev vedtaget, kan ankenævnet  

 tiltræde, at Erhvervs- og Selskabsstyrelsen har afslået at registrere  

 selskabsomdannelsen.
 Ankenævnet stadfæster derfor den påklagede afgørelse.
Det tilføjes, at ankenævnet ikke herved har taget stilling til, om den  

 foreliggende mangel ved anmeldelsen kunne have været afhjulpet ved et  

 efterfølgende tillæg til vurderingsberetningen, og om styrelsen i så fald  

 burde have givet klageren mulighed for at fremkomme med et sådant tillæg.
Det  

 bemærkes i denne forbindelse, at det følger af anpartsselskabslovens § 129b,  

 stk. 2, at det ligger uden for ankenævnets kompetence at tage stilling til,  

 om styrelsen i tilfælde af en mangelfuld anmeldelse burde have valgt at give  

 en frist efter lovens § 127, stk. 2, i stedet for at nægte registrering efter  

 § 127, stk. 1.
