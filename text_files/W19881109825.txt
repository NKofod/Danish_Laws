Antages, at pengeinstitutter lovligt kan registrere personnummer i  

 forbindelse med kundeforhold, hvor de er indberetningspligtige, til  

 offentlige myndigheder.
Endvidere antaget, at pengeinstitutter kan registrere  

 personnummer for personer, der har fuldmagt til en konto, og for  

 kautionister.
 Registertilsynet fandt på grundlag af flere pengeinstitutters besvarelser,  

 at registrering af personnumre, som er afgivet af pengeinstitutternes m.v.  

 kunder i forbindelse med kundeforhold, hvor pengeinstituttet er  

 indberetningspligtig til offentlige myndigheder, lovligt kan foretages i  

 henhold til lov om private registre m.v. § 4 a.
 Med hensyn til visse pengeinstitutters m.v. registrering af personnumre  

 for personer, der har fuldmagt til en konto, og for kautionister, fandt  

 tilsynet, at det måtte anses for nødvendigt for pengeinstitutterne m.v. at  

 være i besiddelse af de pågældendes personnumre til sikring af entydig  

 identifikation og adresseajourføring for at muliggøre en berettiget  

 varetagelse af virksomheden og kundens tarv.
 Registertilsynet fandt i øvrigt, at videregivelse af personnumre mellem  

 oplysningspligtige pengeinstitutter i forbindelse med overdragelse af  

 kundeforhold, som er omfattet af indberetningspligten i skattekontrolloven,  

 kan foretages uden at indhente de registreredes samtykke.
 Registertilsynets årsberetning 1988 s. 80-81.
