Bekendtgørelse om konvention af 29. maj 2000 om gensidig retshjælp i straffesager mellem Den Europæiske Unions medlemsstater Danmark undertegnede den 29. maj 2000 i Bruxelles Konvention udarbejdet af Rådet i henhold til artikel 34 i traktaten om Den Europæiske Union om gensidig retshjælp i straffesager mellem den Europæiske Unions medlemsstater.
 EU-retshjælpskonventionen har først og fremmest til formål at forbedre det retlige samarbejde mellem EU-landene og at lette og udvikle efterforskning på tværs af grænserne.
Konventionen blev tiltrådt af Danmark den 24. december 2002 og Danmark erklærede i den forbindelse, at Danmark ikke er bundet af artikel 14 om diskrete undersøgelser.
Danmark har endvidere erklæret, at anmodninger om gensidig retshjælp, der er omfattet af art. 6, stk. 5 og 6, skal fremsendes via den centrale myndighed i den anmodede medlemsstat.
Anmodninger om gensidig retshjælp kan således ikke fremsendes direkte mellem judicielle myndigheder på den ene side og toldmyndigheder eller (andre) administrative myndigheder på den anden side, jf. art. 6, stk. 7. Derudover har Danmark erklæret, at det i art. 9, stk. 3, omhandlede samtykke vil blive krævet af Danmark forud for indgåelsen af en aftale om midlertidig overførsel af en frihedsberøvet person efter art. 9, stk. 1, og at Danmark ikke imødekommer anmodninger om afhøring af en tiltalt ved hjælp af videokonference.
Endelig har Danmark afgivet erklæring om de judicielle myndigheder i Danmark.
