Skriftlig fremsættelse (5. oktober 2016) Justitsministeren (Søren Pind):
 Herved tillader jeg mig for Folketinget at fremsætte:
Forslag til lov om ændring af lov om tinglysning, lov om afgift af tinglysning og registrering af ejer- og panterettigheder m.v., lov om realkreditlån og realkreditobligationer m.v. og forskellige andre love (Ændring af reglerne for tinglysning og realkreditbelåning vedrørende visse tele-, energiforsynings- og vandforsyningsvirksomheder) (Lovforslag nr.
L 16).
Samtlige det daværende Folketings partier indgik i februar 2015 en aftale om en vækstplan for digitalisering i Danmark.
Aftaleparterne var enige om at iværksætte initiativer på fire områder, herunder i forhold til at sikre god mobil- og bredbåndsdækning i hele landet.
 Formålet med lovforslaget er at sikre, at digital infrastruktur kan gøres til genstand for realkreditbelåning, hvilket bidrager til at opnå god mobil- og bredbåndsdækning og øger digitaliseringen i hele landet.
Det er en forudsætning for at yde et realkreditlån, at der stilles sikkerhed i fast ejendom, eller at der er en fordring på en offentlig myndighed.
Et tinglyst pantebrev i en fast ejendom, der er indrettet med særlig erhvervsvirksomhed for øje, omfatter i et vist omfang også det til virksomheden hørende driftsinventar og driftsmateriel, selvom dette isoleret set har karakter af løsøre, jf. tinglysningslovens § 37. Tinglysningslovens regler er således af betydning for, i hvilket omfang driftsinventar og driftsmateriel, som hører til en virksomhed, kan indgå i værdiansættelsen af faste ejendomme i forbindelse med realkreditlånet.
Med lovforslaget foreslås klare regler for, hvad der er omfattet af et tinglyst pantebrev i en televirksomhed, således at en televirksomheds driftsmateriel i form af rør, kabler, antenner og lignende, der forbinder flere af virksomhedens ejendomme, kan omfattes af panteretten i den faste ejendom.
Sådant driftsmateriel er både en forudsætning for virksomhedens samlede drift og repræsenterer en væsentlig økonomisk værdi.
 Tilsvarende er formålet med forslaget at sikre klare regler for, hvad der er omfattet af et tinglyst pantebrev i en energi- og vandforsyningsvirksomhed for at fjerne en eventuel usikkerhed om, hvad en panteret omfatter, og for at understøtte den fortsatte udbygning og vedligeholdelse af energi- og vandforsyningsnettene.
Det foreslås således, at tinglysningsloven skal give mulighed for, at en sampantsætning af flere forbundne faste ejendomme ejet af en tele-, energiforsynings- eller vandforsyningsvirksomhed omfatter driftsinventar og driftsmateriel, som forbinder disse faste ejendomme, selvom dette materiel ikke har en entydig driftsmæssig tilknytning til en konkret fast ejendom.
Det foreslås endvidere, at der indsættes en ny ejendomskategori vedrørende faste ejendomme, der er indrettet med henblik på at dirigere datatrafik i elektroniske kommunikationsnet (televirksomheder), i lov om realkreditlån og realkreditobligationer m.v., således at disse ejendomme på linje med andre erhvervsejendomme får en lånegrænse på 60 pct. for lån finansieret med realkreditobligationer.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
