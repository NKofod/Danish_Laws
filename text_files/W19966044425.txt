 Udtalt, at lov om offentlige myndigheders registre § 20 b, stk. 1, nr.  

 2, ikke er til hinder for, at der indgås en betalingsaftale alene med det  

 formål at nedbringe gælden, og således at der samtidig sker indberetning til  

 et kreditoplysningsbureau, når blot myndigheden har gjort det klart for  

 borgeren, på hvilke vilkår aftalen indgås.
 En person klagede til Registertilsynet over en kommunes indberetning til  

 et kreditoplysningsbureau.
 Til brug for tilsynets behandling af sagen fremsendte kommunen bl.a.  

 udskrift af sagsbemærkninger i kommunens debitorsystem, hvor det om et møde  

 med klageren bl.a. var anført, at klageren havde oplyst, at han ikke kunne  

 betale mere end 6.000 kr. pr. måned, og at han blev oplyst om, at han blev  

 indberettet til kreditoplysningsbureauet, idet der ikke var indgået en  

 tilfredsstillende afdragsordning, og fordi der ikke ville blive gjort forskel  

 på borgerne.
 Klageren anførte, at han havde indgået en betalingsordning med kommunen,  

 og at han havde foretaget indbetaling i henhold til betalingsordningen.
 Kommunen anførte hertil, at der var indgået en betalingsaftale, men at  

 denne betalingsordning ikke var tilfredsstillende, set i forhold til  

 restancens størrelse, og at betalingsordningen ikke havde været overholdt.
Registertilsynet måtte lægge til grund, at kommunen havde udsendt  

 skriftlig meddelelse i henhold til lov om offentlige myndigheders registre §  

 20 c, at klageren havde tilbudt kommunen at afdrage 6.000 kr. pr. måned, og  

 at kommunen havde meddelt klageren, at en sådan afdragsordning ikke blev  

 anset for tilfredsstillende, set i forhold til restancens størrelse, og at  

 klageren derfor ville blive indberettet til kreditoplysningsbureauet.
Der  

 blev herefter alligevel indgået aftale om betaling af afdrag.
Registertilsynet bemærkede, at registerlovens regler ikke forpligter en  

 myndighed til at acceptere en tilbudt afdragsordning.
Myndigheden kan således  

 afslå en afdragsordning, såfremt myndigheden ikke finder det tilbudte beløb  

 tilfredsstillende.
Myndigheden har i den forbindelse pligt til at behandle  

 borgerne lige.
 Såfremt myndigheden har meddelt borgeren, at en aftale om betaling af  

 afdrag af den pågældende størrelse ikke kan accepteres til afværgelse af  

 registrering i kreditoplysningsbureauet, er lov om offentlige myndigheders  

 registre § 20 b, stk. 1, nr. 2, efter Registertilsynets opfattelse ikke til  

 hinder for, at der herefter indgås en betalingsaftale alene med det formål at  

 nedbringe gælden, når blot myndigheden har gjort det klart for borgeren, på  

 hvilke vilkår aftalen indgås.
Da kommunen havde meddelt klageren, at den tilbudte afdragsordning ikke  

 var tilstrækkelig til at afværge registrering i kreditoplysningsbureauet, og  

 da gælden oversteg 25.000 kr., og der var forsøgt foretaget udlæg for gælden,  

 fandt Registertilsynet således, at betingelserne i lov om offentlige  

 myndigheders registre § 20 b, stk. 1 og 2, var opfyldt.
Registertilsynet  

 måtte endvidere lægge til grund, at gælden kunne inddrives ved udpantning, og  

 at der var fremsendt rykkere til klageren.
 Registertilsynets Årsberetning 1996 side 67.
