Landsskatteretskendelse af 20. juni 2002 vedr.
Skattefri  

 anpartsombytning  afslag på tilladelse Klagen vedrører et af told- og skatteregionen meddelt afslag på  

 tilladelse til skattefri anpartsombytning, jf. aktieavancebeskatningslovens §  

 13, stk. 1.
 Ved ansøgning af 6. august 2001 anmodede klageren om tilladelse  

 til skattefri anpartsombytning af dennes anparter i B ApS, jf. ovennævnte  

 bestemmelse.
I forbindelse med ansøgningen oplystes, at klageren ejede 55 %  

 af anparterne i B ApS.
Den resterende del af anparterne ejede klagerens to  

 døtre med hver 22,5 pct.
B ApS blev oprindeligt stiftet ved apportindskud af  

 de  

 tre parters anparter i C ApS, hvilket skete ved en skattefri anpartsombytning  

 ved tilladelse givet 20. februar 2001.
Den forestående anpartsombytning ønskedes gennemført ved  

 apportindskud af klagerens beholdning af anparter i B ApS i forbindelse med  

 stiftelsen af et nyt selskab.
Vederlaget herfor skulle alene være anparter i  

 det nye selskab.
B ApS havde udelukkende til formål at besidde anparter i  

 datterselskabet C ApS, som beskæftigede sig med fabrikation og handel med  

 industrigummi, herunder formpresning, transferpresning samt sprøjtestøbning.  

 Klageren var ansat som direktør i C ApS.
De to døtre var begge tillige ansat  

 i  

 C ApS i henholdsvis produktionen og bogholderiet.
Af fremlagt årsregnskab for 2001 fremgår det, at B ApS havde en  

 nominel anpartskapital på 200.000 kr., samt at egenkapitalen udgjorde  

 2.942.930  

 kr.
Af regnskabet fremgår videre, at selskabet bl.a. havde et tilgodehavende  

 på  

 datterselskabet i form af udbytte på 1.800.000 kr., samt kapitalinteresser i  

 datterselskabet på 1.452.930 kr.
Af årsregnskabet for C ApS fremgår, at man  

 for  

 regnskabsåret 2000/2001 havde en omsætning på 10.261.893 kr., samt at man  

 realiserede et samlet resultat på 538.317 kr.
Told- og skatteregionen har i forbindelse med afvisningen af  

 anmodningen om skattefri anpartsombytning anført, at betingelsen i  

 aktieavancebeskatningslovens § 13, stk. 1, om forhåndstilladelse fra de  

 nationale skattemyndigheder, som er indført i Danmark ved lov nr. 312 af 17.  

 maj 1995, har baggrund i artikel 11, stk. 1, litra a i fusionsdirektivet  

 90/434/EØF.
I direktivet anføres det, at såfremt hovedformålet eller et af  

 hovedformålene bag en af de transaktioner direktivet dækker, herunder  

 anpartsombytning, er skattesvig eller skatteunddragelse/skatteundgåelse, kan  

 de  

 nationale skattemyndigheder undlade at meddele tilladelse.
Det anføres  

 endvidere, at såfremt en transaktion ikke foretages ud fra forsvarlige  

 økonomiske betragtninger, såsom omstrukturering eller rationalisering af  

 aktiviteterne i de selskaber, der deltager i transaktionen, kan dette skabe  

 en  

 formodning for, at hovedformålet eller et af hovedformålene med transaktionen  

 er skattesvig eller skatteunddragelse/skatteundgåelse.
 Told- og skatteregionen har efter en samlet vurdering  

 konkluderet, at anmodningen om skattefri anpartsombytning ikke har været  

 begrundet ud fra forsvarlige økonomiske betragtninger, idet motivet bag  

 anpartsombytningen udelukkende har været at opnå en skattemæssig fordel.  

 Regionen har herved henset til, at de for det nye selskab planlagte  

 aktiviteter  

 i forvejen faldt naturligt ind under B ApS aktiviteter, at klageren via  

 tegningsreglerne i selskabet havde bestemmende indflydelse, samt at  

 ombytningen  

 efter regionens opfattelse var begrundet i klagerens personlige ønsker.
Klagerens repræsentant har nedlagt påstand om, at tilladelse til  

 skattefri anpartsombytning meddeles som ansøgt, idet repræsentanten har gjort  

 gældende, at der ikke foreligger skatteundgåelse eller skatteunddragelse ved  

 anpartsombytningen.
Til støtte herfor har repræsentanten anført, at formålet  

 med ansøgningen har været at skabe en koncernstruktur, som ville være  

 hensigtsmæssig i relation til anpartshavernes fremtidige forretningsmæssige  

 planer.
Anpartshavernes havde således forskellige forretningsmæssige planer,  

 som ifølge repræsentanten ikke har kunnet gennemføres i samme selskab.  

 Interesserne har adskilt sig derved, at klageren ønskede mulighed for  

 selvstændigt at påbegynde aktivitet med udlejning af driftsmidler til C ApS,  

 samtidig med at øvrige frie midler ønskedes anvendt til aktiv formuepleje i  

 form af investering i eksempelvis værdipapirer.
Helt konkret havde klageren  

 planer om at erhverve en sprøjtestøbemaskine, som på ansøgningstidspunktet  

 var  

 omfattet af en leasingaftale med et leasingfirma, og herefter selv forstå  

 udlejningen til driftsselskabet.
Samtidig ønskede døtrene at starte  

 erhvervsmæssig aktivitet i B ApS, og klageren ønskede ikke at være en del af  

 denne økonomiske risiko.
Repræsentanten har endvidere henvist til, at man ønskede at  

 forberede koncernen på et generationsskifte, idet klageren nærmede sig  

 pensionsalderen.
Det var således meningen at døtrene inden for en årrække  

 skulle overtage driftsselskabet.
Afslutningsvis har repræsentanten bemærket, at det var  

 hensigten, at det nystiftede holdingselskab skulle bevare ejerandelen på 55 %  

 i  

 mindst 3 år.
På baggrund af ovenstående argumenter har repræsentanten derfor  

 konkluderet, at ansøgningen om skattefri anpartsombytningen ikke har været  

 båret af et ønske om at opnå skatteunddragelse/skatteudskydelse.
Endelig  

 har repræsentanten henvist til en lignende sag trykt i TfS 2001.607, hvor der  

 blev givet tilladelse til skattefri anpartsombytning.
 Landsskatteretten skal  

 udtale:
Betingelsen i aktieavancebeskatningslovens § 13, stk. 1, om, at  

 ombytning af anparter som defineret i lovens § 13, stk. 2, kræver tilladelse,  

 blev indsat ved lov nr. 312 af 17. maj 1995 med baggrund i artikel 11, stk.  

 1,  

 litra a i fusionsdirektiv 90/434/EØF.
Ifølge fusionsdirektivets artikel 11,  

 stk. 1, litra a kan en medlemsstat fravige direktivet, når hovedformålet  

 eller  

 et af hovedformålene bag en af de transaktioner, direktivet dækker, herunder  

 ombytning af anparter, er skattesvig eller skatteunddragelse.
Videre fremgår,  

 at såfremt en transaktion ikke foretages ud fra forsvarlige økonomiske  

 betragtninger, såsom omstrukturering eller rationalisering af aktiviteterne i  

 de selskaber, der deltager i transaktionen, kan dette skabe formodning om, at  

 hovedformålet eller et af hovedformålene med transaktionen er skattesvig  

 eller  

 skatteunddragelse.
Ved afgørelsen af, om den påtænkte transaktion som  

 hovedformål eller et af hovedformålene har skattesvig eller  

 skatteunddragelse,  

 skal fortages en samlet undersøgelse af den konkrete transaktion, jf. herved  

 EF-domstolens dom af 17. juli 1997 i Leur-Bloem sagen offentliggjort i SU  

 1997.257.
Ud fra en samlet vurdering af de i sagen foreliggende  

 oplysninger finder Landsskatteretten, at selskabet ikke har dokumenteret  

 eller  

 på anden vis tilstrækkelig sandsynliggjort, at motivet bag den skattefri  

 anpartsombytning var forretningsmæssigt begrundet i omstrukturering eller  

 rationalisering af aktiviteterne.
Retten finder i stedet, at hovedformålet  

 med  

 transaktionen har været at opnå en udskydelse af aktieavancebeskatningen med  

 deraf følgende skattebesparelse.
 Landsskatteretten har herved bl.a. henset til, at den planlagte  

 omstrukturering ikke forbedrer parternes stilling i forbindelse med et  

 eventuelt generationsskifte, ligesom omstruktureringen ikke findes at tjene  

 koncernens erhvervsmæssige interesser.
 Told- og skatteregionens afslag af 2. november 2001 på  

 tilladelse til skattefri anpartsombytning efter aktieavancebeskatningslovens  

 §  

 13, stk. 1 og 2, findes herefter ikke at være i strid med fusionsdirektivets  

 artikel 11, stk. 1, litra a.
 Det påklagede afslag stadfæstes.
