Betænkning afgivet af Kommunaludvalget den 30. maj 2013 Betænkning over Forslag til folketingsbeslutning om afskaffelse af stillerlister i forbindelse med kommunale og regionale valg [af Morten Marinus (DF) m.fl.]:
1. Udvalgsarbejdet Beslutningsforslaget blev fremsat den 12. marts 2013 og var til 1. behandling den 16. maj 2013. Beslutningsforslaget blev efter 1. behandling henvist til behandling i Kommunaludvalget.
Møder Udvalget har behandlet beslutningsforslaget i 2 møder.
2. Indstillinger og politiske bemærkninger Et flertal i udvalget (S, RV, EL og SF) indstiller beslutningsforslaget til forkastelse.
Socialdemokratiets, Radikale Venstres, Socialistisk Folkepartis og Enhedslistens medlemmer af udvalgets udgangspunkt er, at den nuværende ordning samlet set er en enkel og demokratisk måde at afgøre kandidaternes opstillingsret på.
Uanset at en afskaffelse af stillerlister for partier og lister, der allerede er repræsenteret i kommunalbestyrelsen eller regionsrådet, isoleret set vil lette de administrative byrder forbundet med indsamling af stillere for de pågældende partier/lister og det arbejde, som er forbundet med valgbestyrelsens efterfølgende kontrol af stillerne, vil en afskaffelse af stillerlisterne medføre, dels at der i en række tilfælde kan opstå tvivlsspørgsmål og forskelsbehandling, og dels at der skal anvendes ressourcer på at administrere en alternativ procedure for at sikre godkendelse af kandidaterne:
  I praksis kan der i nogle situationer opstå tvivl om, hvem der har ret til at tegne et parti eller en liste, og valgbestyrelserne vil dermed få en vanskelig opgave med at afgøre dette.
  Der kan opstå urimelig forskelsbehandling af lister, som har indgået listeforbund, i tilfælde, hvor kun den ene liste bliver repræsenteret, bl.a. på grundlag af den anden listes stemmer.
 Det vil være nødvendigt at indføre en alternativ procedure for at sikre, at hver enkelt af de opstillede kandidater har godkendt deres egen opstilling og samtidig er blevet godkendt af det parti eller den liste, de stiller op for.
En sådan procedure findes ved folketingsvalg for de partier, som er opstillingsberettigede til folketingsvalg.
S, RV, SF og EL finder det af disse grunde ikke hensigtsmæssigt på nuværende tidspunkt at indføre samme procedure som ved folketingsvalg, hvor allerede repræsenterede partier automatisk er opstillingsberettigede ved det efterfølgende folketingsvalg.
Der er betydelige forskelle mellem de kommunale og regionale valg på den ene side og folketingsvalg på den anden side, bl.a. er proceduren for at blive godkendt som nyt parti til opstilling til folketingsvalg langt mere omfattende end proceduren for at blive opstillingsberettiget som kandidatliste til et kommunalt eller regionalt valg.
 Et mindretal i udvalget (V, DF, LA og KF) indstiller beslutningsforslaget til vedtagelse uændret.
Venstres, Dansk Folkepartis, Liberal Alliances og Det Konservative Folkepartis medlemmer af udvalget mener, at forslaget om at fjerne kravet om stillerlister ved kommunal- og regionsvalg for de partier og lister, der allerede er repræsenteret i kommunalbestyrelsen eller i regionsrådet, grundlæggende er en god idé. V, DF, LA og KF vurderer, at en fjernelse af kravet om stillerlister i de nævnte tilfælde vil fjerne en unødvendig administrativ byrde for disse partier.
Samtidig vil de enkelte valgbestyrelser i kommuner og regioner også opleve en administrativ lettelse.
V, DF, LA og KF finder, at tiden er løbet fra behovet for stillerlister, da de førnævnte partier allerede i forvejen har den nødvendige organisation, der tegner partiet.
V, DF, LA og KF finder altså, at der med afskaffelsen af stillerlisterne for de førnævnte partier hverken vil opstå et problem med at tegne partiet eller listen.
I de tilfælde, hvor der kunne opstå tvivl om, hvem der repræsenterer det enkelte parti, vil det let kunne undersøges ved at kontakte det pågældendes partis organisation.
Ydermere skal det bemærkes, at det kun er muligt for to lister at repræsentere det samme parti, hvis det er godkendt af partiet selv.
Det betyder i praksis, at udbrydere fra eksisterende partier eller ekskluderede byrådsmedlemmer vil skulle repræsentere et nyt parti.
Til dette parti vil der således være krav om en stillerliste.
Under debatten ved beslutningsforslagets 1. behandling fremhævede økonomi- og indenrigsministeren bl.a., at afskaffelsen af stillerlister skulle medføre en urimelig forskelsbehandling.
Forskelsbehandlingen ville ifølge ministeren opstå, såfremt to lister har indgået et valgforbund, og kun den ene liste blev repræsenteret.
Så ville den repræsenterede liste ikke skulle hente underskrifter fra stillere ved et efterfølgende valg  det ville den anden liste stadig skulle.
V, DF, LA og KF mener ikke, at dette udgør et problem, da der er tale om en saglig forskelsbehandling, hvor listen med flest stemmer fritages for kravet om stillerlister.
Forslaget indeholder også en demokratisk retfærdighed over for de partier, som er valgt, idet allerede valgte partier i kommuner og regioner  ligesom valgte partier i Folketinget  med dette forslag ikke skal ud at samle underskrifter for at stille op til det efterfølgende valg.
 V, DF, LA og KF ønsker fortsat, at partier og lister, der er valgt og ønsker at stille op igen, indleverer en kandidatliste til kommunen, hvor de opstillede kandidater bliver godkendt efter de regler, der gælder i dag.
 V, DF, LA og KF mener, at forslaget samlet set vil føre til en lille, men nødvendig modernisering af valgloven.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Simon Kollerup (S) Karen J.
Klint (S) Jan Johansen (S) Daniel Toft Jakobsen (S) Lennart Damsbo-Andersen (S) Mette Reissmann (S) Rasmus Prehn (S) Liv Holm Andersen (RV) Marlene Borst Hansen (RV) fmd.
Nadeem Farooq (RV) Lisbeth Bech Poulsen (SF) Pernille Vigsø Bagge (SF) Lars Dohn (EL) Rosa Lund (EL) Finn Sørensen (EL) Erling Bonnesen (V) Michael Aastrup Jensen (V) Martin Geertsen (V) Jacob Jensen (V) Jan E.
Jørgensen (V) Sophie Løhde (V) Anni Matthiesen (V) Hans Christian Thoning (V) Morten Marinus (DF) Mikkel Dencker (DF) Dennis Flydtkjær (DF) Mette Hjermind Dencker (DF) Leif Mikkelsen (LA) Mike Legarth (KF) nfmd.
 Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Bilagsnr.
