Ankestyrelsens principafgørelse O-30-89 om ansøgningstidspunkt - handicappet barn - kronisk lidelse - medicinudgifter - merudgifter ved forsørgelsen Resume:
 Der kunne ydes hjælp til medicinudgifter til barn med kronisk lidelse afholdt inden ansøgningstidspunktet, såfremt ansøgning blev indgivet til kommunen inden for rimelig tid.
 Kassation:
Principafgørelsen har ikke længere vejledningsværdi Love:
Lov om social bistand - lovbekendtgørelse nr. 829 af 1. oktober 1992 - § 48 Vejledninger:
Socialministeriets vejledning af 3. juli 1987 om hjælp efter bistandslovens § 48 - pkt. 11, pkt. 12 Sagsfremstilling:
 A's søn havde en astmalidelse, som efter nogle års stilstand blussede op i august 1987. Lægen ordinerede medicin og tilkendegav samtidig, at A sikkert ville kunne få udgiften til den ret dyre medicin bevilget af det sociale udvalg.
A rettede den 2. september 1987 henvendelse til det sociale udvalg om hjælp til medicinudgifter afholdt i august 1987, (den 11. august, 18. august og 28. august) ialt 312 kr., på grund af sønnens astmalidelse.
Det sociale udvalg afslog ansøgningen under henvisning til, at de ansøgte udgifter var afholdt inden ansøgningstidspunktet (hjælpen blev udbetalt fra ansøgningstidspunktet).
 Amtsankenævnet ændrede udvalgets afgørelse og pålagde udvalget at yde hjælp efter bistandslovens § 48 også til medicin indkøbt før ansøgningstidspunktet.
Amtsankenævnet anførte i afgørelsen, at nævnet var enig med det sociale udvalg i, at hjælp efter bistandsloven som udgangspunkt forudsætter, at der er indgivet ansøgning.
Under hensyn til at bevillingen vedrørte en ydelse efter bistandslovens § 48, fandt amtsankenævnet imidlertid ikke, at alene den omstændighed at ansøgningen om hjælp blev indgivet efter, at A havde afholdt den ansøgte udgift, kunne medføre, at der blev givet afslag.
 Amtsankenævnet havde ved afgørelsen lagt til grund, at der ikke var rejst tvivl om, hvorvidt den afholdte udgift var nødvendig eller hensigtsmæssig.
Amtsankenævnet henviste til, at retten til at få dækket udgifter efter bistandslovens § 48, stk. 1, er betinget af, at udgiften i et kalenderår overstiger 2.400 kr., men at det ikke er en betingelse, at ansøgningen indgives forinden udgiften afholdes, og har en familie afholdt løbende udgifter, der overstiger 2.400 kr. skal hele beløbet efterfølgende udbetales, jf.
Socialministeriets vejledning af 3. juni 1987, pkt. 12.
Amtsankenævnet fandt ikke, at den omstændighed, at ydelsen er omfattet af undtagelsesbestemmelserne i bistandslovens § 48, stk. 2 (kronisk lidelse), kunne medføre ændringer i denne opfattelse.
 Kommunen kunne ikke tilslutte sig amtsankenævnets fortolkning af § 48.
 Antaget til principiel behandling: Sagen blev antaget til behandling i Ankestyrelsen med henblik på, om der kan ydes hjælp til udgifter afholdt før ansøgningstidspunktet også i de tilfælde, der er undtaget fra beløbsbegrænsningen i bistandslovens § 48, stk. 1.
 Afgørelse:
Ankestyrelsen fandt, at sagen drejede sig om indkøb af medicin til et barn med en kronisk lidelse, jf. bistandslovens § 48, stk. 2. Reglen i bistandslovens § 48, stk. 1, om, at udgiften for hele kalenderåret skal overstige 2.400 kr. for at der kan ydes hjælp, gjaldt derfor ikke, og hjælpen kunne ydes med det samme.
Dog måtte det forlanges, at ansøgning om hjælp til den afholdte udgift skulle indgives til kommunen inden for rimelig tid.
 Under henvisning til, at A foretog det første medicinindkøb den 11. august 1987 og først rettede henvendelse til kommunen den 2. september 1987, fandt Ankestyrelsen ikke, at A havde rettet henvendelse til kommunen inden rimelig tid.
 Kommunen havde derfor med rette afvist at yde A hjælp til den afholdte udgift.
Ankestyrelsen ændrede således amtsankenævnets afgørelse.
Ankestyrelsen bestemte dog samtidig, at der ikke skulle kræves tilbagebetaling af den udbetalte hjælp i henhold til amtsankenævnets afgørelse.
Ankestyrelsen bemærkede endvidere, at det er en forudsætning for at yde hjælp efter bistandslovens § 48, at der ikke ydes hjælp efter sygesikringsloven.
For præparater, for hvilke der ydes tilskud efter sygesikringsloven består hjælpen efter § 48 i dækning af restudgiften.
For præparater, for hvilke der ikke ydes tilskud efter sygesikringsloven, må lægen overveje, om der er grundlag for at søge Sundhedsstyrelsen om tilskud efter sygesikringslovens § 7.
Ankestyrelsen bemærkede i øvrigt, at der i tilfælde omfattet af bistandslovens § 48, stk. 1, ikke kan kræves ansøgning om hjælp allerede ved første indkøb, som muligvis vil føre til ret til tilskud, hvis indkøbet for hele året overstiger 2.400 kr.
I denne situation kan der efter Ankestyrelsens opfattelse ventes med at ansøge til det samlede beløb overstiger 2.400 kr.
