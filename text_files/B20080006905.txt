Bilag 1 Bilag 2 Bilag 3 Bekendtgørelse om ændring af bekendtgørelse om uddannelsen til 2-årigt hf (hf-bekendtgørelsen) § 1 I bekendtgørelse nr. 808 af 29. juni 2007 om uddannelsen til 2-årigt hf (hf-bekendtgørelsen) foretages følgende ændringer:
 1. Bilag 2, Eksamensprojekt, pkt. 2.5. affattes som bilag 1 til denne bekendtgørelse.
 2. Bilag 10, Design C, pkt. 4.2, affattes som bilag 2 til denne bekendtgørelse.
 3. Bilag 14,Kultur- og samfundsfaggruppe, pkt. 4.2, affattes som bilag 3 til denne bekendtgørelse.
§ 2 Bekendtgørelsen træder i kraft den 1. april 2008.
Undervisningsministeriet, den 11. februar 2008 Jarl DamgaardAfdelingschef / Helle Kristensen Bilag 1 2.5 Kursisten, henholdsvis kursisterne skal senest 1. februar skriftligt oplyse de valgte fag og senest 15. marts oplyse det valgte emne.
Enkeltfagskursister, der afslutter undervisningen i de fag, der indgår i eksamensprojektet, i vintereksamensterminen, skal dog skriftligt oplyse de valgte fag og emne senest 1. oktober.
Kurset fastlægger en procedure herfor.
Bilag 2 4.2 Prøveform Mundtlig prøve på grundlag af en præsentationsopgave stillet af eksaminator.
Opgaven tager udgangspunkt i eksaminandens portfolio, jf. pkt.3.2. Opgaven stilles inden for et emne, der er udvalgt af eksaminanden og godkendt af eksaminator.
Emnet skal være valgt således, at eksaminanden kan inddrage eksempler på tværs af portfolioen og på tværs af mindst 2 discipliner (produktdesign, kommunikationsdesign og design af fysiske omgivelser).
 Før prøven sender skolen præsentationsopgaven og eksaminandens indholdsfortegnelse over eksaminandens portfolio til censor.
 Opgaven udleveres 5 hverdage før prøven.
I forberedelsestiden udvælger eksaminanden materialer fra portfolioen og forbereder med udgangspunkt heri en præsentation på grundlag af den stillede opgave.
Eksaminationstiden er 30 minutter.
Eksaminationen tager udgangspunkt i eksaminandens præsentation.
Eksaminationen former sig derefter som en uddybende samtale, der kan omfatte emner inden for hele fagets kernestof og supplerende stof.
Eksaminandens præsentation udgør op til halvdelen af eksaminationstiden.
Bilag 3 4.2 Prøveform Institutionen vælger for det enkelte hold en af følgende to prøveformer:
 Prøveform A:
 Der afholdes en mundtlig prøve i faggruppen på grundlag af et kendt tema med ukendt bilagsmateriale af et omfang på 10-15 normalsider.
Bilagsmaterialerne fremsendes til censor senest 5 hverdage før 1. prøvedag og godkendes af denne forud for prøvens afholdelse.
Bilagsmaterialet skal i videst muligt omfang indeholde forskelligartede materialetyper.
Et prøvemateriale må højest anvendes ved tre eksamensenheder den samme dag og ikke ved følgende prøvedage på samme hold.
Eksaminanderne kan vælge at forberede sig til prøven i grupper.
En eksamensenhed er en sådan gruppe eller en eksaminand, der forbereder sig individuelt.
Der gives mindst 24 timers forberedelsestid til udarbejdelse af synopsis.
På baggrund af det udleverede bilagsmateriale og materiale fundet i forberedelsestiden skal eksaminanden opstille, analysere og diskutere en eller flere flerfaglige problemstillinger.
Eksaminationen foregår enkeltvis med en eksaminationstid på 45 minutter pr. eksaminand.
Eksaminationen tager udgangspunkt i eksaminandens præsentation og fremlæggelse af synopsen suppleret med uddybende spørgsmål af eksaminator.
 Prøveform B:
 Der afholdes en mundtlig prøve i faggruppen på grundlag af et kendt tema med ukendt bilagsmateriale af et omfang på 8-12 normalsider.
Bilagsmaterialet vælges af eksaminator og fremsendes til censor senest 5 hverdage før 1. prøvedag og godkendes af denne forud for prøvens afholdelse.
Bilagsmaterialet skal i videst muligt omfang indeholde forskelligartede materialetyper.
 Hvert bilagssæt må højst anvendes af 3 eksamensenheder samme dag og ikke ved følgende prøvedage på samme hold.
Eksaminanderne kan vælge at forberede sig til prøven i grupper.
En eksamensenhed er en sådan gruppe eller en eksaminand, der forbereder sig individuelt.
Bilagsmaterialet udleveres 3 timer før den første eksaminand i gruppen skal eksamineres.
 I forberedelsestiden udarbejder eksaminanderne en synopsis, idet de på baggrund af det udleverede bilagsmateriale skal opstille, analysere og diskutere en eller flere flerfaglige problemstillinger.
Eksaminationen foregår enkeltvis med en eksaminationstid på 45 minutter pr. eksaminand.
Eksaminationen tager udgangspunkt i eksaminandens præsentation og fremlæggelse af synopsen suppleret med uddybende spørgsmål af eksaminator.
