Bekendtgørelse om kommunalbestyrelsernes Natura 2000-handleplaner1) I medfør af § 46 a, stk. 5, i lov om miljømål m.v. for vandforekomster og internationale naturbeskyttelsesområder (Miljømålsloven), jf. lovbekendtgørelse nr. 1531 af 8. december 2015, fastsættes efter bemyndigelse i henhold til § 2, stk. 1, i bekendtgørelse nr. 350 af 26. marts 2016 om henlæggelse af opgaver og beføjelser til Naturstyrelsen:
Anvendelsesområde § 1. Bekendtgørelsen finder anvendelse på kommunalbestyrelsens udarbejdelse af kommunale handleplaner og fastsætter krav til handleplanernes indhold, herunder forholdet til forvaltningsplaner mv. for offentligt ejede arealer og kommunale vandhandleplaner, og tilvejebringelse.
Den kommunale handleplan efter lovens § 46 a benævnes herefter som den kommunale Natura 2000-handleplan eller handleplanen.
Indholdet af den kommunale Natura 2000-handleplan § 2. Kommunalbestyrelsen udmønter for hver planperiode den statslige Natura 2000-plan i konkrete handleplaner i overensstemmelse med reglerne i lovens § 46 a, stk. 1-3.
 Stk. 2. Kommunalbestyrelsen udarbejder en handleplan for hvert Natura 2000-område inden for kommunens geografiske område på land og for den kystnære del af vanddistriktet.
Stk. 3. Handleplanen skal ikke omfatte 1) skovbevoksede, fredskovspligtige arealer, som er omfattet af bekendtgørelse om tilvejebringelse af Natura 2000-skovplanlægning, 2) offentligt ejede arealer, når der for sådanne arealer foreligger forvaltningsplaner, driftsplaner mv. for forvaltningsindsatsen, der er i overensstemmelse med de i Natura 2000-planen fastsatte mål for naturtilstanden, og 3) indsats til forbedring af vandkvaliteten i større søer, vandløb, fjorde og kystvande, jf. § 6, stk. 2.
 Stk. 4. Handleplanen skal indeholde en redegørelse for gennemførelsen af handleplanen for den forudgående 6 års periode, der gør det muligt at vurdere, i hvilket omfang Natura 2000-planen for den forudgående periode er realiseret.
§ 3. Den kommunale Natura 2000-handleplan skal være så konkret, at dens gennemførelse kan vurderes.
Dog må handleplanen ikke foregribe det præcise indhold af de aftaler eller afgørelser, der træffes i forhold til den enkelte lodsejer i forbindelse med gennemførelsen af handleplanen.
 § 4. Hvis Styrelsen for Vand- og Naturforvaltning bliver opmærksom på fejl i datagrundlaget i den statslige Natura 2000-plan af betydning for den fastlagte indsats, underretter Styrelsen for Vand- og Naturforvaltning de pågældende kommunalbestyrelser om, hvilken betydning dette får i forhold til Natura 2000-planens indsatsprogram.
Forholdet til forvaltningsplaner mv. for offentligt ejede arealer § 5. Såfremt en offentlig myndighed som grundejer beslutter selv at udarbejde forvaltningsplaner, driftsplaner mv. i overensstemmelse med Natura 2000-planen, jf. § 2, stk. 3, nr. 2, skal dette meddeles de berørte kommuner senest samtidig med, at høringsfristen for den offentlige høring af forslag til Natura 2000-plan udløber.
 Stk. 2. Et resumé af den enkelte plan med beskrivelse af forvaltningsindsatsen indsendes til de berørte kommuner senest 9 måneder efter Natura 2000-planens offentliggørelse.
Forholdet til de kommunale vandhandleplaner § 6. De kommunale Natura 2000-handleplaner skal i samspil med regler om miljømål og regler om indsatsprogram udstedt med hjemmel i lov om vandplanlægning realisere Natura 2000-planen, for så vidt angår vandbehov for de naturtyper, der er direkte afhængige af et vandøkosystem.
 Stk. 2. Natura 2000-planens mål om forbedret vandkvalitet i større søer, vandløb, fjorde og kystvande realiseres gennem indsatsen i vandplanlægningen og skal ikke indgå i de kommunale Natura 2000-handleplaner.
Tilvejebringelse af den kommunale Natura 2000-handleplan § 7. Handleplanen tilvejebringes i overensstemmelse med reglerne i lovens § 37a, § 46 b, § 46 c og § 46 d, stk. 1 og stk. 3.
 Stk. 2. Miljø- og Fødevareministeren kan stille krav med henblik på at sikre, at den sammenfattende plan, jf. lovens § 37a, udmønter Natura 2000-planens indsatsprogram for det pågældende område, samt fastlægge proceduren for dens tilvejebringelse, herunder bestemme, hvem der har initiativpligten.
 Stk. 3. Miljø- og Fødevareministerens beslutninger efter stk. 2 berører ikke de enkelte myndigheders beslutningskompetence vedrørende de enkelte handleplaner mv.
 § 8. Forud for offentliggørelse af forslag til handleplan skal kommunalbestyrelsen inddrage Transport- og Bygningsministeriet, for så vidt angår handleplaner, der berører den kystnære del af vanddistriktet.
 Stk. 2. Offentliggørelsen af forslag til kommunal Natura 2000-handleplan for et Natura 2000-område skal så vidt muligt ske samtidig med offentliggørelsen af forslag til Natura 2000-skovhandleplan for planperioder, hvor Natura 2000-skovhandleplaner foreslås ændret, jf. bekendtgørelse om tilvejebringelse af Natura 2000-skovplanlægning.
Ikrafttræden § 9. Bekendtgørelsen træder i kraft den 1. juli 2016.
 Stk. 2. Bekendtgørelse nr. 1603 af 15. december 2014 om kommunalbestyrelsernes Natura 2000-handleplaner ophæves.
Naturstyrelsen, den 27. juni 2016 Hanne Kristensen / Anne-Marie Vægter Rasmussen 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2009/147/EF af 30. november 2009 om beskyttelse af vilde fugle (fuglebeskyttelsesdirektivet), EU-Tidende 2010, nr.
L 20, side 7, som senest ændret ved Rådets direktiv 2013/17/EU af 13. maj 2013, EU-Tidende 2013, nr.
L 158, side 193, og dele af Rådets direktiv 92/43/EØF af 21. maj 1992 om bevaring af naturtyper samt vilde dyr og planter (habitatdirektivet), EF-Tidende 1992, nr.
L 206, side 7, som senest ændret ved Rådets direktiv 2013/17/EU af 13. maj 2013, EU-Tidende 2013, nr.
L 158, side 193.
