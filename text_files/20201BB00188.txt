Fremsat den 3. marts 2021 af Morten Messerschmidt (DF), Liselott Blixt (DF), René Christensen (DF), Kristian Thulesen Dahl (DF), Pia Kjærsgaard (DF), Marie Krarup (DF) og Peter Skaarup (DF) Forslag til folketingsbeslutning om at sætte loft over andelen af tosprogede på danske uddannelser Folketinget pålægger regeringen inden udgangen af indeværende folketingssamling at vedtage en national målsætning om, at ingen skoler, dagtilbud eller ungdomsuddannelser i 2030 har flere end 30 pct. tosprogede elever, og at drøfte denne målsætning med Folketingets partier.
Bemærkninger til forslaget Begrundelse Socialdemokratiet offentliggjorde i 2018 sit udlændingepolitiske udspil »Retfærdig og realistisk  en udlændingepolitik der samler Danmark«.
Udspillet skulle vise, at det var et nyt Socialdemokrati, der stillede sig et andet sted på den udlændingepolitiske dagsorden end der, hvor det parti, der havde tabt det foregående valg, stod.
Men det kræver mere end vinduesstaffage og paroler at sætte en ny kurs.
Det kræver handling  en villighed til at gå den vej, man prædiker.
Her har Socialdemokratiet til stor skuffelse for forslagsstillerne ikke leveret.
De gode intentioner i udspillet er for langt hovedpartens vedkommende ikke omsat til handling og konkrete initiativer.
Det virker, som om regeringen har behov for et kærligt skub i den rigtige retning.
Det vil forslagsstillerne gerne være behjælpelige med.
Socialdemokratiets udlændingeudspil I »Retfærdig og realistisk  en udlændingepolitik der samler Danmark« skriver Socialdemokratiet:
»Socialdemokratiet foreslår, at der indføres en national målsætning om, at ingen skoler, dagtilbud og ungdomsuddannelser i 2030 har flere end 30 pct. tosprogede elever.
Det forudsætter, at 10-årsplanen for blandede boligområder realiseres.
Og det vil kræve en langsigtet strategisk planlægning i en række kommuner«.
 (»Retfærdig og realistisk  en udlændingepolitik der samler Danmark«, Den nye frihedskamp, 2018, afsnit 4, side 37).
Regeringen leverer ikke Dagtilbud, skoler og ungdomsuddannelser er fundamentet under det danske samfund.
Et godt indlæringsmiljø er en forudsætning for at dygtiggøre og udvikle sig.
Det danske sprog er omdrejningspunktet for den sproglige indlæring, fra børnene starter i dagtilbud.
Sproget er samtidig grundlaget for et godt fagligt niveau videre frem i uddannelsessystemet.
Derfor er det kritisk vigtigt, at man er omgivet af det danske sprog i alle danske institutioner.
Det er på høje tid, at regeringen sætter handling bag ordene ved at ændre elevfordelingen i danske skoler, dagtilbud og ungdomsuddannelser.
Regeringen bør inden udgangen af indeværende folketingssamling kunne forpligte sig på sin egen målsætning om, at ingen skoler, dagtilbud og ungdomsuddannelser i 2030 har flere end 30 pct. tosprogede elever.
Forslagsstillerne opfordrer regeringen til at drøfte en national målsætning med Folketingets partier med udgangspunkt i Socialdemokratiets udspil om en målsætning som en minimumsløsning.
Skriftlig fremsættelse af :Morten Messerschmidt (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at sætte loft over andelen af tosprogede på danske uddannelser.
(Beslutningsforslag nr.
B 188) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
