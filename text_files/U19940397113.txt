Hedeselskabet (H) blev indklaget for Arbejdsretten i anledning af, at  

 to unge mænd, der var anvist til et jobpatruljeprojekt under H's ledelse  

 efter aftale mellem en kommune (K) og H, ikke var blevet aflønnet efter  

 overenskomsten mellem H og SID.
De var derimod blevet aflønnet efter en  

 aftale mellem en række kommunale instanser og Kommunale Tjenestemænd og  

 Overenskomstansatte om projektløn.
Denne aftale gav maksimalt mulighed for at  

 aflønne en enkelt ansat for en uafbrudt periode af 12 måneder.
Arbejdsretten  

 fandt det ubetænkeligt at lægge til grund, at de unge mænd havde været  

 aktiveret i et af K etableret særligt beskæftigelsesprojekt, og at K havde  

 været arbejdsgiver for de pågældende.
Da den omstændighed, at de havde været  

 aktiveret i beskæftigelsesprojektet i samlet mere end 1 år, ikke kunne føre  

 til andet resultat, blev de indklagede frifundet.
 Under denne sag har Landsorganisationen i Danmark for  

 Specialarbejderforbundet i Danmark indklaget Sammenslutningen af Landbrugets  

 Arbejdsgiverforeninger for Land- og Skovbrugets Arbejdsgivere for Det Danske  

 Hedeselskab, Sjællands Skovdistrikt, Midt- og Vestsjællands Skovpart, og  

 nedlagt følgende påstande:
 Indklagede, Det Danske Hedeselskab, Sjællands Skovdistrikt, Midt- og  

 Vestsjællands Skovpart, tilpligtes for brud på gældende overenskomst til  

 Specialarbejderforbundet i Danmark at betale en efter rettens skøn fastsat  

 bod indeholdende 50.871,97 kr. i for lidt udbetalt løn til forbundets  

 medlemmer, Jan Vestergaard og Niels Jensen.
 Indklagede har brudt gældende overenskomst ved ikke ved afskedigelsen af  

 forbundets medlemmer at overholde det hjemlede varsel.
 De indklagede har nedlagt følgende påstande:
 Principalt: Frifindelse.
 Subsidiært: Frifindelse mod betaling af overenskomstmæssig løn til Jan  

 Vestergaard og Niels Jensen fra henholdsvis den 3. juni 1992 og den 2. januar  

 1992 samt betaling af løn til begge lønmodtagere i en overenskomstmæssig  

 opsigelsesperiode på 21 kalenderdage regnet fra opsigelsesdagen den 16. juni  

 1992.
 Tølløse Kommune har biinterveneret i sagen til støtte for de af de  

 indklagede nedlagte påstande.
Sagens problem er, om Det Danske Hedeselskab eller Tølløse Kommune har  

 været arbejdsgiver for de to lønmodtagere.
Har Det Danske Hedeselskab været  

 arbejdsgiver, skulle selskabet have aflønnet efter overenskomsten mellem  

 Arbejdsgiverforeningen for Skov- og Landbrug og Specialarbejderforbundet i  

 Danmark.
Timelønnen efter denne overenskomst er i ansættelsesperioderne  

 steget fra 68,32 kr. til 77,42 kr.
Denne overenskomst giver arbejdere med en  

 anciennitet på 1-3 år et opsigelsesvarsel på 21 dage.
Arbejdere med en  

 anciennitet på under 1 år har intet opsigelsesvarsel.
Niels Henrik Jensen er  

 født den 20. november 1967 og var ansat fra den 14. januar 1991 til den 19.  

 juni 1992. Jan Vestergaard er født den 18. maj 1968 og var ansat fra den 3.  

 juni 1991 til den 19. juni 1992.
Begge lønmodtagere er blevet aflønnet efter aftalen mellem Kommunernes  

 Landsforening, Amtsrådsforeningen i Danmark, Københavns Kommune,  

 Frederiksberg Kommune og Kommunale Tjenestemænd og Overenskomstansatte om  

 projektløn.
Denne aftale omfatter kun personer, der ansættes til arbejde, som  

 ellers ikke ville blive udført, og som alene iværksættes af hensyn til unge  

 ledige og særligt udsatte grupper af ledige i (amts)kommuner m.v. i henhold  

 til lovgivningen om kommunal beskæftigelsesindsats og/eller bistandsloven,  

 afsnit III A samt tilsvarende beskæftigelsesprojekter.
Denne aftale giver  

 alene ret til løn efter skalatrin 1, og aflønning kan for den enkelte ansatte  

 maksimalt finde sted for en uafbrudt periode på 12 måneder.
Det Danske Hedeselskab, der har hovedkvarter i Viborg og kontorer over  

 hele landet, beskæftiger ialt ca. 800 fuldtidsansatte, hvoraf ca. 500 er  

 ansat som funktionærer og ca. 300 er beskæftiget som timelønnede.
Under  

 Sjællands Skovdistrikt henhører 5 skovparter, herunder Midt- og Vestsjællands  

 Skovpart.
En skovpart af denne størrelse giver normalt fast  

 helårsbeskæftigelse til 2-3 skovarbejdere.
Det Danske Hedeselskab og Tølløse Kommune har den 20. august 1990, 4.  

 marts 1991 og 4. juli 1991 indgået aftaler om jobpatruljeprojekt i Tølløse  

 Kommune.
Aftalen af 4. marts 1991 er sålydende:
»Jobpatruljeprojekt i Tølløse Kommune med hovedopgaver indenfor  

 skovforbedringsarbejder i Nederskoven.
Periode 01.01.1991-30.06.1991.
 Klientel: Anviste unge bistandsklienter i alderen 18-35 år eller andre som  

 henvises efter individuel aftale mellem Hedeselskabet og kommunen.
Arbejdstid: A Arbejdstiden udgør 37 timer pr. uge pt. og følger iøvrigt gældende  

 arbejdstidsregler som anført i overenskomst mellem SALA og LO inden for det  

 private skovbrugsområde.
Arbejdstid: B Arbejdstiden udgør 50% af normaltimetallet (181/2 time pr. uge) således at  

 de unge arbejder hver anden uge på fuld tid.
 Løn til projektarbejdere:
 Fastsættes af kommunen efter gældende regler.
 Ansættelsesforhold:
 Henviste unge ansættes af Hedeselskabet og Hedeselskabet sørger for  

 udbetaling af løn samt iklæder henviste unge med lovbefaldt beklædning samt  

 regntøj og sørger ligeledes for udbetaling af sygedagpenge efter gældende  

 regler.
Afskedigelse af unge kan finde sted efter gensidig orientering, dog kan  

 bortvisning foretages såfremt særlige forhold taler herfor.
Bortvisning  

 afgøres suverænt af Hedeselskabets skovfoged.
 Enhver afskedigelse eller bortvisning skal skriftligt begrundes overfor  

 den ansatte og Tølløse kommune.
 Antal beskæftigede:
 Projektet kan oppebære max. 10 ansatte unge (20 unge på 1/2 tid).
 Arbejdsformand:
Hedeselskabet ansætter en arbejdende formand i projektet.
Denne formand  

 vil være daglig leder og indpisker.
 Hedeselskabets skovfoged tilrettelægger beskæftigelse og arbejdsopgaver i  

 samråd med formanden. ........
Iøvrigt koordineres projektet med Tølløse kommunes beskæftigelseskonsulent  

 samt med socialforvaltningen.« Der har fra sommeren 1990 til foråret 1993 været beskæftiget over 100  

 personer i projektet i Tølløse.
 Der er under domsforhandlingen afgivet forklaring af faglig sekretær i  

 Specialarbejderforbundet i Danmark, Tølløse afdeling, Anders Risbjerg,  

 borgmester i Tølløse Christian Nielsen og skovrider i Det Danske Hedeselskab  

 Per Hartmann.
Sekretær Anders Risbjerg har forklaret, at han har været faglig sekretær  

 siden 1992. Inden da var han fra 1989 til 1992 skovarbejder i Hedeselskabet  

 og tillidsmand.
Der var i 1989 fire fastansatte i skoven.
Projektet startede  

 i foråret 1990. De unge mennesker overtog flere og flere af skovarbejdernes  

 arbejdsopgaver.
De to medlemmer, sagen vedrører, kørte traktor.
Han har hele  

 tiden anset Hedeselskabet for arbejdsgiver for de unge mennesker.  

 Hedeselskabet udstedte lønsedler til dem, og de fik som andre ansatte ret til  

 at være medlem af vinklubben og ret til ferieboliger.
Hedeselskabet sagde  

 ikke nogen skovarbejder op.
Derimod har en del selv sagt op.
Der er nu i hele  

 landet færre skovarbejdere end i 1989.
Borgmester Christian Nielsen har forklaret, at han er gårdejer og siden  

 1978 har været borgmester i Tølløse.
Kommunen har siden 1975 ejet Tølløse  

 Skov.
Hedeselskabet har siden omkring 1980 vedligeholdt skoven for omkring  

 200.000 kr. om året.
Dette har intet med projektarbejdet at gøre.
Det påtog  

 Hedeselskabet sig at udføre for kommunen.
Projektet tilsigtede at beskæftige  

 den restgruppe, der ikke engang kan placeres med løntilskud.
Han gik ud fra,  

 at Hedeselskabet ikke ville have antaget de unge på normale  

 overenskomstvilkår.
Projekterne blev udarbejdet af kommunens  

 beskæftigelseskontor og Hedeselskabet.
Skovrider Per Hartmann har forklaret, at han siden 1987 har været  

 skovrider i Hedeselskabet øst for Storebælt.
Nederskoven er på 130 ha.
Midt-  

 og Vestsjællands Skovpart beskæftiger nu 1-2 skovarbejdere.
Nederskoven tager  

 halvdelen af en skovarbejders arbejdstid.
Ved projektet er udført for  

 skelligt arbejde, der ikke er normalt for skovarbejdere.
De unge, der blev  

 antaget ved projektet, havde en produktivitet på omkring 10% af normale  

 skovarbejdere.
Projektarbejdet har ikke nedsat udgiften til almindeligt  

 skovarbejde.
Projektmedarbejderne var ved deres ansættelse aldrig blevet  

 ansat som skovarbejdere.
Klagerne har gjort gældende, at det efter Risbjergs vidneforklaring og de  

 fremlagte aftaler mellem Hedeselskabet og kommunen må lægges til grund, at  

 Jan Vestergaard og Niels Jensen har været ansat af Hedeselskabet og ikke  

 kommunen.
De var derfor omfattet af den gældende overenskomst, herunder  

 dennes bestemmelser om løn og opsigelsesvarsel.
De indklagede har til støtte for den principale påstand gjort gældende, at  

 Jan Vestergaard og Niels Jensen har været aktiveret i et af Tølløse Kommune  

 etableret særligt beskæftigelsesprojekt, og at Tølløse Kommune har været  

 arbejdsgiver for de pågældende.
Det Danske Hedeselskab har kun forestået den  

 praktiske projektafvikling for kommunen, og Det Danske Hedeselskab er derved  

 ikke indtrådt i noget ansættelsesforhold med Jan Vestergaard og Niels Jensen.
De indklagede har til støtte for den subsidiære påstand gjort gældende, at  

 Jan Vestergaard og Niels Jensen har været aktiveret i beskæftigelsesprojektet  

 i samlet mere end 1 år, hvilket kan anses som værende i strid med lønaftalen  

 med Kommunale Tjenestemænd og Overenskomstansatte.
Der kan derfor blive tale  

 om at betale overenskomstmæssig løn og give overenskomstmæssigt  

 opsigelsesvarsel for den periode, som ligger ud over 12 måneders aktivering i  

 beskæftigelsesprojekterne.
 ARBEJDSRETTEN SKAL UDTALE:
Uanset den upræcise affattelse af aftalerne mellem Det Danske Hedeselskab  

 og Tølløse Kommune er det ubetænkeligt at lægge til grund, at Jan Vestergaard  

 og Niels Jensen har været aktiveret i et af Tølløse Kommune etableret særligt  

 beskæftigelsesprojekt, og at Tølløse Kommune har været arbejdsgivere for de  

 pågældende.
Da den omstændighed, at Jan Vestergaard og Niels Jensen har været  

 aktiveret i beskæfti gelsesprojektet i samlet mere end 1 år, ikke kan føre  

 til andet resultat, må de indklagede frifindes.
T h i k e n d e s f o r r e t De indklagede, Sammenslutningen af Landbrugets Arbejdsgiverforeninger for  

 Land- og Skovbrugets Arbejdsgivere for Det Danske Hedeselskab, Sjællands  

 Skovdistrikt, Midt- og Vestsjællands Skovpart, frifindes.
 Klagerne, Landsorganisationen i Danmark for Specialarbejderforbundet i  

 Danmark, skal betale 2.000 kr. i sagsomkostninger til Arbejdsretten.
 (* 1) Henvisninger: Per Jacobsen s.155 ff, Hasselbalch Alm. del s. 89 ff,  

 AD 92.053, sammenlign AD 91.323 (A 1993, s. 28).
