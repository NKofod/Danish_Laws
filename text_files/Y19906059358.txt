 Et medlem, som er beskæftiget med undervisning indenfor fx folkeskole  

 og fritidsundervisning, vil ikke være afskåret fra at kunne modtage  

 dagpengegodtgørelse for 1. ledighedsdag ved ophør fra en af beskæftigelserne.
 En tilkaldevikar, som har været omfattet af en overenskomst med fuld,  

 normal arbejdstid, vil have ret til fuld dagpengegodtgørelse.
Amtsrådforeningen i Danmark Ved skrivelse af 23. november 1989 har Amtsrådsforeningen i Danmark  

 anmodet direktoratet om at afklare to spørgsmål vedrørende bekendtgørelsen om  

 arbejdsgiverens betaling af en dagpengegodtgørelse for 1. ledighedsdag.
Det fremgår af forespørgslen, at A Amtskommunes undervisnings- og  

 kulturforvaltning fra en primærkommunes fritids- og kulturforvaltning har  

 modtaget en forespørgsel om, hvorvidt fritidsundervisning for voksne i  

 henhold til fritidsloven er omfattet af Direktoratet for  

 Arbejdsløshedsforsikringens bekendtgørelse af 29. december 1988 om  

 arbejdsgiverens betaling af en dagpengegodtgørelse for 1. ledighedsdag, samt  

 hvorledes bekendtgørelsen udmøntes i praksis i forhold hertil.
A Amtskommune  

 gør opmærksom på, at undervisere i henhold til kapitel 3 i fritidsloven  

 typisk vil være personer, der i forvejen har fuldtidsbeskæftigelse andetsteds  

 og således alene giver undervisning efter fritidsloven som en decideret  

 bibeskæftigelse.
 Det gøres gældende, at der ikke er regler for, hvor mange  

 undervisningsforløb, den samme lærer kan varetage, og i praksis vil omfanget  

 af en lærers virksomhed som bibeskæftigelse ved fritidsundervisning for  

 voksne udmærket kunne antage et omfang, der opfylder betingelserne i  

 arbejdsløshedsforsikringslovens § 84, stk. 2.
 Der henvises i forespørgslen til arbejdsløshedsforsikringslovens § 84,  

 stk. 3, hvorefter arbejdsgiverens forpligtelse til at udbetale en  

 dagpengegodtgørelse bl.a. bortfalder, hvis det godtgøres, »at  

 beskæftigelse påbegyndes den efterfølgende arbejdsdag«.
 A Amtskommune bemærker i denne forbindelse, at en underviser efter  

 fritidslovens kapitel 3 typisk hele tiden har været og fortsat er i fuld  

 beskæftigelse i hovedstillingen, hvorfor de materielle betingelser, der  

 normalt kræves for at oppebære dagpengegodtgørelse (arbejdsløshed) ikke  

 foreligger ved undervisningens ophør.
 A Amtskommune spørger således om, hvorvidt dagpengegodtgørelse for 1.  

 ledighedsdag i forbindelse med undervisningsforpligtelsens ophør skal  

 udbetales til undervisere, uanset om disse i forvejen er  

 fuldtidsbeskæftigede, eller om dagpengegodtgørelsen alene skal udbetales, når  

 den materielle betingelse (arbejdsløshed) foreligger helt eller delvis.
 Amtsrådsforeningen i Danmark har yderligere anmodet om direktoratets  

 udtalelse til en henvendelse fra B Amtskommune vedrørende udbetaling af  

 dagpenge til tilkaldevikarer.
 Amtsrådsforeningen har vedlagt kopi af brevet fra B Amtskommune samt  

 arbejdsskema for en tilkaldevikar og er selv af den opfattelse, at der i det  

 konkrete tilfælde skal udbetales fuld dagpengegodtgørelse for både den 17. og  

 24. januar 1989.
 I denne anledning skal direktoratet indledningsvis meddele, at det af  

 arbejdsløshedsforsikringslovens § 84, stk. 6, fremgår, at uoverensstemmelser  

 om dagpengegodtgørelsen afgøres ved fagretlig behandling eller civilt  

 søgsmål.
 Det er således ikke direktoratet, der skal afgøre, hvornår arbejdsgiveren  

 i den konkrete sag skal udbetale en dagpengegodtgørelse og i bekræftende fald  

 hvor meget.
 Direktoratet skal dog vejledende udtale:
 Det er i arbejdsløshedsforsikringslovens § 84, stk. 1, 1. pkt., bestemt,  

 at arbejdsgiveren betaler en dagpengegodtgørelse svarende til dagpenge for  

 højst en ledighedsdag ved afskedigelse, hjemsendelse, ophør af opgave-og  

 tidsbestemt akkord og lignende.
 Idet der er tale om to forskellige arbejdsgivere og to forskellige  

 ansættelsesforhold - om end sideløbende - vil der efter direktoratets  

 opfattelse skulle udbetales dagpengegodtgørelse til undervisere, uanset disse  

 i forvejen måtte være fuldtidsbeskæftigede.
 Direktoratet skal i øvrigt, således som A Amtskommune også gør det,  

 henvise til arbejdsløshedsforsikringslovens § 84, stk. 3, hvoraf det bl.a.  

 fremgår, at arbejdsgiverens forpligtelse til at udbetale dagpengegodtgørelse  

 bortfalder, hvis det godtgøres, at »beskæftigelse påbegyndes den  

 efterfølgende arbejdsdag« samt til § 4, stk. 3, i Direktoratet for  

 Arbejdsløshedsforsikringens bekendtgørelse nr. 92 af 13. februar 1989, ifølge  

 hvilken arbejdsgiverens forpligtelse til at betale en dagpengegodtgørelse  

 ligeledes bortfalder, »hvis medlemmet kommer i beskæftigelse ....«.  

 Der er således tale om en anden situation i disse to nævnte bestemmelser end  

 den, som A Amtskommune via Amtsrådsforeningen har eksemplificeret over for  

 direktoratet, idet de pågældende medlemmer er i beskæftigelse og derfor  

 hverken påbegynder eller kommer i beskæftigelse den efterfølgende dag.
 Direktoratet skal for så vidt angår henvendelsen fra B Amtskommune henvise  

 til Direktoratet for Arbejdsløshedsforsikringens bekendtgørelse nr. 92 af 13.  

 februar 1989, § 2, stk. 1, 1. pkt., ifølge hvilken dagpengegodtgørelsen skal  

 beregnes i forhold til det antal timer, medlemmet ifølge overenskomst eller  

 særlig aftale var ansat til.
 Idet det således lægges til grund, at arbejdet for den pågældende  

 tilkaldevikar har være/er omfattet af en overenskomst, som indeholder  

 bestemmelser om fuld, normal arbejdstid, er direktoratet enig  

 med Amtsrådsforeningen i, at der for den 17. og 24. januar 1989 skal  

 udbetales en fuld dagpengegodtgørelse.
 Direktoratet håber hermed at have besvaret henvendelsen tilfredsstillende.
 P.D.V.
 E.B.
