Nr BTL 250 Betænkning over Forslag til lov om ændring af lov om social bistand  

 (Overførsel af området for støtte til høreapparater efter § 58 til  

 amtskommunerne)   

 Nr L 250 1996-97, 1. samling Afgivet af Socialudvalget Afgivet: 19970515 Udvalget har behandlet lovforslaget i nogle møder og har herunder stillet spørgsmål til socialministeren, som denne har besvaret skriftligt.
 Endvidere har udvalget modtaget en skriftlig henvendelse fra Social- og  

 Sundhedsforvaltningen i København, Socialdirektoratet.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret.
Et mindretal inden for flertallet (Venstres medlemmer af udvalget)  

 bemærker, at principielt bør den myndighed, hvis beslutning udløser en  

 udgift, også selv bære omkostningen herved.
Ud fra en sådan overvejelse om  

 sammenhæng mellem finansieringsansvar og beslutningskompetence kan Venstre  

 støtte lovforslaget om at overføre området for støtte til høreapparater efter  

 bistandslovens § 58 til amtskommunerne.
Venstre forudsætter dog, at  

 amtskommunerne i deres forvaltning af loven vil inddrage privatpraktiserende  

 ørelæger, audiologer og hørecentraler, så de alt for lange ventetider kan  

 nedbringes og borgernes individuelle valgfrihed kan øges.
Af samme grund  

 forudsættes det, at socialministeren - sådan som ministeren gav tilsagn om  

 under 1. behandling - straks efter lovens ikrafttræden vil tage initiativ til  

 en ophævelse af de bestemmelser i hjælpemiddelbekendtgørelsen, hvorefter  

 undersøgelse og udlevering af høreapparater sker på audiologisk afdeling.  

 Venstre forbeholder sig i øvrigt ret til senere at fremsætte forslag, som  

 giver den enkelte borger et retskrav på undersøgelse m.v. hos en  

 privatpraktiserende audiolog, dersom amtskommunerne mod Venstres forventning  

 ikke udnytter ændringerne i hjælpemiddelbekendtgørelsen til at inddrage  

 private alternativer og supplementer til de offentlige audiologiske  

 afdelinger.
Et andet mindretal inden for flertallet (Enhedslistens medlem af udvalget)  

 vil gerne fremhæve, at mindretallet har forståelse for, at den manglende  

 kapacitet gør, at man ikke kan afskaffe ventelisterne i et hug.
Men  

 mindretallet vil samtidig fremhæve, at man finder det uacceptabelt med  

 ventelister på dette område og ønsker, at der bliver en egentlig lovfæstet  

 højeste ventetid.
Det er et offentligt og kollektivt ansvar, at der findes en  

 tilstrækkelig kapacitet på dette område.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Dorit Myltoft (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Karen Højte Jensen (KF) Jens Jørgensen  

 (KF) Lene Espersen (KF) Tom Behnke (FP) nfmd.
 Dansk Folkeparti havde ikke medlemmer i udvalget.
