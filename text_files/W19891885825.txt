 Tab på 229.255 kr. ved 38 terminshandler på et år, blev ikke anset for  

 sket i næring, ej heller at kunne bedømmes ud fra et spekulationssynspunkt,  

 men som omfattet af statsskattelovens § 4 f om væddemål, og derfor ikke  

 fradragsberettiget.
 A klagede over, at de stedlige skattemyndigheder havde anset hende for  

 uberettiget til i indkomstopgørelsen for 1986 at fratrække tab på  

 terminshandler med 229.255 kr.
Det fremgik af sagen, at klageren, der i 1986 overvejende havde været  

 lønmodtager, og som ikke tidligere havde beskæftiget sig med  

 terminsforretninger, i 1986 havde foretaget 38 terminshandler med et nettotab  

 på 228.254 kr.
Handlerne var foregået jævnt fordelt over hele året, og der  

 var opkøbt portioner i kreditforeningsobligationer varierende fra 1 til 3  

 mio. kr.
De stedlige skattemyndigheder havde skattemæssigt henført handlerne  

 til statsskattelovens § 4 f om væddemål, idet de omhandlede obligationer ikke  

 var leveret til klageren.
Klagerens revisor gjorde gældende, at klageren havde handlet i næring,  

 subsidiært at de foretagne handler måtte bedømmes ud fra et  

 spekulationssynspunkt.
Klageren havde i øvrigt i 1987 stiftet et  

 anpartsselskab med henblik på videreførelse af de finansielle transaktioner,  

 som hun i 1986 havde foretaget i privat regi.
Det var derfor revisorens  

 opfattelse, at klageren havde befundet sig i et miljø, hvor finansielle  

 forretninger havde udgjort og fortsat udgjorde en ikke uvæsentlig aktivitet.
Efter det oplyste - herunder bl.a. under hensyn til, at klageren i 1986  

 var lønmodtager og til antallet af terminsforretninger - fandt  

 Landsskatteretten ikke, at klageren kunne anses for næringsdrdivende på det  

 finansielle område.
De omhandlede obligationsterminsforretninger kunne ej  

 heller henføres under et spekulationssynspunkt, men måtte betragtes som  

 væddemål, da de var foretaget uden sammenhæng med erhvervsmæssig aktivitet,  

 og da klageren ikke havde været ejer af de fordringer, som var genstand for  

 overdragelse på terminen.
Det økonomiske resultat af handlerne ville derfor  

 være at beskatte i henhold til statsskattelovens § 4 f om væddemål, hvorefter  

 tab ikke var fradragsberettiget.
 Den påklagede ansættelse blev derfor stadfæstet.
 LV 1988, E 5.3.3.3.
