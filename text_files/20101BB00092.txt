Fremsat den 29. marts 2011 af Per Clausen (EL), Line Barfod (EL), Johanne Schmidt-Nielsen (EL) og Frank Aaen (EL) Forslag til folketingsbeslutning om godtgørelse for anslåede udgifter ved deltagelse i tilbud for kontanthjælpsmodtagere m.v.
 Folketinget opfordrer ministeren til at udnytte lovgivningens muligheder for at fastsætte regler, der gør det muligt for kommunerne at give op til 1.500 kr. om måneden i godtgørelse for anslåede udgifter ved deltagelse i aktiveringstilbud for kontanthjælpsmodtagere m.v.
Bemærkninger til forslaget Der findes mange konkrete eksempler på, at kontanthjælpsmodtagere i forbindelse med deltagelse i aktiveringstilbud har udgifter, der overstiger det beløb på 1.000 kr. (netto ca. 600 kr.), som man kan få i udgiftsgodtgørelse.
Ofte overstiger udgifterne til transport i sig selv dette beløb.
F.eks. overstiger rejseudgifter mellem de to hovedbyer i Brønderslev Kommune i Nordjylland dette beløb, ligesom hver fjerde kontanthjælpsmodtager i Nørre Djurs Kommune i Østjylland ikke får dækket sine udgifter i forbindelse med deltagelse i tilbud.
Lovgivningen giver beskæftigelsesministeren mulighed for at fastsætte regler om, at beløbet på 1.000 kr. kan hæves til 1.500 kr.
Dette gjorde ministeren i perioden fra den 1. maj 2010 til 1. januar 2011. Med virkning fra 1. januar 2011 blev beløbet nedsat til 1.000 kr.
Ifølge beskæftigelsesministerens svar i Folketingets spørgetime den 23. februar 2011 (US 95) skyldes dette, at man ikke ved satspuljeforhandlingerne kunne blive enige om en finansiering af denne mulighed.
I 2010 var ordningen blevet finansieret inden for Beskæftigelsesministeriets almindelige budget, men ministeren mener, at ordningen fremadrettet skal finansieres over satspuljemidlerne.
Forslagsstillerne mener ikke, at muligheden for at betale op til 1.500 kr. i kompensation for udgifter ved deltagelse i aktiveringstilbud bør betinges af, at midlerne til dette findes ved satspuljeforhandlingerne.
Der er tale om et meget lille beløb, der kunne findes inden for beskæftigelsesministeriets budget.
 Hvis beskæftigelsesministeren ikke er i stand til dette, opfordrer forslagsstillerne ministeren til at indkalde Folketingets partier til forhandling for at finde en løsning på dette problem.
Skriftlig fremsættelse Per Clausen (EL) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om godtgørelse for anslåede udgifter ved deltagelse i tilbud for kontanthjælpsmodtagere m.v.
(Beslutningsforslag nr.
B 92) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
