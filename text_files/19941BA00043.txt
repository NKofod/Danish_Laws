Nr BSF 43 Forslag til folketingsbeslutning om begrænsning af Europa-Parlamentets  

 beføjelser Fremsat af Keld Albrechtsen (EL) Frank Aaen (EL) den 24. januar 1995 Folketinget opfordrer regeringen til at fremsætte forslag til ændring af  

 Maastricht-Traktaten med det formål at begrænse Europa-Parlamentets  

 beføjelser efter følgende retningslinjer:
a.
Den danske regering skal i EU's Ministerråd sige nej til de løfter, som  

 Europa-Kommissionens formand har givet Europa-Parlamentet.
b.
Europa-Parlamentet skal ikke fremover godkende indstillinger om  

 udnævnelse af formand og medlemmer af Europa-Kommissionen.
c.
Europa-Parlamentet skal ikke fremover have beføjelser til at ændre EU's  

 budget.
d.
Europa-Parlamentet skal ikke fremover have mulighed for at fremtvinge  

 ændringer af EU-lovgivning.
e.
For fremtiden skal EU-kommissærerne udpeges af de nationale  

 parlamenter.
Bemærkninger til forslaget Med Maastricht-Traktaten fik Europa-Parlamentet på flere punkter udvidet  

 sine beføjelser.
Det står i dag klart, at Europa-Parlamentet nu kæmper en  

 energisk kamp for at opnå en fundamental ændring af magtfordelingen i EU med  

 henblik på at flytte tyngdepunktet væk fra EU's Ministerråd og over til  

 Europa-Kommissionen og Europa-Parlamentet.
Dermed søger Europa-Parlamentet at  

 få gjort Europa-Kommissionen til en rigtig regering og sig selv til et  

 rigtigt parlament, der giver love, vedtager finanslove og bestemmer, hvem der  

 må danne regering.
Dermed søger Europa-Parlamentet aktivt at udvikle EU til  

 en stat, en overnational forbundsstat.
 Det står klart, at der er indledt en forfatningskamp, der handler om at  

 fratage de nationale regeringer og parlamenter kontrollen med  

 EU-lovgivningen.
Dette er efter Enhedslistens opfattelse en fuldstændig uacceptabel  

 udvikling, som nu må stoppes.
Dette indebærer som et første skridt, at  

 Danmark skal nedlægge veto mod den aftale, som Europa-Kommissionens formand  

 Jacques Santer vil indgå mellem Europa-Kommissionen, Europa-Parlamentet og  

 Ministerrådet.
Aftalen går ud på, at Europa-Parlamentet skal have øgede  

 beføjelser.
Det handler bl.a. om, at Europa-Kommissionen skal forpligte sig  

 til at trække forslag tilbage, som Europa-Parlamentet forkaster, og at  

 Europa-Kommissionen skal rette sig efter ændringsforslag stillet af  

 Europa-Parlamentet.
En aftale af denne art er reelt en ændring af Unionstraktaten.
Kun  

 medlemslandene har beføjelse til at ændre Traktaten, og det kan kun ske, hvis  

 samtlige medlemslande ratificerer en traktatændring.
Danmark har altså  

 vetoret i denne sag.
Ifølge Information d. 18. januar 1995 siger Peter Vesterdorf, ekspert i  

 EU-ret, at aftalen er i strid med Unions-Traktaten.
Han siger, at selv om  

 regeringerne i Ministerrådet godkender aftalen, vil den stadig være i strid  

 med Unions-Traktaten.
Regeringerne kan ikke ændre de beføjelser, Traktaten  

 giver de enkelte institutioner.
Det kan kun medlemslandene, som er Traktatens  

 herrer.
 I første omgang foreslås derfor fem begrænsninger af Europa-Parlamentets  

 beføjelser.
 For det første må Danmark i EU's Ministerråd erklære aftalen ugyldig og  

 nedlægge veto imod den.
For det andet er det ud over al tvivl bevist, at Europa-Parlamentet bruger  

 sin ret til at godkende eller afsætte Europa-Kommissionen til at forsøge at  

 aftvinge Europa-Kommissionen indrømmelser.
Det vil sige, at  

 Europa-Parlamentet bruger sine beføjelser som våben i en regulær  

 forfatningskamp.
Denne kamp har ikke som mål at svække Europa-Kommissionen,  

 tværtimod.
Målet er at få skabt et billede af Europa-Kommissionen som en  

 rigtig regering, der står over for et rigtigt parlament.
Dette er ikke  

 acceptabelt.
 For det tredje har Europa-Parlamentet for nylig ændret Ministerrådets  

 budget for 1995. Nu er det muligt, at Europa-Parlamentets budgetændring på et  

 senere tidspunkt bliver underkendt af EF-Domstolen, men der bør skabes  

 fuldstændig sikkerhed for, at Europa-Parlamentet ikke kan tiltage sig selv  

 bevilgende myndighed.
For det fjerde har Europa-Parlamentet med Maastricht-Traktaten fået adgang  

 til at gribe ind i Ministerrådets behandling af direktiver m.v.
Også disse  

 rettigheder bruges af Europa-Parlamentet som redskab til at øge sin  

 indflydelse.
Heller ikke dette er acceptabelt.
For det femte bør hele debatten føre til en ny overvejelse om bedre  

 demokratisk kontrol med udnævnelsen af EU-kommissærer.
JuniBevægelsen har  

 peget på, at dette kunne sikres ved at lade de nationale parlamenter udpege  

 kommissærerne.
Dette kan være et godt skridt til flytte magt væk fra  

 EU-institutionerne og tilbage til de nationale parlamenter, der så vil kunne  

 stille krav til kommissærerne.
