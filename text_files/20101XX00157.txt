Skriftlig fremsættelse (17. november 2010) Beskæftigelsesministeren (Inger Støjberg) Herved tillader jeg mig for Folketinget at fremsætte:
Forslag til lov om ændring af lov om sygedagpenge (Udvidelse af arbejdsgiverperioden) (Lovforslag nr.
L 68) Som led i aftalen mellem regeringen, Dansk Folkeparti og Kristendemokraterne om finansloven for 2011 er det besluttet at fremsætte forslag om ændring af sygedagpengelovens regel om arbejdsgiverperiodens længde, dvs. den periode hvor arbejdsgiveren alene betaler udgiften til sygedagpenge.
 Lovforslaget er desuden en udmøntning af den del af aftalen fra maj 2010 om genopretning af dansk økonomi, hvorefter der skal gennemføres en forhøjelse af private og offentlige arbejdsgiveres bidrag til arbejdsmarkedsformål m.v.
 Arbejdsgiveren afholder i dag udgifterne til sygedagpenge i de første 21 kalenderdage af den ansattes fraværsperiode på grund af sygdom.
 Med lovforslaget udvides arbejdsgiverperioden fra 21 kalenderdage til 30 kalenderdage.
 Ændringen vil give den enkelte arbejdsgiver en øget økonomisk tilskyndelse til at føre en aktiv sygefraværspolitik og dermed i højere grad forebygge det kortvarige sygefravær.
 Udvidelsen af arbejdsgiverperioden vil blive indarbejdet i de regler, der er fastsat for sygedagpengeforsikringen for mindre private arbejdsgivere, således at der også tegnes forsikring for de dage, som arbejdsgiverperioden bliver forlænget med.
 Endvidere vil arbejdsgivere i forhold til ansatte, for hvem der er indgået en aftale efter sygedagpengelovens § 56 om refusion af sygedagpenge ved langvarig eller kronisk sygdom, fortsat være friholdt for sygedagpengeudgifter i hele arbejdsgiverperioden.
 Samlet set skønnes lovforslaget at betyde offentlige mindreudgifter i størrelsesordenen 760 mio. kr. årligt.
Det forudsættes med genopretningsaftalen fra maj 2010, at staten, kommunerne og regionerne, i kraft af deres rolle som arbejdsgivere, ikke skal kompenseres for merudgifter, der følger af de foreslåede ændringer om udvidelse af arbejdsgiverperioden til 30 kalenderdage.
Der vil derfor ikke ske en DUT-kompensation for disse merudgifter, der udgør 304 mio. kr.
 Det foreslås, at udvidelsen af arbejdsgiverperioden træder i kraft den 2. januar 2012.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
