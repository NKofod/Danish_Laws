 Et byrådsmedlem havde på offentlig vej udvist en optræden, der var  

 egnet til at forstyrre den offentlige orden og medføre ulempe for andre, idet  

 hun i forening med 7 andre personer havde taget ophold på kørebanen, således  

 at den kørende færdsel blev forhindret.
 Valgbarhedsnævnet anså den pågældende for valgbar.
 I brev af 11. oktober 1995 har X-Kommune i henhold til § 101, stk. 4, i  

 den kommunale valglov indberettet til Valgbarhedsnævnet, at NN den 10. august  

 1995 har vedtaget et bødeforelæg på kr. 400,-, for overtrædelse af § 65, stk.  

 1, jf. § 3, stk. 1, i politivedtægten for København.
 Det fremgår af sagen, at den pågældende den 23. maj 1995 kl. 8.00 på  

 X-motorvejen og Z-vej ved lyssignalet under Y-Station udviste en optræden,  

 der var egnet til at forstyrre den offentlige orden og medføre ulempe for  

 andre, idet den pågældende i forening med syv andre personer tog ophold på  

 kørebanen, således at den kørende færdsel ad X-motorvejen blev forhindret.
 I denne anledning skal man meddele, at Valgbarhedsnævnet har fundet, at  

 den begåede forseelse ikke i almindeligt omdømme gør den pågældende uværdig  

 til at være medlem af kommunale råd, jf. den kommunale valglovs § 4.
 Den pågældende må derfor anses for valgbar.
