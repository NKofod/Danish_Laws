Skriftlig fremsættelse (11. november 2021) Minister for udviklingssamarbejde (Flemming Møller Mortensen):
 Herved tillader jeg mig for Folketinget at fremsætte:
Forslag til lov om ændring af lov om internationalt udviklingssamarbejde (Ændring af grundlag for oplysningsarbejde om udviklingssamarbejde) (Lovforslag nr.
L 83) Lovforslaget har til formål at gøre det muligt at omlægge oplysningsarbejde om udviklingssamarbejde i forlængelse af den nye udviklingspolitiske strategi, Fælles om Verden.
Omlægningen skal sikre højere kvalitet og øget gennemslagskraft i kommunikationsindsatserne særligt blandt den del af befolkningen, som ikke allerede er engageret i udviklingssamarbejde.
Samtidigt er ønsket at lette administrationen gennem en ny tilgang til forvaltningen af tilskud til aktiviteter.
 Omlægningen kræver en ændring i bemærkningerne til § 6 i lov om internationalt udviklingssamarbejde, der vedrører oplysningsarbejdet, idet de gældende bemærkninger til bestemmelsen fastlægger den eksisterende tilskudsordning med Danidas Oplysningsbevilling og Danidas Oplysningsudvalg.
Det vedlagte forslag består i at nyaffatte § 6 i lov om internationalt udviklingssamarbejde med samme ordlyd som den gældende bestemmelse.
Dermed muliggøres en ændring af bemærkningerne til bestemmelsen med henblik på at nedlægge Danidas Oplysningsbevilling og Danidas Oplysningsudvalg.
Udviklingsministeren vil fortsat kunne iværksætte og yde tilskud til aktiviteter, som kan udbrede kendskab til og forståelse for udviklingslandes udfordringer og for betydningen af dansk deltagelse i det internationale udviklingssamarbejde.
Ændringen af bemærkningerne til bestemmelsen vil imidlertid gøre det muligt at iværksætte nye tilgange til at yde tilskud til oplysnings- og engagementsaktiviteter.
Det skal sikre aktiviteter med bred gennemslagskraft hos befolkningen og skabe bedre sammenhæng mellem oplysnings- og engagementsaktiviteter og målgrupperne for disse aktiviteter.
Der kan desuden ydes rejsetilskud til journalister og andre oplysningsformidlere.
 Det foreslås, at loven træder i kraft den 1. februar 2022.
 Idet jeg i øvrigt henviser til de bemærkninger, der ledsager lovforslaget, skal jeg hermed anbefale lovforslaget til det Høje Tings velvillige behandling.
