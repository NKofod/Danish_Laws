Nr BTL 69 Betænkning over Forslag til lov om ændring af lov om afgift af renter af  

 forbrugslån (Ingen kartoffelskat for 1987)   

 Nr L 69 1988-89, 1. samling Afgivet af Skatte- og Afgiftsudvalget Afgivet: 19881125 Udvalget har behandlet lovforslaget i nogle møder og herunder stillet spørgsmål til skatteministeren, som denne har besvaret skriftligt.
Et af disse spørgsmål samt skatteministerens besvarelse heraf er optrykt som bilag til denne betænkning.
 Herefter indstiller et flertal (udvalget med undtagelse af  

 Socialistisk Folkepartis og Fremskridtspartiets medlemmer) lovforslaget til  

forkastelse ved 3. behandling.
Et mindretal inden for flertallet (Socialdemokratiets medlemmer af  

 udvalget) henviser til den indgåede aftale mellem Socialdemokratiet,  

 regeringspartierne, Centrum-demokraterne og Kristeligt Folkeparti, der er  

 udtryk for den bedst mulige løsning med den aktuelle mandatfordeling i  

 Folketinget.
Mindretallet havde gerne set, at renteafgiften for 1987 som en  

 logisk konsekvens af afgiftsfritagelsen for lån optaget inden den 11. oktober  

 1988 helt var blevet afskaffet.
Desværre var dette ikke muligt med  

 Folketingets nuværende sammensætning, såfremt der skulle findes en holdbar  

 løsning på de langsigtede problemer i relation til renteafgiften.
 Et mindretal (Socialistisk Folkepartis medlemmer af udvalget) kan  

 ikke medvirke til lovforslagets gennemførelse.
Et andet mindretal (Fremskridtspartiets medlem af udvalget)  

 indstiller lovforslaget til vedtagelse uændret og henviser derved  

 blandt andet til det i bemærkningerne til lovforslaget anførte.
Efter  

 Folketingets vedtagelse den 3. november 1988 af lovforslag nr.
L 47, forslag  

 til lov om ændring af lov om afgift af renter af forbrugslån og af  

 skattekontrolloven. (Lempelse af forbrugsrenteafgiften og udvidelse af  

 rentekontrolloven), står det aldeles klart, at opkrævningen af renteskatten  

 for 1987 efter regeringens opfattelse skal ske på et grundlag, som er helt  

 forskelligt fra, hvad regeringen ønsker for de følgende år, og med beløb, der  

 er en halv snes gange så høje som det provenu, der forventes at komme ind for  

 året 1988, jf. herved også det som bilag optrykte svar fra skatteministeren  

 på udvalgets spørgsmål 5. Denne anomali er det ikke til at leve med.
Særligt  

 ikke da 1987-udskrivningsgrundlaget så åbenbart er så skrigende uretfærdigt i  

 sin opbygning og så administrativt umuligt at gennemføre.
Mindretallet har  

 derfor med største interesse og sympati mærket sig, at fru Pia Gjellerup i  

 Folketingstidende 1988-89, forhandlingerne spalte 1270, har talt om »en  

 i virkeligheden ulogisk opretholdelse af afgiften for 1987. Her er det dog  

 lykkedes at få halvdelen af antallet af opkrævninger ud af systemet, og de  

 problemer, der resterer for 1987, vil blive løst, lover skatteministeren, på  

 en, som han udtrykker det, smidig måde.
Vi lægger megen vægt på dette udsagn  

 og på, at ministeren påtager sig det fulde administrative ansvar for  

 problemernes løsning.« I den måneds tid, der er gået, siden denne udtalelse fra Socialdemokratiet  

 fremkom, er det klart afsløret, at skatteministeren ikke vil være i stand til  

 at opfylde det socialdemokratiske krav, hvorfor det må være hævet over enhver  

 tvivl, at socialdemokraternes forudsætning for at gå imod det foreliggende  

 lovforslag er bristet.
 Hvis der er mindste ærlighed tilbage i socialdemokratisk politik,  

 forventer Fremskridtspartiet derfor, at socialdemokraterne vil stemme for  

 lovforslaget ved 3. behandling.
Aagaard (KF) Else Theill Sørensen (KF) Pernille Sams (KF) Svend Heiselberg  

 (V) nfmd.
Skrumsager Skau (V) Glistrup (FP) Elisabeth Arnold (RV) Bente  

 Juncker (CD) Kofod-Svendsen (KRF) Helen Beim (S) Erling Christensen (S) Pia  

 Gjellerup (S) Klaus Hækkerup (S) Grete Schødts (S) Stavad (S) fmd.  

Bjørn Poulsen (SF) Jens Thoft (SF) Bilag Et af udvalgets spørgsmål til skatteministeren og dennes besvarelse heraf Spørgsmål 5:
Hvor stor en procentdel af de kartoffelskatteopkrævningsbeløb, som  

 udsendes i december 1988, forventes at vedrøre renter, der ville have været  

 afgiftsfri, såfremt 1988-reglerne (som vedtaget ved 3. behandling den 3.  

 november 1988) havde været gældende? Og hvor stor en procentdel vedrører  

 renteudgifter, som i relation til det sidstnævnte regelsæt kunne have været  

 afgiftsbefriet i medfør af skatteministerens dispensationsbeføjelser? Svar:
Såfremt de for afgiftsåret 1988 vedtagne afgiftsfritagelsesregler tænkes  

 at have været gældende tillige for afgiftsåret 1987, ville den helt  

 overvejende del af det afgiftsbeløb, som nu opkræves vedrørende 1987, være  

 faldet bort.
Der er imidlertid ikke holdepunkter for at beregne  

 procentandele.
 Der foreligger heller ikke holdepunkter for at skønne over størrelsen af  

 de renteudgifter for 1987, der under de beskrevne forudsætninger kunne være  

 blevet afgiftsfritaget i medfør af skatteministerens dispensationsbeføjelser.
