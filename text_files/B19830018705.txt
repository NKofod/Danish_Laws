(Kapitel 2 bekendtgørelsen) I medfør af § 3 og § 9 i lovbekendtgørelse nr. 542 af 6. oktober 1982 om  

 varmeforsyning samt efter forhandling med de kommunale organisationer og  

 organisationer for selskaber, der leverer ledningsbunden energi, fastsættes:
 § 1.  Energiministeren kan fastsætte  

 varmeforsyningsforudsætninger, som skal lægges til grund for den regionale og  

 kommunale varmeforsyningsplanlægning.
Stk. 2.  Energiministeren kan endvidere fastsætte  

 nærmere angivne varmeforsyningsforudsætninger, herunder tidsfrister for den  

 regionale og kommunale varmeforsyningsplanlægning inden for et nærmere  

 bestemt geografisk område.
Disse forudsætninger fastsættes med henblik på  

 etablering eller udnyttelse af større sammenhængende varmeforsyningssystemer  

 samt udnyttelse af energiressourcer af regional betydning inden for en eller  

 flere kommuner.
Stk. 3.  Varmeforsyningsforudsætninger skal forhandles  

 med de ministre, hvis sagsområde særligt berøres.
De i stk. 2 nævnte  

 varmeforsyningsforudsætninger skal endvidere forhandles med de berørte  

 kommunalbestyrelser og amtsrådet/Hovedstadsrådet.
 § 2.  Kommunalbestyrelsen skal i samarbejde med  

 amtsrådet/ Hovedstadsrådet gennemføre en offentlighedsperiode af mindst 3  

 måneders varighed, således at offentligheden får mulighed for at fremsætte  

 bemærkninger til grundlaget for den regionale og kommunale  

 varmeforsyningsplanlægning.
Stk. 2.  Kommunalbestyrelsen skal sikre, at  

 offentlighedsperioden, som nævnt i stk. 1 sker på den, efter  

 kommunalbestyrelsens skøn, mest hensigtsmæssige måde, således at  

 offentligheden inddrages så direkte og aktivt som muligt.
Ved  

 offentlighedsperiodens begyndelse skal der oplyses om periodens varighed og  

 om de steder i kommunen, hvor materialet er fremlagt.
§ 3.  Amtsrådet/ Hovedstadsrådet offentliggør den  

 godkendte regionale varmeforsyningsplan.
Kommunalbestyrelsen offentliggør den  

 endeligt vedtagne kommunale varmeforsyningsplan.
 § 4.  Bekendtgørelsen træder i kraft den 1. juni 1983.
