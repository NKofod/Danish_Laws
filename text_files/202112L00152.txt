Fremsat den 30. marts 2022 af uddannelses- og forskningsministeren (Jesper Petersen) Forslag til Lov om ændring af lov om videregående uddannelse (videreuddannelsessystemet) for voksne (Midlertidig ændring af visse adgangskrav til en diplomuddannelse i skat) § 1 I lov om videregående uddannelse (videreuddannelsessystemet) for voksne, jf. lovbekendtgørelse nr. 1038 af 30. august 2017, foretages følgende ændringer:
 1. I § 15, stk. 3, indsættes efter »nr. 3«: », og stk. 8«.
 2. I § 15 indsættes som stk. 8 og 9:
 »Stk. 8. Uddannelses- og forskningsministeren kan fravige kravet om mindst 2 års relevant erhvervserfaring efter gennemført adgangsgivende uddannelse, jf. stk. 3, for så vidt angår optagelse på en diplomuddannelse i skat.
Stk. 9. Uddannelses- og forskningsministeren fastsætter nærmere regler om adgangskrav til en diplomuddannelse i skat.« § 2 Stk. 1. Loven træder i kraft den 1. juli 2022, jf. dog stk. 2.
 Stk. 2. Loven ophæves den 1. juli 2027.
Bemærkninger til lovforslaget 1. Indledning Det er væsentligt for danske myndigheders opgavevaretagelse, at myndighederne kan ansætte kvalificerede medarbejdere, og at medarbejderne i fornødent omfang kan styrke deres kompetencer gennem efter- og videreuddannelse.
 Skatteministeriet står i disse år over for en omfattende rekrutteringsopgave, og på flere områder har det vist sig vanskeligt at rekruttere medarbejdere med de nødvendige skattefaglige kompetencer.
Diplomuddannelse er en del af videreuddannelsessystemet for voksne.
Flere videregående uddannelsesinstitutioner udbyder aktuelt en diplomuddannelse i skat, og Skatteministeriet vurderer, at denne uddannelse vil kunne bidrage til, at flere nyansatte medarbejdere i Skatteministeriet opnår de nødvendige skattefaglige kompetencer på kortere tid.
 Adgang til en diplomuddannelse forudsætter efter de gældende regler en gennemført adgangsgivende uddannelse, og at ansøgeren har mindst 2 års relevant erhvervserfaring efter gennemført adgangsgivende uddannelse.
 Dette lovforslag har til formål at understøtte Skatteministeriets rekrutteringsopgave ved at ændre visse adgangskrav til en diplomuddannelse i skat midlertidigt, således at personer, der eksempelvis ansættes i Skatteministeriets underliggende myndigheder, hurtigere kan optages på uddannelsen og dermed hurtigere opnå de nødvendige skattefaglige kompetencer.
 Det foreslås således, at uddannelses- og forskningsministeren kan fravige kravet om 2 års relevant erhvervserfaring efter gennemført adgangsgivende uddannelse som forudsætning for optagelse på en diplomuddannelse i skat.
 Det foreslås ligeledes, at uddannelses- og forskningsministeren kan fastsætte nærmere regler om adgangskrav til en diplomuddannelse i skat.
 Det bemærkes, at muligheden for at opnå adgang til en diplomuddannelse i skat uden 2 års relevant erhvervserfaring efter gennemført adgangsgivende uddannelse ikke er forbeholdt medarbejdere i Skatteministeriets underliggende myndigheder.
 Det foreslås, at ordningen ophæves efter 5 år.
2. Midlertidig ændring af visse adgangskrav til en diplomuddannelse i skat 2.1. Gældende ret 2.1.1. Diplomuddannelsers formål, struktur og indhold m.v.
 Diplomuddannelser er reguleret af lov om videregående uddannelse (videreuddannelsessystemet) for voksne, jf. lovbekendtgørelse nr. 1038 af 30. august 2017, (herefter VFV-loven).
 Kapitel 1 i VFV-loven fastlægger det overordnede formål og strukturen for videreuddannelsessystemet for voksne, mens der i lovens kapitel 3 er fastsat bestemmelser om formål og indhold for videregående uddannelser for voksne, herunder om adgang til uddannelserne.
Diplomuddannelsen skal gennem udvikling af faglige og personlige kompetencer kvalificere voksne til at kunne varetage højt kvalificerede funktioner i virksomheder, institutioner m.v., jf.
VFV-lovens § 13, stk. 1. Diplomuddannelsen har et omfang svarende til 1 årsværk omregnet til heltidsuddannelse, hvoraf afgangsprojektet har et omfang svarende til mindst 1/5 årsværk, jf.
VFV-lovens § 13, stk. 2. Diplomuddannelsen, herunder afgangsprojektet, gennemføres på et niveau, der svarer til en mellemlang videregående uddannelse eller en bacheloruddannelse, jf.
VFV-lovens § 13, stk. 3.
 Det følger af VFV-lovens § 16, 1. pkt., at for akademiuddannelser og diplomuddannelse som regulerede forløb gælder bestemmelserne om tilrettelæggelse af deltidsuddannelser i lov om åben uddannelse (erhvervsrettet voksenuddannelse) m.v., jf. lovbekendtgørelse nr. 609 af 28. maj 2019 (herefter lov om åben uddannelse).
 At uddannelserne er omfattet af lov om åben uddannelse indebærer bl.a., at uddannelsesinstitutionernes udbud af åben uddannelse ikke kan forbeholdes bestemte virksomheder eller lignende, og at udbuddet skal annonceres offentligt, jf. lovens § 3, stk. 6 og 8. Endvidere indebærer det, at uddannelsesinstitutionen opkræver betaling for deltagelse i undervisningen, jf. lovens § 8.
Nærmere regler om diplomuddannelser er fastsat i bekendtgørelse nr. 1012 af 2. juli 2018 om diplomuddannelser.
Det følger af bekendtgørelsens § 4 om uddannelsernes tilrettelæggelse, at en diplomuddannelse er en erhvervsrettet videregående uddannelse, der udbydes som åben uddannelse, jf. lov om åben uddannelse, at uddannelsen er normeret til 60 ECTS-point og tilrettelægges som deltidsundervisning, men med mulighed for at kunne tilrettelægges som heltidsundervisning.
Det følger endvidere af bestemmelsen, at undervisningen skal være praksisrelateret, og at de studerendes erfaringer skal inddrages i undervisningen, samt at uddannelsen som udgangspunkt skal være afsluttet senest 6 år efter, at den studerende er påbegyndt den.
Danske uddannelsesinstitutioner udbyder en lang række diplomuddannelser inden for forskellige fagområder, herunder en diplomuddannelse i skat.
Diplomuddannelsen i skat udbydes aktuelt af Københavns Professionshøjskole, Professionshøjskolen UC Syd og Professionshøjskolen VIA University College.
2.1.2. Adgangskrav til diplomuddannelser Adgang til en diplomuddannelse er betinget af, at ansøgeren har gennemført en relevant adgangsgivende uddannelse mindst på niveau med en erhvervsakademiuddannelse, en akademiuddannelse gennemført som et reguleret forløb eller et særligt indgangsforløb til diplomuddannelsen, jf.
VFV-lovens § 15, stk. 1, nr. 2.
Udover den adgangsgivende uddannelse skal ansøgeren have mindst 2 års relevant erhvervserfaring efter gennemført adgangsgivende uddannelse, jf.
VFV-lovens § 15, stk. 3.
Videreuddannelserne skal med udgangspunkt i deltagernes erhvervserfaring danne rammerne for et tæt samspil mellem teori og praksis.
De voksnes erhvervs- og livserfaring skal spille en væsentlig rolle for den indholdsmæssige og pædagogiske tilrettelæggelse af videreuddannelserne.
Det skal f.eks. være muligt at inddrage og perspektivere relevant erfaring i løbet af en videreuddannelse og især i forbindelse med en videreuddannelses afgangsprojekt.
Derfor forudsættes det, at erhvervserfaringen baserer sig på de kvalifikationer, der er opnået gennem den adgangsgivende uddannelse.
Denne mulighed for at inddrage erhvervs- og livserfaring i et samspil med uddannelsen er også en væsentlig forudsætning for, at uddannelserne kan tilrettelægges i så relativt komprimerede, kompetencegivende forløb.
Der henvises til Folketingstidende 1999, Tillæg A, side 7109.
 Bestemmelsen i lovens § 15, stk. 3, om mindst 2 års relevant erhvervserfaring efter gennemført adgangsgivende uddannelse modificeres af lovens § 15, stk. 6, nr. 3, hvorefter uddannelses- og forskningsministeren kan fastsætte regler om fravigelse af kravet om erhvervserfaring.
Det anføres hertil i lovbemærkningerne, at det foreslås med bestemmelsen, at undervisningsministeren (nu uddannelses- og forskningsministeren), når det er begrundet i særlige forhold, kan fastsætte regler om fravigelse af bestemmelsen om, at erhvervserfaring skal være opnået, efter at den adgangsgivende uddannelse er gennemført.
Kravet om 2 års erhvervserfaring er et mindstekrav.
Det betyder, at der i forbindelse med godkendelse af den enkelte uddannelse kan fastsættes et højere erhvervserfaringskrav, jf. stk. 6, nr. 2. Der henvises til Folketingstidende 1999, Tillæg A, side 7121.
 Bemyndigelsen i VFV-lovens § 15, stk. 6, er udmøntet i bekendtgørelse nr. 774 af 12. juni 2018 om den erhvervsøkonomiske diplomuddannelse (HD-uddannelsen).
Efter VFV-lovens § 15, stk. 7, kan uddannelses- og forskningsministeren fravige kravet i § 15, stk. 3, om mindst 2 års relevant erhvervserfaring, for så vidt angår optagelse på Forsvarets militære diplomuddannelse.
Der er fastsat nærmere bestemmelser herom i bekendtgørelse nr. 927 af 29. juli 2015 om Forsvarets militære diplomuddannelse.
Det følger af VFV-lovens § 15, stk. 4, 1. pkt., at institutionen til akademiuddannelser og diplomuddannelser optager ansøgere, som har realkompetence, der efter en individuel kompetencevurdering anerkendes som svarende til adgangsbetingelserne.
Det fastlægges i bestemmelsens 2. pkt., at institutionen i øvrigt kan optage ansøgere, der ikke opfylder adgangsbetingelserne, men som ud fra en konkret vurdering har uddannelsesmæssige forudsætninger, der kan sidestilles hermed.
2.2. Uddannelses- og Forskningsministeriets overvejelser og den foreslåede ordning Det er væsentligt for danske myndigheders opgavevaretagelse, at myndighederne kan ansætte kvalificerede medarbejdere, og at medarbejderne i fornødent omfang kan styrke deres kompetencer gennem efter- og videreuddannelse.
 Skatteministeriet står i disse år over for en omfattende rekrutteringsopgave, og på flere områder har det vist sig vanskeligt at rekruttere medarbejdere med de nødvendige skattefaglige kompetencer.
Skatteministeriet har allerede og skal fortsat rekruttere mange nye medarbejdere.
Eksempelvis er det forventningen, at Skattestyrelsen de kommende tre år skal rekruttere mellem 800 og 1000 medarbejdere om året.
Skatteministeriet står på den baggrund over for en akut og forretningskritisk opgave i forhold til at sikre den tilstrækkelige faglighed.
Der er således et konkret behov for at kompetenceudvikle på de skattefaglige områder, så Skatteministeriet kan løfte sin samfundsopgave.
 Dette indebærer, at det for flere af Skatteministeriets underliggende myndigheder er en del af rekrutteringsstrategien, at der rekrutteres nyuddannede medarbejdere med det fornødne generelle faglige niveau med henblik på efterfølgende, målrettet og accelereret kompetenceudvikling for hurtigt at kunne løfte det skattefaglige niveau inden for et specifikt fag- og kompetenceområde.
 Diplomuddannelse er en del af videreuddannelsessystemet for voksne, og flere videregående uddannelsesinstitutioner udbyder aktuelt en diplomuddannelse i skat.
 Adgang til en diplomuddannelse forudsætter efter de gældende regler en gennemført adgangsgivende relevant uddannelse, og at ansøgeren har mindst 2 års relevant erhvervserfaring efter gennemført adgangsgivende uddannelse.
Skatteministeriet ønsker at kunne iværksætte systematiske opkvalificerings- og videreuddannelsesinitiativer, hvori det indgår som et væsentligt element at kunne videreuddanne medarbejderne ved at gennemføre diplomuddannelsen i skat eller elementer af denne uddannelse.
Dette skyldes, at diplomuddannelsen i skat har den særlige relevans, at den i en erhvervsrettet kontekst giver de tilstrækkelige generelle og specifikke kompetencer inden for de skattefaglige områder, som vurderes at være kritiske i store dele af Skatteministeriet set i forhold til den samfundsopgave, som ministeriet og underliggende myndigheder løser.
 Det må i denne forbindelse forventes, at mange nyansatte medarbejdere i Skatteministeriets underliggende myndigheder ikke har de mindst 2 års relevant erhvervsfaring efter gennemført adgangsgivende uddannelse, der er en forudsætning for at kunne optages på en diplomuddannelse.
 På denne baggrund foreslås det med § 1, nr. 2, at der i VFV-lovens § 15 indsættes et stk. 8, hvorefter uddannelses- og forskningsministeren kan fravige kravet om mindst 2 års relevant erhvervserfaring efter gennemført adgangsgivende uddannelse for så vidt angår optagelse på en diplomuddannelse i skat.
 Det foreslås endvidere med § 1, nr. 2, at der i lovens § 15 indsættes et stk. 9, hvorefter uddannelses- og forskningsministeren kan fastsætte nærmere regler om adgangskrav til en diplomuddannelse i skat.
Det er et generelt princip, at adgang til en uddannelse i videreuddannelsessystemet for voksne, jf.
VFV-loven, forudsætter en relevant, adgangsgivende uddannelse samt relevant erhvervserfaring efter gennemført adgangsgivende uddannelse.
 For at kompensere for en manglende forudgående erhvervserfaring er det hensigten, at uddannelses- og forskningsministeren fastsætter regler, der indebærer, at personer, der ønsker at blive optaget på en diplomuddannelse i skat uden at have mindst 2 års relevant erhvervserfaring efter gennemført adgangsgivende uddannelse, skal dokumentere at være i relevant beskæftigelse på ansøgningstidspunktet.
 Det forventes herunder, at det med hjemmel i den foreslåede § 15, stk. 9, blandt andet vil blive fastsat, at relevant beskæftigelse i den konkrete sammenhæng indebærer, at den pågældende udelukkende eller i alt overvejende grad beskæftiger sig med skattefaglige forhold.
 Endvidere forventes det fastsat, at kravet om relevant beskæftigelse forudsætter, at ansættelsen har et vist tidsmæssigt omfang (opgjort i timer pr. uge eller pr. måned).
 Herudover forventes det fastsat, at der ikke må være tale om en tidsbegrænset stilling, at ansøgeren har gennemført en eventuel prøvetid, og at stillingen på ansøgningstidspunktet ikke er opsagt af hverken ansøgeren eller dennes arbejdsgiver.
 Det forventes tillige fastsat, at der på ansøgningstidspunktet skal foreligge en individuel tilrettelagt uddannelsesplan for den pågældende ansøger udarbejdet af ansættelsesstedet.
 Det vurderes, at den foreslåede ordning vil understøtte, at der fortsat for alle studerende på uddannelsen vil være et tæt samspil mellem teori og praksis, og at de studerende på en diplomuddannelse i skat kan inddrage relevant erfaring i løbet af uddannelsen, således at det fastlagte faglige niveau for uddannelsen også opnås, når den studerende er optaget uden mindst 2 års relevant erhvervserfaring efter gennemført adgangsgivende uddannelse.
Det er ikke hensigten med den foreslåede ordning at indføre et generelt krav om relevant beskæftigelse på ansøgningstidspunktet for alle ansøgere til diplomuddannelsen i skat.
Et adgangskrav om relevant beskæftigelse på ansøgningstidspunktet vil således alene gælde for ansøgere, der ikke på ansøgningstidspunktet opfylder kravet om mindst 2 års relevant erhvervserfaring efter relevant adgangsgivende uddannelse.
Det bemærkes, at den foreslåede ordning ikke kun henvender sig til medarbejdere i Skatteministeriets underliggende myndigheder.
Andre personer, f.eks. medarbejdere hos andre  private og offentlige  arbejdsgivere vil med forslaget dermed også kunne blive omfattet af den foreslåede ordning.
 I forlængelse heraf bemærkes det, at det ikke er hensigten at fastsætte krav om, at studerende, der har påbegyndt uddannelsen eller et modul af uddannelsen, skal opretholde et bestemt ansættelsesforhold eller fastholde bestemte skattefaglige arbejdsopgaver igennem hele uddannelsesforløbet som forudsætning for at kunne gennemføre uddannelsen.
Det er ikke hensigten at fravige det gældende krav om, at adgang til en diplomuddannelse forudsætter, at ansøgeren har bestået en relevant adgangsgivende uddannelse på mindst niveau med en erhvervsakademiuddannelse, en akademiuddannelse gennemført som et reguleret forløb eller et særligt indgangsforløb til diplomuddannelsen, jf.
VFV-lovens § 15, stk. 1. Ligeledes er det ikke hensigten at ændre institutionens muligheder for at foretage en konkret vurdering af hver enkelt ansøgers uddannelsesmæssige forudsætninger, jf. lovens § 15, stk. 4.
 Det vil dermed som hidtil være den enkelte uddannelsesinstitution, som ud fra en samlet vurdering af den konkrete ansøgning træffer afgørelse om optagelse.
 Som en konsekvens af lovforslagets § 1, nr. 2, foreslås det med § 1, nr. 1, at der i VFV-lovens § 15, stk. 3, indsættes en henvisning til den foreslåede bestemmelse i § 15, stk. 8,  idet den foreslåede bestemmelse fraviger det adgangskrav om mindst 2 års relevant erhvervserfaring efter gennemført adgangsgivende uddannelse, der fastlægges i § 15, stk. 3.
 Det foreslås med § 2, stk. 1, at loven træder i kraft den 1. juli 2022.
Det er ikke hensigten at opretholde den foreslåede adgang til at fravige visse adgangskrav til en diplomuddannelse i skat længere end nødvendigt.
Den foreslåede ordning skal dermed kun have en tidsmæssig udstrækning svarende til den periode, hvor Skatteministeriet forventes at opleve de beskrevne rekrutteringsudfordringer.
 På denne baggrund foreslås det med § 2, stk. 2, at ændringsloven ophæves den 1. juli 2027, dvs. 5 år efter, at ændringerne er trådt i kraft.
3. Konsekvenser for opfyldelsen af FNs verdensmål Lovforslaget vurderes ikke at have konsekvenser for FNs verdensmål.
4. Økonomiske konsekvenser og implementeringskonsekvenser for det offentlige Størstedelen af alle studerende på diplomuddannelsen i skat kommer i dag fra Skatteministeriet, hvorfor meroptag som følge af lovforslaget tilsvarende forventes at kunne henføres til medarbejdere fra Skatteministeriet.
Skatteministeriet forventer, at den foreslåede ordning vil medføre et meroptag af ministeriets ansatte på diplomuddannelsen i skat på 100 studerende i 2022, 150 studerende i 2023, 200 studerende årligt i 2024-2026 og 100 studerende i 2027.
Skatteministeriet forventer, at 80 pct. af de studerende, der udgør meroptaget, vil blive indskrevet med henblik på at gennemføre tre diplommoduler à 5 ECTS-point (15 ECTS-point) over en etårig periode, og at 20 pct. af de studerende, der udgør meroptaget, vil blive indskrevet med henblik på at gennemføre hele uddannelsen (60 ECTS-point) over en treårig periode.
Dette svarer til et meroptag på i alt 40 studenterårsværk (STÅ) i 2022, 60 STÅ i 2023, 80 STÅ årligt i 2024-2026 og 40 STÅ i 2027.
Det forventede meroptag skønnes at medføre merudgifter til uddannelsestaxameter på Uddannelses- og Forskningsministeriets område og til deltagerbetaling på Skatteministeriets område.
Uddannelsestaksten for 60 ECTS-point er 19.900 kr. (2022-pl), imens deltagerbetalingen for 60 ECTS-point er ca. 66.000 kr. (2022-pl).
 De samlede merudgifter til uddannelsestaxameter skønnes at udgøre 0,5 mio. kr. i 2023, 0,9 mio. kr. i 2024, 1,4 mio. kr. i 2025, 1,5 mio. kr. i 2026, 1,6 mio. kr. i 2027, 1,1 mio. kr. i 2028, 0,4 mio. kr. i 2029 og 0,1 mio. kr. i 2030.
 De samlede merudgifter til deltagerbetaling skønnes at udgøre 1,8 mio. kr. i 2022, 3,1 mio. kr. i 2023, 4,6 mio. kr. i 2024, 5,0 mio. kr. i 2025, 5,3 mio. kr. i 2026, 3,5 mio. kr. i 2027, 1,3 mio. kr. i 2028 og 0,4 mio. kr. i 2029.
De ovenfor skønnede merudgifter til uddannelsestaxameter vedrørende Skatteministeriets meroptag finansieres af § 09.31.01. Skattestyrelsen og afholdes på § 19.26.01. Åben Uddannelse.
De skønnede merudgifter til deltagerbetaling vedrørende Skatteministeriets meroptag finansieres inden for Skatteministeriets bevillingsmæssige ramme.
 Lovforslaget vurderes ikke at have implementeringskonsekvenser for det offentlige.
 Principperne for digitaliseringsklar lovgivning er ikke relevante for dette lovforslag.
 5. Økonomiske og administrative konsekvenser for erhvervslivet m.v.
 Lovforslaget har ingen økonomiske og administrative konsekvenser for erhvervslivet m.v.
6. Administrative konsekvenser for borgerne Lovforslaget har ingen administrative konsekvenser for borgerne.
7. Klimamæssige konsekvenser Lovforslaget har ingen klimamæssige konsekvenser.
8. Miljø- og naturmæssige konsekvenser Lovforslaget har ingen miljø- og naturmæssige konsekvenser.
9. Forholdet til EU-retten Lovforslaget indeholder ingen EU-retlige aspekter.
 10. Hørte myndigheder og organisationer m.v.
 Et udkast til lovforslag har i perioden fra den 12. januar 2022 til den 9. februar 2022 været sendt i høring hos følgende myndigheder og organisationer m.v.: Advokatrådet, Akademikerne, Ankestyrelsen, Akkrediteringsrådet, Danmarks Akkrediteringsinstitution, Danmarks Statistik, Dansk Erhverv, Dansk Magisterforening, Danske Erhvervsakademier, Danske HF & VUC, Danske Professionshøjskoler, Danske Regioner, Danske Revisorer, Danske Revisorer  FSR, Danske Studerendes Fællesråd, Danske Universiteter, Dansk Told & Skatteforbund, DI, Djøf, Erhvervsakademi Kolding, Erhvervsakademi Midt-Vest, Erhvervsakademi Zealand, Erhvervsakademi Syd-Vest, Erhvervsakademi Aarhus, Erhvervsakademi Copenhagen Business Academy, Erhvervsakademi Dania, EVA-Danmarks Evalueringsinstitut, Fagligt Fælles Forbund  3F, FGU Danmark, FH-Fagbevægelsens Hovedorganisation, Finanssektorens Arbejdsgiverforening, Finanstilsynet, HK/Stat, KL, Københavns Erhvervsakademi, Københavns Professionshøjskole, Professionshøjskolen Absalon, Rigsrevisionen, Rådet for Erhvervsakademiuddannelser og Professionsbacheloruddannelser, Rådet for de grundlæggende Erhvervsrettede Uddannelser, Rådet for Voksen og Efteruddannelse, Studievalg Danmark, Teknisk Landsforbund, University College Lillebælt, University College Nordjylland, University College Syddanmark, VIA University College og VUC Bestyrelsesforeningen.
Bemærkninger til lovforslagets enkelte bestemmelser Til § 1 Til nr. 1 Diplomuddannelser er reguleret af lov om videregående uddannelse (videreuddannelsessystemet) for voksne, jf. lovbekendtgørelse nr. 1038 af 30. august 2017, (herefter VFV-loven).
I VFV-lovens § 15 fastlægges regler om adgangskrav til uddannelser i videreuddannelsessystemet for voksne.
Det følger af lovens § 15, stk. 3, at ansøgeren, ud over den adgangsgivende uddannelse, skal have mindst 2 års relevant erhvervserfaring efter gennemført adgangsgivende uddannelse.
 Uddannelses- og forskningsministeren fastsætter regler om fravigelse af kravet om erhvervserfaring, jf. § 15, stk. 6, nr. 3.
 Det foreslås, at der i VFV-lovens § 15, stk. 3, indsættes en henvisning til den foreslåede § 15, stk. 8, der ligesom lovens § 15, stk. 6, nr. 3, modificerer bestemmelsen om erhvervserfaring i lovens § 15, stk. 3.
 Det foreslåede skal således ses i sammenhæng med, at det foreslås, at der i VFV-lovens § 15 indsættes et stk. 8, hvorefter uddannelses- og forskningsministeren kan fravige kravet om mindst 2 års relevant erhvervserfaring efter gennemført adgangsgivende uddannelse, jf. stk. 3, for en diplomuddannelse i skat.
 Der henvises til de almindelige bemærkninger, pkt. 2.
Til nr. 2 VFV-lovens § 15 fastlægger regler om adgangskrav til uddannelser i videreuddannelsessystemet for voksne.
 Efter lovens § 15, stk. 3, er adgang til en diplomuddannelse betinget af, at ansøgeren, ud over den adgangsgivende uddannelse, har mindst 2 års relevant erhvervserfaring efter gennemført adgangsgivende uddannelse.
 Det foreslås med dette lovforslag, at der i VFV-lovens § 15 indsættes et stk. 8, hvorefter uddannelses- og forskningsministeren kan fravige kravet om mindst 2 års relevant erhvervserfaring efter gennemført adgangsgivende uddannelse, jf. stk. 3, for så vidt angår optagelse på en diplomuddannelse i skat.
 Det foreslås endvidere, at der i VFV-lovens § 15 indsættes et stk. 9, hvorefter uddannelses- og forskningsministeren fastsætter nærmere regler om adgangskrav til en diplomuddannelse i skat.
Skatteministeriet står i disse år over for en omfattende rekrutteringsopgave og ønsker at kunne styrke de systematiske opkvalificerings- og videreuddannelsesinitiativer, bl.a. med diplomuddannelsen i skat eller elementer af denne uddannelse.
Mange nyansatte medarbejdere i Skatteministeriets underliggende myndigheder forventes dog ikke at have de mindst 2 års relevant erhvervsfaring efter gennemført adgangsgivende uddannelse, der er en forudsætning for at kunne optages på en diplomuddannelse.
 For at understøtte Skatteministeriets rekrutteringsopgave er det således hensigten med den foreslåede § 15, stk. 8, at uddannelses- og forskningsministeren kan fravige det generelle krav om mindst 2 års relevant erhvervserfaring efter gennemført adgangsgivende uddannelse ved ansøgning om optagelse på en diplomuddannelse i skat.
 Endvidere er det hensigten med den foreslåede § 15, stk. 9, at uddannelses- og forskningsministeren vil fastsætte regler, der blandt andet vil indebære, at personer, der ønsker at blive optaget på en diplomuddannelse i skat uden at have mindst 2 års relevant erhvervserfaring efter gennemført adgangsgivende uddannelse, skal dokumentere at være i relevant beskæftigelse på ansøgningstidspunktet.
 Det forventes herunder, at det med hjemmel i den foreslåede bestemmelse i § 15, stk. 9, blandt andet vil blive fastsat, at relevant beskæftigelse i den konkrete sammenhæng indebærer, at den pågældende udelukkende eller i alt overvejende grad beskæftiger sig med skattefaglige forhold.
 Endvidere forventes det fastsat, at kravet om relevant beskæftigelse forudsætter, at ansættelsen har et vist tidsmæssigt omfang (opgjort i timer pr. uge eller pr. måned).
 Herudover forventes det fastsat, at der ikke må være tale om en tidsbegrænset stilling, at ansøgeren har gennemført en eventuel prøvetid, og at stillingen på ansøgningstidspunktet ikke er opsagt af hverken ansøgeren eller dennes arbejdsgiver.
 Det forventes tillige fastsat, at der på ansøgningstidspunktet skal foreligge en individuel tilrettelagt uddannelsesplan for den pågældende ansøger udarbejdet af ansættelsesstedet, hvori der er en redegørelse for de faglige opgaver i ansættelsesforholdet og for samspillet mellem opgaverne og uddannelsens elementer.
 Det forventes, at der i bekendtgørelse om diplomuddannelser fastsættes nærmere regler i henhold til bemyndigelsen i den foreslåede § 15, stk. 9, i VFV-loven.
Det bemærkes, at den foreslåede ordning ikke kun henvender sig til medarbejdere i Skatteministeriets underliggende myndigheder.
Andre personer, f.eks. medarbejdere hos andre  private og offentlige  arbejdsgivere, der beskæftiger sig med skattefaglige forhold, vil med forslaget dermed også kunne blive omfattet af ordningen.
 Det er ikke hensigten at ændre institutionens muligheder for at foretage en konkret vurdering af hver enkelt ansøgers uddannelsesmæssige forudsætninger, jf. lovens § 15, stk. 4. Det vil dermed som hidtil være den enkelte uddannelsesinstitution, som ud fra en samlet vurdering af den konkrete ansøgning træffer afgørelse om optagelse.
 Der henvises til lovforslagets almindelige bemærkninger, pkt. 2.
Til § 2 Det foreslås med bestemmelsen i stk. 1, at loven træder i kraft den 1. juli 2022, jf. dog stk. 2.
 Stk. 1 indebærer, at uddannelses- og forskningsministeren fra og med den 1. juli 2022 kan fravige kravet om mindst 2 års relevant erhvervserfaring efter gennemført adgangsgivende uddannelse for en diplomuddannelse i skat i henhold til den foreslåede nye bestemmelse i VFV-lovens § 15, stk. 8.
 Det indebærer også, at ministeren fra og med den 1. juli 2022 kan fastsætte nærmere regler om adgangskrav til en diplomuddannelse i skat i henhold til den foreslåede nye bestemmelse i VFV-lovens § 15, stk. 9.
 Det er ikke hensigten at opretholde ordningen længere end nødvendigt, dvs. længere end den periode, hvor Skatteministeriet forventes at opleve de beskrevne rekrutteringsudfordringer.
 Det foreslås derfor med stk. 2, at loven ophæves den 1. juli 2027.
Forslaget indebærer, at de ændringer af VFV-loven, der gennemføres med lovforslaget, automatisk ophæves, medmindre Folketinget forinden beslutter at forlænge de ændrede reglers gyldighedsperiode.
Det forudsættes i den forbindelse, at der forud for en eventuel videreførelse af lovændringerne skal foretages en vurdering af, om lovforslagets formål om at understøtte Skatteministeriets rekrutteringsopgave er imødekommet.
 Lov om videregående uddannelse (videreuddannelsessystemet) for voksne gælder ikke for Færøerne og Grønland og indeholder ikke en hjemmel til at sætte loven i kraft for Færøerne og Grønland.
 Derfor gælder nærværende lov heller ikke for Færøerne og Grønland.
