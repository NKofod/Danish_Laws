SU - udeboende - dokumentation - bopælsbytte Resumé:
 En studerende, der modtager SU med satsen for udeboende studerende, skal kunne dokumentere at være udeboende.
 Hvis den studerende har faktisk og reel udgift til egen bolig, skal den studerende kunne fremvise skøde, lejekontrakt eller lignende samt dokumentation for betaling i form af kvittering for bankoverførsel eller anden digital pengeoverførsel.
 Hvis den studerende ikke har faktisk og reel udgift til egen bolig, foretages der en samlet vurdering af den studerendes dokumentation for boligforholdet, herunder om den studerende har adgang til eget værelse, antallet af personer, der er tilmeldt adressen, boligens afstand fra forældrenes bopæl, og de registeroplysninger, som styrelsen har adgang til.
 Det kan ligeledes indgå i vurderingen, hvis den studerende flytter fra sine forældres bopæl til en anden families bopæl, og et barn i den pågældende familie flytter fra sine forældres bopæl til den studerendes families bopæl.
Reglerne Love og bekendtgørelser Bekendtgørelse af lov om statens uddannelsesstøtte (SU-loven), lovbekendtgørelse nr. 1037 af 30. august 2017:
 § 8, stk. 4 og 5, om SU med satsen for udeboende studerende Bekendtgørelse om statens uddannelsesstøtte (SU-bekendtgørelsen), bekendtgørelse nr. 1515 af 13. december 2017:
 § 18, stk. 6 og 7, om dokumentation for boligforholdet Sagsfremstilling Den studerende flyttede på sin 18 års fødselsdag sin adresse fra sine forældres adresse til sin kærestes forældres adresse.
Den studerendes kæreste flyttede samtidig sin adresse til den studerendes forældres adresse.
 Den studerende havde oplyst, at da hendes kæreste boede gratis hos hendes forældre, boede hun også gratis hos sin kærestes forældre.
 Den studerende havde, som dokumentation for at hun boede på adressen, sendt godkendelse af fremleje af værelse fra boligselskabet, og derudover ganske få kvitteringer fra dagligvarebutikker og bager på meget lave beløb.
Ankenævnet fandt, at den studerende ikke havde dokumenteret at være udeboende.
Hun skulle derfor tilbagebetale differencen mellem satsen for udeboende og satsen for hjemmeboende studerende for den periode, hvor hun havde modtaget SU med satsen for udeboende studerende.
 Ankenævnet tillagde det ved vurderingen vægt, at den studerende havde bopæl hos sin kærestes forældre, samtidig med at den studerendes kæreste havde bopæl hos den studerendes forældre.
 Afgørelse:
 Ankenævnet for Statens Uddannelsesstøtteordninger fandt, at den studerende ikke opfyldte betingelserne for at blive anset som udeboende i relation til SU i perioden fra oktober 2017 til maj 2018. Hun skulle derfor tilbagebetale differencen mellem satsen for udeboende og satsen for hjemmeboende studerende for perioden.
 Begrundelse for afgørelsen:
Vi har foretaget en samlet vurdering af den fremsendte dokumentation og sagens øvrige oplysninger.
Vi vurderer på baggrund heraf, at du ikke har dokumenteret, at du faktisk har været udeboende i perioden fra oktober 2017 til maj 2018.
 Det fremgår af CPR-registeret, at du siden den 12. september 2017 har haft adresse hos din kærestes forældre på [adresse] i København N.
 Vi har lagt vægt på, at du ikke har fremsendt lejekontrakt og dokumentation for digital betaling af husleje.
 Vi har desuden lagt vægt på, at du ikke i øvrigt har dokumenteret, at du havde bopæl på adressen.
 Vi har i den forbindelse lagt vægt på, at dine indsendte kvitteringer ikke dokumenterer en selvstændig husholdning.
 Vi har endelig lagt vægt på det oplyste om, at din kæreste har haft bopæl hos dine forældre i den pågældende periode.
 Vi er opmærksomme på det oplyste om, at du ved at have bopæl hos din kærestes forældre fik kortere transporttid til din skole, og at din kæreste ved at have bopæl hos dine forældre ligeledes fik kortere transporttid til skole.
 Vi er yderligere opmærksomme på det oplyste om, at du og din kæreste begge havde nogle konflikter med jeres egne forældre, og at det derfor var en oplagt mulighed, at du kunne bo hos din kærestes forældre, og at din kæreste kunne bo hos dine forældre.
 Vi er også opmærksomme på det oplyste om, at du bor gratis hos din kærestes forældre, og at din kæreste bor gratis hos dine forældre.
 Vi er endelig opmærksomme på, at der foreligger en godkendelse til fremleje af værelse fra [lejlighedens ejer].
 Dette kan ikke føre til en ændret vurdering.
 Vi har i den forbindelse lagt vægt på, at dette ikke dokumenterer, at du har haft bopæl på adressen.
 Vi finder således ud fra en samlet vurdering, at du ikke har dokumenteret, at du faktisk var udeboende i perioden fra oktober 2017 til maj 2018.
