Bekendtgørelse om TGE-virusinfektion hos svin I medfør af § 27, stk. 2, § 29, § 30, stk. 1 og 3, og § 70, stk. 3, i lov om hold af dyr, jf. lovbekendtgørelse nr. 1 af 2. januar 2019, fastsættes efter bemyndigelse i henhold til § 7, nr. 1 og § 10, stk. 1, nr. 1 og 4, i bekendtgørelse nr. 1614 af 18. december 2018 om Fødevarestyrelsens opgaver og beføjelser:
 § 1. Ejeren eller brugeren af en svinebesætning, skal ved viden eller mistanke om, at overførbar gastro-enteritis (TGE) forekommer i besætningen, tilkalde en dyrlæge.
 Stk. 2. Tilkaldelse skal ske, når der forekommer vandig, gullig eller gulliggrøn, ildelugtende diarre sammenfaldende med høj dødelighed hos smågrise, der er under 3 uger gamle.
§ 2. Tilkaldes en dyrlæge på grund af forekomst eller mistanke om TGE, eller får en dyrlæge i øvrigt i forbindelse med sit arbejde mistanke om forekomst af TGE, skal dyrlægen snarest foretage en undersøgelse med henblik på at konstatere, om noget dyr viser tegn på at være smittet med sygdommen.
Såfremt mistanken herefter ikke kan afvises, skal dyrlægen indsende fornødent materiale til undersøgelse på det nationale referencelaboratorium eller et officielt laboratorium, der af Fødevarestyrelsen er udpeget til at foretage den pågældende analyse.
 Stk. 2. Når dyrlægen fra laboratoriet har modtaget meddelelse om resultatet, skal ejeren eller brugeren af besætningen, jf. § 1, stk. 1, underrettes herom.
 § 3. En besætning skal anses for mistænkt for smittet med TGE, indtil mistanken afkræftes, eller besætningen konstateres smittet.
 Stk. 2. En besætning skal anses som mistænkt, hvis besætningen har fået tilført dyr fra besætninger, der er smittet med TGE.
 § 4. En besætning skal anses for smittet med TGE, såfremt det nationale referencelaboratorium eller et officielt laboratorium, der af Fødevarestyrelsen er udpeget til at foretage den pågældende analyse, har påvist TGE-virus i materiale fra dyr i besætningen.
 § 5. Svin fra en besætning, der er smittet med eller mistænkt for at være smittet med TGE, må kun flyttes fra ejendommen, såfremt de føres direkte til slagteri eller destruktionsanstalt.
 Stk. 2. Svin må ikke indsættes i en besætning, der er smittet med eller mistænkt for at være smittet med TGE.
 § 6. Fødevarestyrelsen kan påbyde den, der har en smittet besætning i sin varetægt, at iværksætte foranstaltninger til sygdommens bekæmpelse, herunder:
1) opstaldning, 2) fjernelse og transport af dyr, 3) håndtering af selvdøde eller aflivede dyr, 4) håndtering og udbringning af gylle, 5) behandling og fjernelse af foder og halm, 6) rottebekæmpelse, og 7) rengøring og desinfektion.
 § 7. Vaccination og serumbehandling mod TGE er ikke tilladt.
 § 8. Fødevarestyrelsen kan påbyde udtagelse, indsendelse og undersøgelse på det nationale referencelaboratorium eller et officielt laboratorium, der af Fødevarestyrelsen er udpeget til at foretage den pågældende analyse, af materiale fra dyr, der mistænkes for at være smittet med TGE, jf. § 3, stk. 2.
§ 9. Udgifterne ved udtagelse, indsendelse og undersøgelse af de i §§ 2 og 8 nævnte prøver afholdes af Fødevarestyrelsen.
Udgifter til andre prøver, der er udtaget i henhold til denne bekendtgørelse eller i henhold til påbud udstedt i medfør af bekendtgørelsen, er Fødevarestyrelsen uvedkommende.
 § 10. Med bøde straffes den, der:
1) overtræder §§ 1, 2, 5 eller 7, eller 2) undlader at efterkomme påbud efter §§ 6 eller 8.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 11. Bekendtgørelsen træder i kraft den 1. januar 2020.
 Stk. 2. Bekendtgørelse nr. 908 af 13. november 1992 om TGE-virusinfektioner hos svin ophæves.
