Skriftlig fremsættelse (11. februar 2016) Finansministeren (Claus Hjort Frederiksen):
 Herved tillader jeg mig for Folketinget at fremsætte:
 Forslag til lov om supplerende bestemmelser til forordning om elektronisk identifikation og tillidstjenester til brug for elektroniske transaktioner på det indre marked.
(Lovforslag nr.
L 119) Lovforslaget er et supplement til forordningen om elektronisk identifikation og tillidstjenester (eIDAS-forordningen), som blev vedtaget i 2014 og træder i kraft den 1. juli 2016. eIDAS-forordningen regulerer forholdene for alle tillidstjenesteudbydere, herunder udstedere af elektroniske signaturer som eksempelvis Nets DanID.
 Lovforslaget ophæver den eksisterende lovgivning på området, som implementerede det hidtidige direktiv om elektroniske signaturer, som tilbagekaldes med eIDAS-forordningen.
 Lovforslaget indeholder bestemmelser om at udpege Digitaliseringsstyrelsen som tilsynsorgan for at sikre overholdelse af eIDAS-forordningen og de øvrige bestemmelser, der tilføjes med lovforslaget.
Lovforslaget giver bemyndigelse til at fastsætte nærmere regler om sikkerhedskrav til tillidstjenesteudbydere.
Lovforslaget giver også bemyndigelse til at fastsætte yderligere bestemmelser om Digitaliseringsstyrelsens tilsyn med tillidstjenesteudbyderne, herunder indholdet af de rapporter som tillidstjenesteudbyderne skal aflægge.
 Lovforslaget indeholder en særlig tavshedspligt for de persongrupper, der beskæftiger sig med at føre tilsyn hos tillidstjenesteudbyderne.
 Lovforslaget sanktionerer overtrædelse af visse bestemmelser i eIDAS-forordningen, herunder utilstrækkelig sikkerhed hos tillidstjenesteudbyderne, afgivelse af urigtige oplysninger til Digitaliseringsstyrelsen og manglende rapportering af konstaterede sikkerhedsbrud.
 Lovforslaget træder i kraft den 1. juli 2016.
 I det jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
