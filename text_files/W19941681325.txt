 TV-reklame for en ikke-elektrisk kaffebrygger, hvor en chimpanse  

 »demonstrerer« hvordan man brygger kaffe på kaffebryggeren, ikke  

 fundet i strid med reglerne om, at tv-reklamer skal være sømmelige,  

 hæderlige, sandfærdige og udformet med behørig social ansvarsfølelse.
 Ved skrivelse af 19. september 1994 har Jane Nordstrand klaget over en  

 reklame for Bodum kaffebrygger vist i TV 2.
Klageren anfører med henvisning til §§ 7-11 i Bekg. nr. 108 af 8. februar  

 1994, at reklamen hverken er sømmelig, hæderlig, sandfærdig eller opfylder  

 kravene til behørig social ansvarsfølelse.
Reklamen viser en chimpanse, der  

 brygger kaffe på en Bodum-kaffebrygger.
Imens kommenterer en mandsstemme i få  

 sætninger, hvorledes man brygger kaffe på kaffebryggeren, og at Bodum  

 kaffebryggere kan erhverves fra kr. 74,00. Annoncøren, Peter Bodum A/S, har  

 d. 29. september 1994 anført, at reklamen ikke strider mod de gældende regler  

 for reklamer i radio og fjernsyn.
Annoncøren henviser til, at lovgivningen  

 ikke indeholder forbud mod at anvende dyr i reklameøjemed, og at en næsten  

 tilsvarende reklame har været anvendt i andre EU-lande.
Annoncøren anfører,  

 at reklamen opfylder kravene til lovlighed, sømmelighed, hæderlighed og  

 sandfærdighed og er udformet med behørig social ansvarsfølelse i følge Bekg.  

 nr. 108 af 8. februar 1994. Annoncøren anfører videre, at indslaget ikke er  

 fremkommet gennem dyremishandling eller lignende, og at der er tale om et  

 humoristisk indslag, hvor chimpansen har haft mulighed for at lege.
Det  

 anføres afslutningsvis, at såfremt Radio og TV-Reklamenævnet måtte finde, at  

 reklamen strider mod gældende lovgivning om reklamer i radio og TV, vil det  

 være det samme som helt at forbyde anvendelse af dyr i reklamer.
TV2 Reklame  

 A/S har d. 30. september 1994 anført, at reklamen efter TV2 Reklame A/S's  

 vurdering ikke er uhæderlig, usandfærdig eller usømmelig og anser den for  

 udformet med behørig social ansvarsfølelse.
TV2 Reklame A/S anfører også, at  

 der ikke er noget generelt forbud mod at anvende dyr i reklamer i radio og  

 TV.
TV2 Reklame A/S har ved godkendelsen lagt vægt på, at chimpansen ikke  

 forekommer utryg eller på anden måde som værende generet af at deltage i  

 reklamen.
TV2 Reklame A/S anfører således, med henvisning til at dyr også  

 deltager i cirkusforestillinger, varieteforestillinger og  

 illlusionistforestillinger, at såfremt dyrene behandles med den fornødne  

 respekt og omsorg, kan de også deltage i TV-reklamer.
Radio og  

 TV-Reklamenævnet har behandlet sagen på sit møde d. 12. oktober 1994 og har  

 truffet følgende afgørelse: Der findes ikke noget generelt forbud mod at  

 anvende dyr i reklamer i radio og TV.
Anvendelsen af dyr i reklamer reguleres  

 således af de almindelige regler om indholdet af reklamer i radio og TV og  

 anden relevant lovgivning iøvrigt.
Chimpansen vises størstedelen af tiden på  

 en neutral baggrund i et neutralt miljø bortset fra det produkt, der  

 reklameres for.
Chimpansen er ikke vist i situationer, der forekommer  

 generende for den.
Nævnet finder ikke, at reklamen overtræder § 7 i Bekg. nr.  

 108 af 8. februar 1994, om at reklame skal være sømmelig, hæderlig og  

 sandfærdig og udformet med behørig social ansvarsfølelse.
 Nævnet finder ikke, at Dyreværnsloven § 17 stk. 1 og 2, hvorefter dyr ikke  

 må dresseres eller bruges til fremvisning, cirkusforestillinger eller  

 lignende, hvis dyret herved påføres væsentlig ulempe, og hvorefter vilde dyr  

 ikke må anvendes ved forestillinger i cirkus, varieteer og lignende  

 virksomhed, finder anvendelse i denne sag.
Radio og TV-Reklamenævnet finder således ikke anledning til at påtale det  

 omhandlede reklameindslag.
Nævnets afgørelse er enstemmig.
