 Ved kgl. resolution af 9. december 1977 har Danmark ratificeret en i Oslo  

 den 15. november 1973 undertegnet aftale om fredning af isbjørne.
 Aftalen har følgende ordlyd:
 Oversættelse.
AFTALE OM FREDNING AF ISBJØRNE REGERINGERNE i Canada, Danmark, Norge, Unionen af socialistiske  

 Sovjetrepublikker og Amerikas forenede Stater, som ERKENDER det særlige ansvar og den særlige interesse, der består for  

 staterne i de arktiske egne med hensyn til beskyttelsen af de arktiske egnes  

 fauna og flora, ERKENDER, at isbjørnen er en af de arktiske egnes betydningsfulde  

 ressourcer, som kræver yderligere beskyttelse, HAR BESLUTTET, at en sådan beskyttelse bør opnås gennem samordnede  

 nationale foranstaltninger, som træffes af staterne i de arktiske egne, ØNSKER at tage omgående skridt til gennemførelse af yderligere frednings-  

 og forvaltningsforanstaltninger, ER BLEVET ENIGE OM FØLGENDE:
Artikel I 1. Isbjørnefangst er forbudt undtagen i de i artikel  

 III anførte tilfælde.
 2. I denne aftale omfatter udtrykket  

 »fangst« jagt, drab og tilfangetagelse.
Artikel II Hver af de kontraherende parter skal træffe fornødne foranstaltninger til  

 beskyttelse af de økologiske systemer, som isbjørnen er en del af, med  

 opmærksomheden særligt rettet mod biologiske faktorer såsom tilholdssteder,  

 ædepladser og vandringsmønstre, og skal forvalte isbjørnebestanden i  

 overensstemmelse med en sund fredningspraksis byggende på de bedste  

 videnskabelige data, der forefindes.
Artikel III 1. Under iagttagelse af bestemmelserne i artiklerne II  

 og IV kan hver af de kontraherende parter tillade isbjørnefangst, såfremt  

 denne foretages:
 2. Skind og andre dele af værdi, der hidrører fra  

 fangster, som omhandlet i denne artikels stk. 1 b) og c), må ikke gøres til  

 genstand for kommerciel udnyttelse.
Artikel IV Det skal være forbudt at anvende flyvemaskiner og større motoriserede  

 fartøjer ved isbjørnefangst, medmindre gennemførelsen af et sådant forbud er  

 uforeneligt med lovgivningen i den pågældende stat.
Artikel V Hver kontraherende part skal forbyde, at isbjørne, der er fanget i  

 modstrid med denne aftale, eller enhver del eller ethvert produkt hidrørende  

 fra sådan fangst udføres fra, indføres i, leveres til og gøres til genstand  

 for handel inden for dens territorium.
Artikel VI 1. Hver kontraherende part skal vedtage og gennemføre  

 sådanne love og andre foranstaltninger, som er nødvendige for opfyldelsen af  

 denne aftales formål.
 2. Intet i denne aftale er til hinder for, at en  

 kontraherende part opretholder eller ændrer gældende love eller andre  

 foranstaltninger eller gennemfører nye foranstaltninger vedrørende  

 isbjørnefangst med henblik på at tilvejebringe en strengere kontrol end  

 foreskrevet i denne aftale.
Artikel VII De kontraherende parter skal gennemføre nationale forskningsprogrammer  

 vedrørende isbjørne, især forskning i forbindelse med fredning og forvaltning  

 af arten.
De skal på hensigtsmæssig måde koordinere en sådan forskning med  

 forskningsprogrammer, der er udført af andre parter, rådføre sig med andre  

 parter om forvaltningen af vandrende isbjørnebestande og udveksle oplysninger  

 om forsknings- og forvaltningsprogrammer, forskningsresultater og data om  

 indfangne isbjørne.
Artikel VIII Hver kontraherende part skal tage hensigtsmæssige skridt til at fremme, at  

 statsborgere i stater, som ikke deltager i denne aftale, overholder  

 bestemmelserne i denne aftale.
Artikel IX De kontraherende parter skal vedblivende rådføre sig med hinanden med  

 henblik på en yderligere beskyttelse af isbjørne.
Artikel X 1. Denne aftale står åben for undertegnelse i Oslo af  

 regeringerne i Canada, Danmark, Norge, Unionen af socialistiske  

 Sovjetrepublikker og Amerikas forenede Stater indtil den 31. marts 1974.
2. Denne aftale skal ratificeres eller godkendes af de  

 undertegnende staters regeringer.
Ratifikations- eller  

 godkendelsesinstrumenterne skal snarest muligt deponeres hos Norges regering.
3. Denne aftale står åben for tiltrædelse af de i  

 denne artikels stk. 1 nævnte regeringer.
Tiltrædelsesinstrumenterne skal  

 deponeres hos depositarregeringen.
4. Denne aftale træder i kraft halvfems dage efter  

 deponeringen af det tredje ratifikations-, godkendelses- eller  

 tiltrædelsesinstrument.
Derefter træder den for en undertegnede eller  

 tiltrædende regerings vedkommende i kraft på datoen for ratifikations-,  

 godkendelses- eller tiltrædelsesinstrumentets deponering.
 5. Denne aftale forbliver foreløbig i kraft i et  

 tidsrum af fem år fra datoen for dens ikrafttræden, og medmindre en  

 kontraherende stat i løbet af denne periode anmoder om, at aftalen ophører  

 ved periodens udløb, forbliver den i kraft derefter.
 6. Efter anmodning til depositarregeringen fra en af  

 de i denne artikels stk. 1 nævnte regeringer skal der holdes samråd med  

 henblik på indkaldelse af repræsentanter for de fem regeringer til et møde  

 til overvejelse af revision eller ændring af denne aftale.
7. Enhver kontraherende stat kan ved skriftlig  

 meddelelse til depositarregeringen opsige denne aftale på et hvilket som  

 helst tidspunkt fem år efter denne aftales ikrafttræden.
Opsigelsen får  

 tidligst virkning tolv måneder efter depositarregeringens modtagelse af  

 meddelelsen.
 8. Depositarregeringen skal underrette de i denne  

 artikels stk. 1 nævnte regeringer om deponeringen af ratifikations-,  

 godkendelses- eller tiltrædelsesinstrumenter, om denne aftales ikrafttræden  

 og om modtagelsen af meddelelser om opsigelse samt om alle andre særlige  

 meddelelser i henhold til denne aftale fra en kontraherende stat.
 9. Originaleksemplaret af denne aftale skal deponeres  

 hos Norges regering, som skal udlevere bekræftede genparter deraf til hver af  

 de i denne artikels st. 1 nævnte regeringer.
 10. Depositarregeringen skal fremsende bekræftede  

 genparter af denne aftale til De forenede Nationers generalsekretær med  

 henblik på registrering og offentliggørelse i overensstemmelse med artikel  

 102 i De forenede Nationers pagt.
 TIL BEKRÆFTELSE HERAF har undertegnede, der er behørigt befuldmægtigede  

 dertil af deres regeringer, underskrevet denne aftale.
 UDFÆRDIGET i Oslo den femtende november 1973 på engelsk og russisk, idet  

 begge tekster har samme gyldighed.
 Aftalen trådte i medfør af artikel X, stk. 4, i kraft den 26. maj 1976 for  

 Canada, Norge og Sovjetunionen og den 1. november 1976 for Amerikas forenede  

 Stater.
 Danmarks ratifikationsinstrument deponeredes i det norske  

 udenrigsministerium 25. januar 1978, på hvilken dato aftalen i medfør af  

 Artikel X, stk. 4, trådte i kraft for Danmark.
 Udenrigsministeriet, den 28. juni 1978.
