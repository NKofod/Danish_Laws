Cirkulæreskrivelse om Styrelsen for Undervisning og Kvalitet § 1. Styrelsen for Undervisning og Kvalitet varetager på Undervisningsministeriets område:
1) Opgaver vedrørende kvalitetsudvikling, herunder det udadrettede kvalitetsarbejde, 2) Indholds- og redaktionelle opgaver vedrørende EMU Danmarks læringsportal, 3) Prøver og eksamen, 4) Nationale test i folkeskolen, 5) Specialpædagogisk støtte, 6) Tilskudsforvaltning, 7) Puljeadministration, 8) Regnskabsopgaver, 9) Tilsyn, samt 10) Visse uddannelses- og personaleadministrative opgaver.
 Stk. 2. Styrelsen for Undervisning og Kvalitet varetager sekretariatsbetjening af Ankenævnet vedrørende Praktikvirksomheder, Markedsføringsnævnet for åben uddannelse og Tvistighedsnævnet.
 Stk. 3. Departementschefen i Undervisningsministeriet kan henlægge andre opgaver til styrelsen.
 § 2. Styrelsen for Undervisning og Kvalitet fastsætter generelle forskrifter om grundfag, erhvervsfag og erhvervsrettet andetsprogsdansk i erhvervsuddannelserne i medfør af § 4, stk. 1, i lov om erhvervsuddannelser samt om indholdet af de enkelte erhvervsuddannelser i medfør af § 4, stk. 2, i lov om erhvervsuddannelser.
 Stk. 2. Styrelsen for Undervisning og Kvalitet fastsætter efter konkret bemyndigelse fra undervisningsministeren andre generelle forskrifter om forhold, der er omfattet af § 1.
 § 3. Styrelsen for Undervisning og Kvalitet kan varetage opgaver, der fra andre ministerområder er henlagt til styrelsen.
 § 4. Direktøren for Styrelsen for Undervisning og Kvalitet står i sit embede umiddelbart under undervisningsministeren, jf. dog stk. 2 og 3.
 Stk. 2. Direktøren refererer til Undervisningsministeriets departementschef i sager om udfærdigelse af generelle forskrifter og andre afgørelser, der har større principiel betydning, eller som må antages at medføre ikke uvæsentlige økonomiske konsekvenser, eller som i øvrigt stiller krav om en samlet vurdering, hvor der i væsentligt omfang skal inddrages synspunkter og hensyn, der normalt varetages af andre myndigheder end af Styrelsen for Undervisning og Kvalitet.
 Stk. 3. For så vidt angår opgaver omfattet af § 3 refererer Direktøren for Styrelsen for Undervisning og Kvalitet til det pågældende ministeriums departementschef eller minister, medmindre andet følger af lovgivningen eller fastsættes af dette ministerium efter aftale med Undervisningsministeriet.
 § 5. Cirkulæreskrivelsen træder i kraft den 1. april 2015. Samtidig ophæves cirkulæreskrivelse nr. 9466 af 30. august 2013 om Kvalitets- og Tilsynsstyrelsen.
