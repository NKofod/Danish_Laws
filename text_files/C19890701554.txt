Fiskeriministeriets Industritilsyn erindrer herved om, at alle  

 foderblandinger til fisk, herunder også foderblandinger bestemt til eksport,  

 skal registreres i Fiskeriministeriets Industritilsyn, jf. § 19 i Lov om  

 kvalitetskontrol med fisk og fiskevarer, jf.
Fiskeriministeriets  

 Lovbekendtgørelse nr. 339 af 29. maj 1987. Nævnte bestemmelse er affattet  

 således:
 »§ 19.  Foderblandinger, som er bestemt til foder  

 for fisk, må ikke importeres, fremstilles med salg for øje eller forhandles,  

 forinden blandingen er anmeldt til og registreret i Fiskeriministeriet.
 Stk. 2.  Ændringer af bestanddelene i en registreret  

 foderblanding må ikke ske, forinden ny registrering har fundet sted.
 Stk. 3.  Fiskeriministeren fastsætter nærmere regler om  

 registreringsanmeldelse«.
 Endvidere er der i § 1 i Fiskeriministeriets bekendtgørelse nr. 326 af 24.  

 oktober 1962 om foderblandinger til fisk fastsat krav om, at der ved salg af  

 en fiskefoderblanding angives bl.a. foderblandingens procentvise indhold af  

 råfedt, fordøjeligt råprotein, kvælstoffri ekstraktstoffer og askeindhold.
 Det kan endvidere oplyses, at der vil blive udstedt en ny bekendtgørelse  

 om fremstilling af og handel med fiskefoderblandinger, når et  

 EF-ændringsdirektiv om foderblandinger er vedtaget.
 Med henvisning hertil og under hensyn til, at nogle modtagerlande har  

 deklarationskrav, der afviger fra de danske, dispenserer Fiskeriministeriets  

 Industritilsyn herved indtil videre for så vidt angår eksport fra det i § 1d  

 i ovennævnte bekendtgørelse om foderblandinger til fisk fastsatte  

 deklarationskrav.
 Det bemærkes, at producenten er ansvarlig for, at foderblandingernes  

 deklarationer opfylder modtagerlandenes bestemmelser herom, og at den danske  

 fiskerikontrol ikke vil udtage prøver til kontrol af, at deklarationerne er  

 korrekte.
 Det tilføjes, at nærværende dispensation til enhver tid kan tilbagekaldes,  

 såfremt forholdene måtte give anledning dertil.
Hos producenter, hvor der foregår eksport af fiskefoderblandinger med krav  

 om kontrolattester, vil fiskerikontrollen udtage prøver af fiskemel og  

 færdigvarer til kontrol for salmonellabakterier.
Prøverne vil for  

 producentens regning blive sendt til og analyseret af et af de af  

 Fiskeriministeriet hertil godkendte laboratorier.
 I forbindelse med en kommende autorisationsordning vil betalingen for  

 analyserne blive taget op til fornyet overvejelse.
 For at sikre, at alle foderblandinger er registreret korrekt, udbeder  

 industritilsynet sig senest den 1. september 1989 oplysninger om alle  

 foderblandinger, herunder også foderblandinger til eksport, dvs. om reg. nr.,  

 indhold, sammensætning og deklarationer.
