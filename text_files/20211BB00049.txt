Fremsat den 23. november 2021 af Pia Kjærsgaard (DF), Karina Adsbøl (DF), Liselott Blixt (DF), Jens Henrik Thulesen Dahl (DF), Kristian Thulesen Dahl (DF), Morten Messerschmidt (DF) og Peter Skaarup (DF) Forslag til folketingsbeslutning om ændring af eftervederlag for varetagelsen af regionale og kommunale hverv Folketinget pålægger regeringen at fremsætte de nødvendige forslag med henblik på at sikre, at eftervederlaget for varetagelsen af regionale og kommunale hverv fremover modregnes øvrige indtægter. Ændringerne skal foretages inden udgangen af dette folketingsår.
Bemærkninger til forslaget Beslutningsforslaget er en genfremsættelse af beslutningsforslag nr.
B 100, folketingsåret 2020-21. Der henvises til Folketingstidende 2020-21, tillæg A, B 100 som fremsat, og tillæg F, møde 92, kl. 20:18, og møde 120, kl. 13:22.
I dag er der for stor forskel på reglerne for eftervederlag til folketingspolitikere og til byråds- og regionsrådspolitikere.
Ledende byråds- og regionsrådsmedlemmer modregnes nemlig ikke i deres eftervederlag, hvis de har øvrige indtægter, som folketingsmedlemmerne gør, jf. bekendtgørelse nr. 2001 af 28. oktober 2021 om vederlag, diæter, pension m.v. for varetagelsen af kommunale hverv og bekendtgørelse nr. 2002 af 28. oktober 2021 om vederlag, diæter, pension m.v. for varetagelsen af regionale hverv.
Den 1. januar 2017 indførte den daværende regering nye skærpede regler for eftervederlag, så fratrådte borgmestre, regionsrådsformænd og udvalgsformænd ikke længere kunne få et eftervederlag, hvis de blev folketingsmedlemmer eller ministre.
Dansk Folkeparti foreslår, at reglerne om eftervederlag fra 2017 skærpes yderligere.
Reglerne indeholder nemlig fortsat en række mangler.
I dag gælder reglerne kun i tilfælde, hvor den ledende fuldtidslønnede lokalpolitiker skifter til et andet politisk hverv.
De nuværende regler for eftervederlag er ikke tidssvarende.
De skaber en skæv økonomisk situation for menige byrådsmedlemmer, der ikke er berettiget til et eftervederlag.
Dansk Folkeparti foreslår, at reglerne om eftervederlag for varetagelsen af regionale og kommunale hverv udvides til også at gælde øvrige hverv.
Løn og andre indtægter bør således modregnes eftervederlaget og derved følge reglen i § 109, stk. 3, i lov om valg til Folketinget.
I dag får borgmestre og regionsrådsformænd udbetalt eftervederlag svarende til op til 6 måneders vederlag, hvilket udbetales den 1. i måneden efter fratrædelse.
Eventuelt eftervederlag herudover udbetales hver måned i op til 6 måneder.
Dansk Folkeparti foreslår, at hele eftervederlaget i stedet udbetales løbende hver måned i op til 12 måneder efter fratrædelse.
Eftervederlaget skal modregnes øvrige indtægter.
Forslaget berører ikke eftervederlag for udvalgsformænd, da udvalgsformænd ofte har et hverv ved siden af deres politiske hverv som udvalgsformænd.
Udvalgsformænd får i dag udbetalt eftervederlag den 1. i måneden efter fratrædelse, og beløbet udgør højst tre gange det sidst ydede månedlige vederlag.
Økonomiske konsekvenser Med forslaget reducerer kommunerne deres udgifter til eftervederlag, da der i forslaget stilles højere krav til, hvornår et byråds- og regionsrådsmedlem kan få eftervederlag.
Således formodes forslaget samlet set at have positive økonomiske konsekvenser for kommunen.
Dog må der forventes visse udgifter forbundet med, at den kommunale og regionale administration skal indhente oplysninger og foretage modregning af de forskellige indtægter.
Skriftlig fremsættelse Pia Kjærsgaard (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ændring af eftervederlag for varetagelsen af regionale og kommunale hverv.
(Beslutningsforslag nr.
B 49) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
