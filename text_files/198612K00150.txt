Nr LSF 150 Forslag til Lov om ændring af lov om arbejdsmiljø (Bødeansvar for staten  

 og kommunerne) Fremsat af arbejdsministeren (Henning Dyremose) den 14. januar 1987 Vedtaget ved tredjebehandling den 9. april 1987 Lov nr 220 af 22/04/1987 § 1 I lov om arbejdsmiljø, jf. lovbekendtgørelse nr. 646 af 18. december 1985, affattes således:
»§ 86. Er en overtrædelse begået af et aktieselskab, anpartsselskab, andelsselskab eller lignende, kan der pålægges selskabet som sådant bødeansvar.
Er overtrædelsen begået af staten, en kommune eller et kommunalt fællesskab, der er omfattet af § 60 i lov om kommunernes styrelse, kan der pålægges staten, kommunen eller det kommunale fællesskab bødeansvar.« § 2 Loven træder i kraft den 1. maj 1987.
Oprindeligt fremsat lovforslag Blad nr 424 § 1 I lov om arbejdsmiljø, jfr. lovbekendtgørelse nr. 646 af 18. december 1985, affattes § 86 således:
»§ 86. Er en overtrædelse begået af et aktieselskab, anpartsselskab, andelsselskab eller lignende, kan der pålægges selskabet som sådant bødeansvar.
Er overtrædelsen begået af staten, en kommune eller et kommunalt fællesskab, der er omfattet af § 60 i lov om kommunernes styrelse, kan der pålægges staten, kommunen eller det kommunale fællesskab bødeansvar.« § 2 Loven træder i kraft den 1. april 1987.
BEMÆRKNINGER TIL LOVFORSLAGET ALMINDELIGE BEMÆRKNINGER 1. Indledning Lovforslaget har til formål at gennemføre fuld ligestilling af offentlige arbejdsgivere med de private på arbejdsmiljøområdet.
Denne ligestilling opnås gennem indførelse af regler om strafansvar for staten og for kommuner ved overtrædelse af lovens bestemmelser.
Lov om arbejdsmiljø, jfr. lovbekendtgørelse nr. 646 af 18. december 1985, omfatter arbejde for en arbejdsgiver, hvad enten denne er offentlig eller privat.
Staten og kommunerne har således samme pligt til at efterleve arbejdsmiljølovgivningen som private virksomheder.
De gældende regler i arbejdsmiljøloven gennemfører imidlertid ikke denne ligestilling, når det drejer sig om strafansvaret for overtrædelse af lovens bestemmelser.
Her er der i dag kun hjemmel til at pålægge (private) selskaber m.v.
bødeansvar, men derimod ikke mulighed for at pålægge kommuner eller staten bødeansvar.
Lovforslaget vil - for at skabe fuldstændig ligestilling mellem private og offentlige myndigheder - åbne mulighed for, at der kan pålægges staten og kommunerne strafansvar, når de overtræder arbejdsmiljølovgivningen.
Hele spørgsmålet om rækkevidden af den nuværende udformning af lovbestemmelser om kollektivt strafansvar har givet anledning til tvivl, bl.a. med hensyn til de subjektive betingelser for ansvaret.
Dette har ført til, at straffelovrådet er blevet bedt om mere generelt at overveje spørgsmålet om kollektive enheders strafferetlige ansvar, herunder spørgsmålet om lovreglernes udformning og placering.
Rådet forventes at behandle spørgsmålet i løbet af foråret 1987.
Lovforslaget og dets bemærkninger er udformet i samarbejde med justitsministeriet.
2. Nugældende retstilstand Efter arbejdsmiljølovens § 86 kan der for overtrædelser, der begås af aktieselskaber, andelsselskaber eller lignende, pålægges selskabet som sådant bødeansvar.
Lignende bestemmelser findes i en lang række andre love.
Det har i teori og praksis givet anledning til en vis tvivl, hvilke enheder der er omfattet af udtrykket »eller lignende«, herunder  

 om offentlige myndigheder er omfattet.
I tidligere landsretspraksis antoges det, at kommuner var omfattet, mens enkelte byretsdomme endog har anset statslige myndigheder for omfattet.
Ved højesterets dom af 29. januar 1986 (»Farum-sagen«) blev det fastslået, at kildeskattelovens § 77, som indeholder en bestemmelse svarende til arbejdsmiljølovens § 86, ikke indeholder hjemmel for at pålægge en KOMMUNE bødeansvar.
På baggrund af denne dom har rigsadvokaten meddelt anklagemyndigheden, at der fremtidig ikke vil kunne gøres ansvar gældende over for kommuner efter bestemmelser som den omhandlede (rigsadvokatens meddelelse nr. 3/ 86 af 18. februar 1986).
Justitsministeriet har i skrivelse af 27. februar 1986 til samtlige ministerier og i besvarelsen af nogle folketingsspørgsmål (FT 1985-86, sp. 8486 og 13137) tilsluttet sig rigsadvokatens forståelse af dommen vedrørende kommunernes strafansvar.
Justitsministeriet har endvidere givet udtryk for, at bestemmelser svarende til kildeskattelovens § 77 og arbejdsmiljølovens § 86 ikke indeholder hjemmel til at pålægge STATSLIGE myndigheder bødeansvar.
Retsstillingen på arbejdsmiljøområdet er således den, at lovens forbuds- og påbudsnormer på den ene side retter sig ikke blot til private, men også til offentlige arbejdsgivere, mens offentlige arbejdsgivere på den anden side i modsætning til de private ikke kan pålægges bødeansvar efter § 86 i den nugældende arbejdsmiljølov.
Noget andet er, at de enkelte offentligt ansatte, herunder navnlig ledende medarbejdere, naturligvis kan pådrage sig et individuelt strafansvar for tilsidesættelse af deres pligter efter arbejdsmiljøloven, når dette er hjemlet i arbejdsmiljøloven, og straffelovgivningens almindelige betingelser herfor er til stede.
Tilsidesættelsen af arbejdsmiljøregler vil endvidere efter omstændighederne kunne have karakter af tilsidesættelse af tjenstlige pligter, der kan medføre disciplinært ansvar.
Denne adgang til at gøre individuelt strafansvar og eventuelt disciplinæransvar gældende berøres ikke af det foreliggende lovforslag.
3. Kollektivt ansvar for offentlige myndigheder Til fordel for at kunne pålægge kollektive enheder bødeansvar taler navnlig hensynet til det ønskelige i, at man også kan placere et strafansvar i tilfælde, hvor der klart er begået en overtrædelse, men hvor det af bevismæssige eller andre grunde er vanskeligt eller urimeligt at udpege enkeltpersoner som ansvarlige for overtrædelsen.
Et kollektivt bødeansvar vil kunne virke særlig præventivt over for virksomheder m.v., idet muligheden for at blive pålagt et sådant ansvar vil skabe et incitament til at gennemføre en arbejdstilrettelæggelse samt kontrol- og afværgeforanstaltninger, der er egnede til at sikre, at reglerne overholdes.
Disse hensyn har ført til, at den gældende arbejdsmiljølov i § 86 indeholder en bestemmelse, der giver mulighed for at pålægge selskaber m.v. bødeansvar.
Denne regel opretholdes med redaktionelle ændringer ved den foreslåede nye bestemmelse i § 86, 1. pkt.
Omfattet af denne bestemmelse er ud over de enhedsformer, der udtrykkeligt er opregnet i bestemmelsen, bl.a. selvejende institutioner, fonde, foreninger og lignende sammenslutninger.
Det gælder, selv om selskaberne m.v. driver virksomhed i henhold til en offentlig koncession eller iøvrigt helt eller delvis er ejet af staten eller en eller flere kommuner.
De hensyn, der generelt taler for strafansvar for kollektive enheder, må også antages at gøre sig gældende for så vidt angår offentlige arbejdsgivere.
Muligheden for at idømme det offentlige et bødeansvar vil endvidere markere den ligestilling mellem offentlige og private virksomheder, som følger af arbejdsmiljølovens anvendelsesområde.
Denne ligestilling med hensyn til overholdelsen af arbejdsmiljølovens regler bør også gælde i forhold til lovens straffebestemmelser og uden hensyn til, om den offentlige myndighed, som f.eks. ved DSB's biltransporter, udøver en virksomhed, der kan sidestilles med privat virksomhed, eller der er tale om administrativ forvaltningsvirksomhed m.v., f.eks. skatteforvaltning.
Det afgørende for strafansvaret bør være, om der foreligger en virksomhed, der er omfattet af arbejdsmiljøloven.
Sanktionsreglerne i arbejdsmiljøloven er et middel til at håndhæve regler, der skal sikre de ansatte et sikkert og sundt arbejdsmiljø. En sådan styrket håndhævelsesmulighed over for offentlige arbejdsgivere har i praksis vist sig at være påkrævet, og hensynet til de ansatte tilsiger derfor, at denne mulighed også gives i relation til offentlige arbejdsgivere.
 4. Særligt om bødeansvar for kommuner.
Indtil højesterets dom af 29. januar 1986 (»Farum-sagen«)  

 antoges det i landsretspraksis, at kommuner var omfattet af udtrykket »eller lignende« i den almindeligt formulerede regel om kollektivt bødeansvar for »aktieselskaber, andelsselskaber eller lignende«, jfr. ovenfor under pkt. 2. Efter højesterets afgørelse er retsstillingen imidlertid nu den, at kommuner som sådanne kun kan pålægges bødeansvar, når der er udtrykkelig hjemmel hertil.
 Spørgsmålet om strafansvar for kommuner er behandlet i betænkning nr.
996/ 1983 om ansvarsplacering og reaktionsmuligheder i kommunestyret.
Betænkningen indeholder bl.a. anvisninger på, hvordan sådanne straffebestemmelsr bør udformes.
På grundlag heraf er der gennemført regler om spørgsmålet i enkelte nyere love.
Som eksempel kan nævnes miljøbeskyttelsesloven, som ændret ved lov nr.
 329 af 4. juni 1986.
Med henblik på at bringe retsstillingen indenfor arbejdsmiljøområdet i overensstemmelse med, hvad der tidligere antoges at være gældende, foreslås en bestemmelse om bødeansvar for kommuner som angivet i forslagets § 86, 2. pkt.
Bestemmelsen er udformet i overensstemmelse med anbefalingen i betænkning nr. 996/ 83 om ansvarsplacering og reaktionsmuligheder i kommunestyret.
 5. Særligt om bødeansvar for staten.
Der findes intetsteds i lovgivningen i dag regler om strafansvar for statslige myndigheder.
Det er derfor noget helt nyt at indføre strafansvar for en statslig myndighed, f.eks. et ministerium som sådant.
Denne retstilstand bygger bl.a. på, at straf traditionelt opfattes som et af statens midler til styring af borgernes adfærd, men ikke af statens egen adfærd, ligesom en økonomisk sanktion over for staten kan siges at være uden præventiv værdi, idet bøderne jo tilfalder statskassen.
Et statsligt strafansvar kan også siges at stride mod et formelt magtfordelingsprincip.
Staten vil i sager af denne art skulle optræde både som anklager og som tiltalt.
Det kan endvidere anføres, at offentlige myndigheder i modsætning til den private sektor ved grundloven og lovgivningen er pålagt at udføre bestemte opgaver, og en myndighed kan derfor ikke uden videre blot standse sin virksomhed, for derved straks at bringe en eventuel ulovlig tilstand til ophør.
Hertil kommer, at der inden for den offentlige sektor gælder særlige regler om fordeling af ansvar, ligesom det er en tjenestepligt at overholde retsregler, herunder også regler der er strafferetligt sanktioneret.
Det er imidlertid regeringens opfattelse, at de synspunkter, der traditionelt har været anført imod strafansvar for statslige myndigheder, ikke kan opretholdes på arbejdsmiljøområdet.
En ligestilling af private og offentlige arbejdsgivere på dette område må tillægges afgørende betydning.
Muligheden for at placere strafansvaret på enkeltpersoner vil ikke altid være tilstrækkelig, og der kan ligesom ved privat virksomhed drevet i selskabsform være behov for at kunne placere strafansvaret på den kollektive enhed som sådan, det vil i denne forbindelse sige på den statslige myndighed.
Dette betyder ikke, at det individuelle ansvar for enkeltpersoner, når betingelserne efter lovens § 82 for at gøre dette gældende i øvrigt måtte være opfyldt, bortfalder.
Anklagemyndigheden må ved afgørelsen af tiltalespørgsmålet tage stilling til, om strafansvaret skal placeres på den offentlige myndighed som sådan eller på en enkeltperson, eller om der eventuelt skal gøres ansvar gældende både over for myndigheden som sådan og over for enkeltpersoner.
Dette problem adskiller sig ikke fra de overvejelser, anklagemyndigheden i dag må gøre sig vedrørende spørgsmålet om ansvarsplacering, når en overtrædelse er begået af et selskab, og der samtidig er mulighed for at drage enkeltpersoner til ansvar.
Selv om en eventuel bøde tilfalder statskassen, må et kollektivt bødeansvar pådraget af en statslig myndighed antages at have en præventiv værdi.
Den misbilligelse, et sådant ansvar er udtryk for, må jo antages i videst muligt omfang at ville blive søgt undgået.
Ved fastlæggelsen af det nærmere indhold af strafansvaret for staten skal der bl.a. tages stilling til spørgsmålet om ansvarsplacering.
Arbejdsmiljøloven omfatter med få undtagelser alle former for arbejde, der udføres inden for det statslige område.
Loven omfatter således hele den offentlige forvaltning, domstole og folketing, hvor disse statsorganer som led i deres virksomhed optræder som arbejdsgiver i arbejdsmiljølovens forstand.
Det kan i en række tilfælde være vanskeligt at afgøre, hvilken myndighed der må anses for arbejdsgiver og dermed som subjekt for det kollektive ansvar.
Navnlig i tilfælde, hvor der findes både underordnede og overordnede statsmyndigheder, kan spørgsmålet give anledning til tvivl.
Som vejledende synspunkt bør ansvaret som udgangspunkt ud fra præventive hensyn placeres hos den myndighed, hvor overtrædelsen har fundet sted.
I tilfælde, hvor denne myndighed ikke har haft mulighed for inden for de givne rammer at tilrettelægge arbejdsmiljøet på en forsvarlig måde f.eks. fordi opfyldelse forudsætter ændringer, som man ikke har økonomisk mulighed for at gennemføre, må ansvaret påhvile den (overordnede) myndighed, der har denne mulighed.
Undertiden vil det være vedkommende ministerium, som ansvaret skal pålægges, men det vil på den anden side ikke altid være tilfældet.
Når det drejer sig om statsvirksomheder, som f.eks.
P&T og DSB, vil det normalt være statsvirksomheden som sådan, der skal bære ansvaret.
Det forhold, at en styrelse eller et uafhængigt organ, som f.eks. et råd eller nævn eller en særlig forvaltningsvirksomhed, som f.eks.
Danmarks Nationalbank, er tillagt selvstændig forvaltningskompetence inden for et vist område, er ikke ensbetydende med, at det er denne myndighed, der er strafferetligt ansvarlig for tilsidesættelser af arbejdsmiljølovgivningen.
Det må afhænge af, om det er denne myndighed selv eller en anden myndighed, f.eks. en overordnet myndighed, der efter de bevillingsretlige regler har muligheden for at tilvejebringe de rigtige arbejdsmiljømæssige forhold for de ansatte.
At den underordnede myndighed ikke i fornødent omfang har underrettet den overordnede myndighed om de omstændigheder, der udgør lovovertrædelsen, kan ikke i sig selv fritage den overordnede myndighed for ansvar, men vil efter omstændighederne kunne indebære overtrædelse af arbejdsmiljøloven eller en tjenesteforseelse for de pågældede ledende medarbejdere i den underordnede myndighed.
I forhold til domstolenes personale har Justitsministeriet på en lang række områder arbejdsgiverbeføjelser, ligesom det er Justitsministeriet, der er ansvarlig for domstolenes bygningsmæssige forhold.
I overensstemmelse med de ovenfor nævnte principper må Justitsministeriet i forhold til domstolene derfor i de fleste tilfælde betragtes som ansvarlig arbejdsgiver efter arbejdsmiljøloven.
For så vidt angår Folketinget og de dertil knyttede institutioner må der for Folketinget gælde et almindeligt arbejdsgiveransvar over for de ansatte.
For så vidt angår de nærmere betingelser for at pålægge den statslige myndighed bødeansvar gælder samme regler som for private selskabers vedkommende.
Der kan derfor henvises til den praksis, der har udviklet sig for selskabers vedkommende.
Det er en betingelse for strafansvar, at der objektivt foreligger en overtrædelse.
Enheden kan pålægges ansvar, selv om man ikke kan finde frem til nogen enkeltperson, der er skyld i overtrædelsen (såkaldte anonyme eller kumulative fejl). Det nærmere indhold af strafansvaret er imidlertid ikke fuldt ud afklaret, og spørgsmålet vil i løbet af kort tid blive behandlet nærmere i straffelovrådet.
Det vil i ekstraordinære tilfælde kunne forekomme, at den statslige myndighed, der efter det ovenfor anførte må betragtes som ansvarlig arbejdsgiver, vil være uden mulighed for at afværge overtrædelsen og således ud fra en såkaldt vis major betragtning ikke vil kunne drages strafferetligt til ansvar.
Man kunne således forestille sig tilfælde, hvor en statslig myndighed, der ifølge lovgivningen er forpligtet til at udøve en vis virksomhed, ikke kan opnå tilslutning fra Folketingets finansudvalg til foranstaltninger, der er nødvendige for at opfylde påbud fra Arbejdstilsynet.
Processuelt rejses tiltalen mod den ansvarlige myndighed ved dens chef.
Når ansvarssubjektet er et ministerium, indstævnes ministeriet ved ministeren.
Det bør fremhæves, at ministeren alene optræder som enhedens processuelle repræsentant og ikke i egenskab af tiltalt.
Dette ville være udelukket efter reglerne om ministeransvarlighed og rigsretsbehandling.
Det bør i øvrigt fremhæves, at muligheden for at pålægge et ministerium som sådant ansvar ikke udelukker, at der - såfremt betingelserne herfor er til stede - kan gøres et individuelt ansvar gældende over for den pågældende minister efter reglerne i ministeransvarlighedsloven.
De udgifter, som er en følge af, at en statslig myndighed efter de foreslåede nye regler pålægges bødeansvar, vil kunne afholdes efter samme budgetretlige regler, som hvor der er tale om erstatningsansvar.
Et særligt spørgsmål opstår, hvor der er tale om bødeforelæg, som udfærdiges af politiet.
Da sagen her allerede har været vurderet af en anden offentlig myndighed, nemlig politiet som led i anklagemyndigheden, vil den pågældende statslige myndighed i givet fald være berettiget til uden videre at vedtage bøden, dog således, at der bør ske forelæggelse for finansudvalget, hvis beløbet er af betydelig størrelse, jf. princippet i budgetvejledningen, pkt. 61.24..
 6. Administrative og økonomiske konsekvenser.
Lovforslaget forventes ikke at medføre væsentlige administrative eller økonomiske konsekvenser for det offentlige.
