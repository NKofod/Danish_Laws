 Til levnedsmiddelkontrolenhederne.
Angående rengøring og desinfektion af softicemaskiner med automatisk selvpasteuriseringsanlæg.
I henhold til § 46 i bekendtgørelse nr. 121 af 28. marts 1980 om  

 detailforhandling af levnedsmidler skal inventar, redskaber, maskiner,  

 beholdere m.m. holdes rene.
Rengøring og desinfektion skal foretages så  

 hyppigt, det af hygiejniske grunde er nødvendigt.
Redskaber, maskiner m.m.  

 skal rengøres og desinficeres mindst een gang hver arbejdsdag og beholdere  

 altid efter tømning.
 Veterinærdirektoratet er forespurgt, hvorvidt softicemaskiner med  

 automatisk selvpasteuriseringsanlæg, hvorved rester af softicemix i  

 beholderen ved åbningstidens udløb opvarmes (pasteuriseres) og derefter  

 nedkøles, kan undlades underkastet daglig rengøring og desinfektion.
 Institut for Veterinær Mikrobiologi og Hygiejne har i samarbejde med en  

 levnedsmiddelkontrolenhed underkastet et konkret fabrikats softicemaskine med  

 et automatisk selvpasteuriseringsanlæg en undersøgelse og konkluderer, at en  

 daglig rengøring og desinfektion af de maskindele, der underkastes en  

 opvarmning ved det automatiske pasteuriseringsanlæg, kan undlades på  

 betingelse af, at de rengøres og desinficeres mindst een gang hver 14. dag.  

 Det meddeles videre, at erfaringer fra prøveudtagningen viser, at det er  

 vigtigt, at det er een bestemt person, der sørger for udførelse af  

 omstillingen fra »frys« til »pasteurisering«.
 Under henvisning til ovenstående skal veterinærdirektoratet udtale, at man  

 vil være indforstået med, at softicemaskiner forsynet med automatisk  

 selvpasteuriseringsanlæg kan undlades underkastet en daglig rengøring og  

 desinfektion, for så vidt angår de inventardele, der er i kontakt med mix,  

 der underkastes opvarmning ved det automatiske pasteuriseringsanlæg på  

 følgende betingelser:
 at opvarmningen (pasteuriseringen) af mixen sker daglig, normalt som  

 afslutning på den daglige brug af maskinen, og gennemføres således, at al  

 softicemix, der er oplagret i maskinen, opvarmes til en temperatur på mindst  

 65 grader i løbet af højst 30 min. og holdes mindst ved denne temperatur i 30  

 min..
 at den opvarmede mix herefter afkøles til en temperatur på højst 5 grader  

 i løbet af højst 3 timer.
at der til maskinen forefindes en på dansk udarbejdet vejledning, de r bl.a. instruerer om maskinens drift, herunder om pasteuriseringen og  

 afkølingen samt om adskillelse, rengøring og desinfektion.
 at der mindst een gang hver 14. dag - og i øvrigt så hyppigt, det af  

 hygiejniske grunde er nødvendigt - foretages en adskillelse af maskinen samt  

 en rengøring og desinfektion af maskinens inventardele i overensstemmelse med  

 reglerne i detailforhandlingsbekendtgørelsens § 47.
 at detailforhandlingsvirksomheden meddeler den lokale tilsynsmyndighed om  

 opstilling af maskinen samt videre meddeler navn på den person, som i  

 virksomheden er ansvarlig for maskinens daglige drift m.m. samt for  

 gennemførelse af ovennævnte periodiske rengøring og desinfektion.
 Opmærksomheden skal henledes på, at de dele af maskinen, som ikke kommer i  

 kontakt med den opvarmede mix, skal underkastes en daglig rengøring og  

 desinfektion efter reglerne i detailforhandlingsbekendtgørelsens § 47.
 P.v.v.
