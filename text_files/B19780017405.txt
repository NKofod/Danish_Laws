 I henhold til § 125, stk. 4, § 130 og § 154, stk. 3, i konkurslov nr. 298  

 af 8. juni 1977 fastsættes:
§ 1 Tilsynet med kurators forvaltning af boet og med boets beholdninger og  

 værdipapirer føres af den skifteret, der har afsagt konkursdekretet.
 Stk. 2.  Kurator er endvidere undergivet tilsyn af  

 justitsministeriets kasseinspektører.
 Stk. 3.  Reglerne i denne bekendtgørelse finder  

 tilsvarende anvendelse over for skifterettens medhjælper i boer, der  

 behandles af skifteretten, og over for den midlertidige bestyrer.
§ 2 Boets beholdninger og værdipapirer bestyres og opbevares på betryggende  

 måde af kurator.
Stk. 2.  Boets kontante midler skal indsættes i et  

 pålideligt pengeinstitut til en passende rente.
Kurator kan have et passende  

 beløb, dog højst 10.000 kr., som kassebeholdning.
Såfremt boet driver  

 virksomhed, eller det af andre grunde skønnes hensigtsmæssigt, kan  

 skifteretten tillade, at kurator har et større beløb som kassebeholdning.
 Stk. 3.  Boets værdipapirer skal enten noteres på navn  

 eller anbringes i åbent depot i et pålideligt pengeinstitut.
§ 3 Fører kurator boets regnskab på en særlig konto i sit bogholderi, skal der  

 oprettes et særligt kontokort for boet.
På kontokortet skal boets regnskab  

 føres fortløbende, således at kortet udviser alle bevægelser i kurators  

 beholdning af boets midler, herunder ind- og udbetalinger på boets bank- og  

 sparekassekonti.
 Stk. 2.  Posteringer på kontokort skal henvise til  

 kassebilagenes numre.
 Stk. 3.  Bliver et kontokort udskrevet, skal de følgende  

 kontokort nummereres fortløbende.
 Stk. 4.  Er kurators bogholderi ikke indrettet efter  

 kontokortsystem, kan boets konto i stedet på tilsvarende måde føres på  

 særligt blad eller lignende i kurators bogholderi.
§ 4 Fører kurator ikke særskilt bogholderi, skal boets regnskab føres i en af  

 skifteretten autoriseret kassebog eller på anden af skifteretten nærmere  

 fastsat betryggende måde.
§ 5 Ved boets afslutning skal kontokortet eller regnskabsbladet bringes til at  

 saldere og underskrives af kurator.
Det underskrevne kontokort eller  

 regnskabsblad skal i en af kurator bekræftet genpart fremlægges som bilag til  

 det i lovens § 148 nævnte regnskab.
 Stk. 2.  Føres regnskabet i overensstemmelse med § 4,  

 finder stk. 1 tilsvarende anvendelse med de fornødne lempelser.
§ 6 Skifteretten kan når som helst forlange at få forelagt alle dokumenter  

 vedrørende boet, herunder boets regnskab, kontokort, kassebog eller  

 regnskabsblade, boets værdipapirer, beviser for anbringelse af boets midler  

 samt indtægts- og udgiftsbilag.
§ 7 Anmeldte fordringer og andre krav indføres straks i gældbogen.
Stk. 2.  Gældbogen føres på de af justitsministeriet  

 godkendte blanketter.
Skifteretten kan tillade, at kurator fører gældbogen på  

 anden betryggende måde.
 Stk. 3.  Kurator fører i fornødent omfang løbende en  

 alfabetisk fortegnelse over de i gældbogen noterede fordringshavere med  

 henvisning til de enkelte kravs numre i gældbogen.
§ 8 Dividendebeløb, som tilfalder statskassen, indbetales af kurator til  

 skifteretten.
§ 9 Justitsministeriets kasseinspektører påser, at der forholdes med boets  

 beholdninger og værdipapirer i overensstemmelse med denne bekendtgørelse, og  

 at kurator fremmer boets behandling uden unødig forsinkelse og aflægger  

 regnskab over for skifteretten og kreditorudvalget.
§ 10 Kasseinspektøren kan foretage eftersyn af boet på kurators kontor eller  

 pålægge kurator at indfinde sig i skifteretten medbringende de i § 6 nævnte  

 dokumenter.
 Stk. 2.  Skifteretten og kurator skal meddele  

 kasseinspektøren enhver oplysning, som denne måtte ønske ved udførelsen af  

 hvervet.
§ 11 Såfremt kasseinspektøren har særlig grund til at formode, at der  

 foreligger uregelmæssigheder og derfor nærer betænkelighed ved at lade  

 kurator beholde rådigheden over boets midler, indtil skifteretten har taget  

 stilling til, om der skal træffes bestemmelse om afsættelse af kurator, kan  

 kasseinspektøren træffe de nødvendige foranstaltninger til at sikre boets  

 midler.
 Stk. 2.  Kasseinspektøren sender skriftlig indberetning  

 til justitsministeriet og til skifteretten om udfaldet af de foretagne  

 eftersyn.
§ 12 Bekendtgørelsen træder i kraft ved bekendtgørelsen i Lovtidende og finder  

 anvendelse i boer, hvor konkursbegæring er indgivet til skifteretten efter  

 den 31. marts 1978.
 Justitsministeriet, den 13. april 1978.
