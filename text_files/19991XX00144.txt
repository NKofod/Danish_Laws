Skriftlig fremsættelse (3. december 1999) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af skattekontrolloven.  

 (Indberetning fra kuratorer om udloddede dividender m.v.).
(Lovforslag nr.
L 122).
Regeringen nedsatte i 1997 et embedsmandsudvalg -  

 »Koordineringsudvalget om bekæmpelse af økonomisk kriminalitet  

 mod det offentlige« - hvor der var repræsentanter fra 9 ministerier og  

 kommunerne.
Udvalget fremlagde i april 1999 sin rapport med forslag til en  

 række initiativer med henblik på at bekæmpe  

 økonomisk kriminalitet mod de offentlige kasser.
Nogle af  

 initiativerne indgik i de lovforslag, som udmøntede aftalen om  

 Finansloven for 1999 om en styrket indsats mod sort arbejde og socialt  

 bedrageri.
 En arbejdsgruppe bestående af embedsmænd fra  

 Arbejdsministeriet, Erhvervsministeriet, Finansministeriet,  

 Justitsministeriet, Ministeriet for Fødevarer, Landbrug og Fiskeri,  

 Skatteministeriet, Socialministeriet, Udenrigsministeriet og  

 Økonomiministeriet har efterfølgende overvejet, hvilke af de  

 initiativer i Koordineringsudvalgets rapport, der endnu ikke var taget  

 stilling til, som kunne have relevans for budgetteringen af Finansloven for  

 2000.
Arbejdsgruppen har gennemgået forslagenes  

 provenumæssige virkninger og administrative omkostninger, samt vurderet  

 dem i forhold til retssikkerheden.
På denne baggrund er der udvalgt 8  

 initiativer, hvor 7 af initiativerne kan gennemføres på baggrund  

 af eksisterende lovgivning.
 Nærværende lovforslag omfatter det 8.  

 initiativ, hvorefter kuratorer skal tilpligtes at foretage indberetning til  

 told- og skattemyndighederne af udloddede dividender.
Der gælder i praksis, at tab på  

 forretningsdebitorer kan fratrækkes ved indkomstopgørelsen i det  

 år, tabet er konstateret og kan opgøres.
Der kan dog under  

 særlige omstændigheder - f.eks. i tilfælde af debitors  

 konkurs - foretages skattemæssig nedskrivning på fordringen med  

 det tabte beløb.
Det er en forudsætning for godkendelse af  

 nedskrivningen, at det pågældende regnskab føres  

 således, at det sikres, at de nedskrevne beløb føres til  

 indtægt i det omfang, de senere måtte indgå, herunder i  

 forbindelse med udlodning af dividende fra en forretningsdebitors  

 konkursbo.
For så vidt angår beregning af momsgrundlaget  

 gælder der, at der som udgangspunkt ikke kan foretages fradrag for  

 forventede tab på debitorer.
Der kan dog foretages et foreløbigt  

 fradrag for forventede tab på fordringer i bl.a. konkursboer før  

 bobehandlingen er endelig afsluttet.
Kreditor skal foretage fornøden  

 regulering i momsregnskabet, når tabet er endeligt opgjort ved boets  

 afslutning, dvs. på tidspunktet hvor en dividende kommer til  

 udbetaling.
 For at sikre, at reglerne for nedskrivning af debitorer  

 bliver fulgt korrekt - herunder at de efterfølgende udloddede  

 dividendebeløb bliver medtaget i skatte- og momsregnskaberne hos den  

 enkelte kreditor - foreslås det at pålægge den enkelte  

 kurator en pligt til ved udbetaling af udloddet dividende at foretage  

 indberetning til Told
Skat, dels af identiteten på den enkelte fordringshaver,  

 dels af størrelsen på det udloddede dividendebeløb.  

 Endvidere skal der ske indberetning af identiteten på det konkursbo,  

 hvorfra udbetalingen af dividende har fundet sted.
 Oplysninger om udlodning af dividende til udenlandske  

 kreditorer kan af Told
Skat udveksles med udenlandske skattemyndigheder i henhold til  

 overenskomster om dobbeltbeskatning.
Der knytter sig en ganske betydelig usikkerhed til den  

 samlede provenuvirkning af de initiativer, som nu søges  

 gennemført, herunder dette lovforslag.
Initiativerne er udvalgt  

 på baggrund af en forventning om, at deres provenupotentiale også  

 på kortere sigt har en vis størrelse, men det vil dog for mange  

 af initiativerne gælde, at den væsentlige del af  

 provenuvirkningen realiseres over en længere tidshorisont.
 Provenuvirkningen vil komme fra, at flere vil blive  

 afsløret og hindret i forsøg på bedrageri over for det  

 offentlige og dette på et tidligere tidspunkt end i dag, hvilket vil  

 begrænse omfanget af restancer og dermed mulige tab for det offentlige.  

 Endvidere vil der komme en provenuvirkning som følge af den  

 præventive effekt, der vil forstærkes, hvis der  

 iværksættes en informationskampagne om initiativerne.  

 Provenuvirkningen vil fremkomme både i form af sparede offentlige  

 udgifter og i form et forøget skattegrundlag.
 Der sigtes med baggrund heri mod et samlet merprovenu i  

 finansåret 2000 på ca. 250 mill. kr. stigende på  

 længere sigt til ca. 400 mill. kr. på helårsbasis.  

 Vurderingen af provenuvirkningerne er med baggrund i den betydelige  

 usikkerhed, der knytter sig til skøn af denne art, foretaget for alle  

 de foreslåede initiativer under ét og for stat og kommune under  

 ét.
 Forslaget må forventes at have mindre  

 erhvervsøkonomiske og erhvervsadministrative konsekvenser.  

 Ifølge en af Erhvervs- og Selskabsstyrelsen foretaget  

 fokuspanel-undersøgelse vil dels den faktiske indberetning til  

 Told Skat have  

 administrative konsekvenser for den enkelte kurator, dels må  

 omkostningen ved at skulle foretage indberetning af de i forslaget  

 nævnte oplysninger antages i en vis udstrækning at medføre  

 øgede konkursomkostninger med lidt lavere dividender til  

 følge.
 Gennemførelse af lovforslaget skønnes at  

 medføre engangsudgifter på i størrelsesordenen 0,5 mill.  

 kr. til edb-udvikling i Told
Skat, der vil fordele sig over 1999 og 2000. Derudover  

 skønnes forslaget ikke at have nævneværdige konsekvenser  

 for stat eller kommuner.
 Idet jeg i øvrigt henviser til bemærkningerne  

 til lovforslaget, skal jeg anbefale forslaget til tingets velvillige  

 behandling.
