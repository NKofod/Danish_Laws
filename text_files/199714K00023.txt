Nr BTL 23 Betænkning over Forslag til lov om ændring af lov om en aktiv  

 arbejdsmarkedspolitik, lov om arbejdsløshedsforsikring m.v., lov om orlov,  

 lov om arbejdsmarkedsuddannelser, lov om kommunal aktivering og lov om aktiv  

 socialpolitik (Etableringsydelse, dimittender, orlov til ledige,  

 deltagerbetaling på AMU, igangsætningsydelse m.v.)   

 Nr L 23 1997-98. 1. samling Afgivet af Arbejdsmarkedsudvalget Afgivet: 19971210 Udvalget har behandlet lovforslaget i en række møder og har herunder  

 stillet spørgsmål til arbejdsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Ansatte Arkitekters Råd, Danske Afspændingspædagoger, Journalisternes Arbejdsløshedskasse, Knudsen, William, Sakskøbing, Odense Kommune og Socialpædagogernes Landsdækkende Arbejdsløshedskasse.
Der er af arbejdsministeren og af et mindretal stillet ændringsforslag,  

 herunder om deling af lovforslaget.
Udvalget har tiltrådt den foreslåede  

 deling.
Der henvises i øvrigt til de ledsagende bemærkninger.
 Arbejdsministeren har, for så vidt angår geografisk mobilitet, over for  

 udvalget præciseret, at der ved formidling af arbejde med op til 4 timers  

 transporttid skal være tale om ekstraordinære situationer med mangel på  

 arbejdskraft i nærområdet.
 Samtidig vil det blive fastsat, at der skal tages særlige hensyn på grund  

 af familieforhold, herunder til børnefamilier, enlige forældre, familier med  

 syge eller handicappede medlemmer m.v.
 Herefter indstiller et mindretal (Socialdemokratiets, Det Radikale  

 Venstres og Centrum-Demokraternes medlemmer af udvalget) lovforslagene til  

vedtagelse med de af arbejdsministeren stillede ændringsforslag.
 Et andet mindretal (Venstres og Det Konservative Folkepartis  

 medlemmer af udvalget) indstiller det under A nævnte lovforslag til  

vedtagelse uændret, og det under B nævnte lovforslag til   

 forkastelse ved 3. behandling.
Mindretallet kan ikke støtte de ændringsforslag, hvor man trækker  

 forslaget om, at dimittender skal have 52 ugers ordinær beskæftigelse inden  

 for 3 år for at få adgang til individuelt beregnede dagpenge, tilbage.
Det  

 var en berettiget stramning, der var lagt op til, og ifølge lovforslaget  

 betyder ændringen et mindreprovenu på 50 mio. kr.
 Mindretallet støtter de øvrige stramninger i lovforslaget, men mener, at  

 der er behov både for reformer og yderligere opstramninger på området.
 Mindretallet finder det uheldigt, at deltagerbetalingen på AMU bortfalder,  

 idet prioriteringen af kurserne falder bort, og det adfærdsregulerende  

 element, som findes i deltagerbetalingen, bortfalder ligeledes.
Mindretallet havde gerne set, at alle deltagere i AMU-kurser generelt  

 havde betalt f.eks. 100 kr. pr. uge.
Dog skulle de regionale  

 arbejdsmarkedsråd have finansieret betalingen for de ledige, som deltog i  

 forbindelse med en handlingsplan.
Ophævelse af deltagerbetalingen er et  

 forkert signal at sende til arbejdsmarkedet, ligesom det bliver  

 konkurrenceforvridende i forhold til de private kursusudbydere.
Et tredje mindretal (Socialistisk Folkepartis medlem af udvalget)  

 indstiller det under A nævnte lovforslag til forkastelse ved 3.  

 behandling.
Mindretallet vil dog stemme for de af arbejdsministeren stillede  

 ændringsforslag.
Mindretallet indstiller det under B nævnte lovforslag til  

vedtagelse med det af arbejdsministeren stillede ændringsforslag.
Mindretallet konstaterer med tilfredshed, at regeringen som et resultat af  

 finanslovsforhandlingerne trækker forslaget om, at dimittenderne ikke kan  

 optjene fulde dagpenge som hidtil, tilbage.
Som det fremgår af bemærkningerne  

 til ændringsforslag nr. 2-4, er ændringsforslagene »en udmøntning af en  

 aftale mellem regeringen, Centrum-Demokraterne og Socialistisk  

 Folkeparti«.
Socialistisk Folkeparti konstaterer også med tilfredshed, at det vil blive  

 fastsat, at der ved anvendelse af 4-timers-reglen »skal tages særlige  

 hensyn på grund af familieforhold, herunder til børnefamilier, enlige  

 forældre, familier med syge eller handicappede medlemmer m.v.«.
Derved  

 erkendes det, at 4-timers-reglen for mennesker »på grund af  

 familieforhold, herunder . . .« vil være urimelig.
 Uanset at det på denne måde er lykkedes at fjerne nogle af de værste  

 stramninger i lovforslaget, kan Socialistisk Folkeparti ikke stemme for det  

 under A nævnte lovforslag, som rummer stramninger i rådighedskravene.
 Derimod vil Socialistisk Folkeparti stemme for det under B nævnte  

 lovforslag, som indebærer, at deltagerbetalingen fjernes fra AMU-kurser.
At Socialistisk Folkeparti fortsat ikke vil stemme for det lovforslag, som  

 indeholder stramninger - uanset at de værste stramninger er fjernet -  

 skyldes, at også disse stramninger kan få uheldige og urimelige konsekvenser,  

 samtidig med at det ikke er lykkedes at få nogen som helst dokumentation for,  

 at de er nødvendige for mobiliteten på arbejdsmarkedet.
Svarene, som  

 Arbejdsmarkedsudvalget har fået, viser snarere, at der ikke er noget behov.  

 Den eksisterende 3-timers-regel bruges stort set ikke.
Derfor er det  

 meningsløst at indføre en 4-timers-regel.
Kravet om større faglig mobilitet  

 efter 6 måneders arbejdsløshed er uhensigtsmæssigt i forhold til, at  

 mennesker, der har en uddannelse bag sig, primært skal bruge deres  

 uddannelse.
Med den nye bestemmelse tvinges mennesker med en uddannelse ind  

 på et arbejdsmarked, hvor der oftest er relativt større arbejdsløshed.
Derved  

 opstår den såkaldte gøgeungeeffekt, hvorved ikkeuddannede skubbes ud i  

 arbejdsløshed.
Begrænsningerne i arbejdsløses muligheder for at tage  

 uddannnelsesorlov forekommer hverken rimelige, hensigtsmæssige eller  

 nødvendige.
I stedet for at stramme reglerne yderligere for lønmodtagerne er der brug  

 for øget indsats på uddannelsesområdet, så der hele tiden er en veluddannet  

 arbejdskraft.
Det drejer sig om, at arbejdsgiverne skal tage praktikelever,  

 afsætte midler til efteruddannelse og bruge voksenlærlingeordningen m.v.
I denne forbindelse vil afskaffelse af AMU-betalingen givetvis også spille  

 en positiv rolle.
Det samme vil utvivlsomt også de aftaler, som Socialistisk  

 Folkeparti har indgået med regeringen i finanslovsaftalen på  

 uddannelsesområdet, f.eks. særlige initiativer på pleje- og  

 pasningsuddannelserne, i alt 36 mio. kr., uddannelsesaktivering for  

 højtuddannede, hovedsagelig til IT-uddannelsen, i alt 75 mio. kr.,  

 nedbringelse af deltagergebyr for visse efteruddannelser på åben uddannelse,  

 i alt 20 mio. kr., og videreførelse af voksenlærlingeordningen uden loft.  

 Dertil kommer med virkning på lidt længere sigt aftalen om 1000 flere  

 uddannelsespladser på områder, hvor man ved, at der vil være behov for  

 uddannet arbejdskraft.
 Et fjerde mindretal (Fremskridtspartiets medlem af udvalget)  

 indstiller det under A nævnte lovforslag til vedtagelse uændret.  

  Mindretallet indstiller det under B nævnte lovforslag til   

 forkastelse ved 3. behandling, men kan støtte det af arbejdsministeren  

 stillede ændringsforslag.
Et femte mindretal (Enhedslistens medlem af udvalget) indstiller  

 det under A nævnte lovforslag til forkastelse ved 3. behandling.  

 Mindretallet vil dog stemme for de stillede ændringsforslag.
Mindretallet  

 indstiller det under B nævnte lovforslag til  vedtagelse med det  

 stillede ændringsforslag.
Mindretallet finder, at lovforslaget er en ideologisk stramning over for  

 de arbejdsløse, som ikke har baggrund i reelle problemer.
Enhedslisten har  

 eftersøgt saglige argumenter for at foretage disse opstramninger af  

 rådighedskravene for de ledige, men uden held.
Enhedslisten vender sig imod, at ledige allerede efter et halvt år skal  

 kunne anvises og selv aktivt søge job uden for deres eget fagområde.  

 Angiveligt er formålet at få mennesker, som afskediges fra brancher med få  

 fremtidsmuligheder som f.eks. syersker, til at finde anden beskæftigelse.
I  

 praksis er sådanne grupper selv meget indstillet på at søge omskoling og  

 skifte fag.
Men bestemmelsen rammer alle med en kompetencegivende uddannelse,  

 og Enhedslisten mener, at det er det rene vanvid og ressourcespild, at folk,  

 som har taget en lang og dyr akademisk uddannelse eller en faglig uddannelse,  

 allerede efter 6 måneder skal tvinges til at søge andre fagområder.
I praksis  

 ofte til områder med et lavere uddannelsesniveau.
Der er altså ofte tale om  

 en statsautoriseret gøgeungeeffekt.
Enhedslisten har derfor stillet et  

 ændringsforslag, der i stedet intensiverer mulighederne for efter- og  

 videreuddannelse inden for de lediges fagområde.
 I praksis forhindres de pågældende hermed i at holde deres kundskaber ved  

 lige, og deres muligheder for at vende tilbage til faget begrænses.
Inden for det faglærte område, hvor beskæftigelsen kan vise meget store  

 udsving fra år til år, risikerer lovforslaget på længere sigt at være  

 medvirkende til flaskehalsproblemer.
Loven er et paradoks i forhold til  

 fremtidens arbejdsmarked, som vil præges af langt flere løse ansættelser,  

 projektjob, freelancejob og andre midlertidige stillinger end tidligere.
Enhedslisten er imod, at man udvider transporttiden for de ledige til at  

 være op til maksimalt 4 timer.
Enhedslisten tager til efterretning, at  

 arbejdsministeren har lavet en opblødning i forhold til enlige forældre,  

 mennesker med handicappede familiemedlemmer etc., som mindretallet kun kan  

 bifalde.
Mindretallet frygter dog, at forslaget kun kan administreres med  

 omfattende dyneløfteri.
 Derfor så mindretallet hellere, at man tog konsekvensen af  

 kendsgerningerne, nemlig at ministeren ikke har kunnet dokumentere  

 situationer, hvor AF har haft brug for at anvise så fjerntliggende job.
 Det ideologiske signal, ministeren ønsker at sende til de ledige, om, at  

 de har pligt til at udnytte arbejdsmuligheder, der indebærer transport over  

 så lange afstande, er grotesk i forhold til de økologiske, økonomiske,  

 sociale, samfundsmæssige og menneskelige konsekvenser af, at folk skal være  

 12 timer hjemmefra.
I øvrigt er alternativet til den lange transporttid, nemlig regeringens  

 flyttehjælp, ikke meget værd, så længe den er betinget af, at jobbet skal  

 være anvist gennem AF.
Inden for en lang række faglærte og akademiske  

 fagområder bliver job stort set kun anvist gennem de faglige organisationer  

 og deres medlemsblade.
Enhedslisten vender sig ligeledes imod begrænsningen af de lediges ret til  

 uddannelsesorlov, idet kurser ud over 4 uger skal gøres betinget af AF's  

 vurdering af øvrige beskæftigelsesmuligheder.
Det lægger op til endnu en  

 meget subjektiv og usikker sagsbehandling af de ledige, som i forvejen ikke  

 har megen retssikkerhed.
Fundamentalt er den ledige selv bedst egnet til at  

 vurdere, hvilke aktiviteter der bedst sikrer arbejde i fremtiden.
Eller som  

 LO og FTF udtaler: »LO og FTF finder ikke aktuelt grundlag for at  

 gennemføre begrænsninger i lediges muligheder for at anvende  

 uddannelsesorlov.
Forslaget kan indebære en risiko for, at i øvrigt relevante  

 uddannelsesplaner bliver afvist på et usikkert grundlag.« Æ n d r i n g s f o r s l a g Af arbejdsministeren, tiltrådt af udvalget:
a Ændringsforslag om deling af lovforslaget.
 1) Lovforslaget deles i to lovforslag med følgende titler og indhold:
 A. »Forslag til lov om ændring af lov om en aktiv  

 arbejdsmarkedspolitik, lov om arbejdsløshedsforsikring m.v., lov om orlov,  

 lov om kommunal aktivering og lov om aktiv socialpolitik. (Etableringsydelse,  

 orlov til ledige, igangsætningsydelse m.v.)» omfattende §§ 1-3 og 5-8.
 B. »Forslag til lov om ændring af lov om  

 arbejdsmarkedsuddannelser. (Deltagerbetaling på AMU)» omfattende §§ 4 og  

 7.
b Ændringsforslag til det under A nævnte lovforslag.
Til § 2 Af arbejdsministeren, tiltrådt af et flertal (S, SF, RV, EL og CD):
 2) Nr. 1 udgår.
 3) Nr. 2 udgår.
 4) Nr. 3 udgår.
 Af et mindretal (EL):
 5) Nr. 6 affattes således:
 »6. § 63, stk. 2, affattes således:
»Stk. 2. Fra det tidspunkt, hvor medlemmet sammenlagt har  

 haft 6 måneders ledighed inden for 12 måneder, må dagpenge ikke udbetales,  

 hvis medlemmet uden fyldestgørende grund afslår konkret tilbudt  

 efteruddannelse eller videreuddannelse.«» c Ændringsforslag til det under B nævnte lovforslag.
 Af arbejdsministeren, tiltrådt af et flertal (S, SF, RV, FP, EL og  

 CD):
Til § 4 6) Nr. 1 affattes således:
 »1. § 30, stk. 4, affattes således:
»Stk. 4. Arbejdsministeren kan godkende  

 uddannelsesinstitutioner og virksomheder - ud over AMU-centre og  

 erhvervsskoler - til at udbyde særligt tilrettelagte sammenhængende forløb  

 efter § 3, nr. 2, og kompetenceafklarende forløb efter § 3, nr.  

 3.«» B e m æ r k n i n g e r Til nr. 1 Det foreslås, at lovforslaget deles i 2 lovforslag.
Dette indebærer, at  

 ændringerne vedrørende arbejdsmarkedsuddannelserne udskilles i et lovforslag  

 (B).
Til nr. 2-4 Ændringsforslagene er en udmøntning af en aftale mellem regeringen,  

 Centrum-Demokraterne og Socialistisk Folkeparti.
 Ændringsforslagene indebærer, at bestemmelserne om, at dagpengesatsen for  

 dimittender fastsættes til et fast beløb på 82 pct. af højeste dagpenge,  

 indtil beskæftigelseskravet på 52 uger inden for 3 år er opfyldt, udgår af  

 lovforslaget.
 Arbejdsministeren iværksætter en nærmere undersøgelse af nyuddannedes  

 stilling på arbejdsmarkedet, herunder en kortlægning af nyuddannedes  

 adfærd/mobilitet efter endt uddannelse.
Til nr. 5 Med ændringsforslaget ønsker Enhedslisten at sikre, at folk ikke bliver  

 skubbet ud af deres fag efter et halvt års ledighed, men derimod får tilbudt  

 efter- og videreuddannelse med henblik på gen- og opkvalificering inden for  

 deres eget fagområde.
Til nr. 6 Ændringsforslaget indebærer, at erhvervsskoler ikke længere skal søge om  

 godkendelse til at udbyde de særligt tilrettelagte sammenhængende forløb på  

 AMU og de individuelle kompetenceafklarende forløb.
Hermed sker der en  

 ligestilling mellem AMU-centre og erhvervsskolerne i forhold til udbud af  

 disse forløb, som primært er tiltænkt ledige.
De særligt tilrettelagte sammenhængende forløb kan indeholde  

 arbejdsmarkedsuddannelser og anden uddannelse samt praktik.
Uddannelsesstedet  

 kan under hensyn til målgruppens forudsætninger og behov forlænge varigheden  

 af de godkendte faglige arbejdsmarkedsuddannelser med op til 25 pct.
Den  

 individuelle komptenceafklaring er rådgivning af den enkelte med henblik på  

 afklaring af egne forudsætninger og behov i relation til primært  

 arbejdsmarkedsuddannelse, men også anden uddannelse.
Det tilstræbes, at AMU-centre og erhvervsskoler har samme muligheder for  

 at udbyde AMU-uddannelse og hermed også samme muligheder for at deltage i  

 indsatsen for - via AMU - at kvalificere ledige.
Det indebærer, som  

 foreslået, ensartede godkendelsesregler i forhold til udbud og ensartet  

 frihed til iværksættelse af indsatsen.
Jan Petersen (S) fmd.
Ole Vagn Christensen (S) Poul Erik  

 Dyrlund (S) Lone Møller (S) Jens Peter Vernersen (S) Aage Frandsen (SF)  

  nfmd.
Vibeke Peschardt (RV) Jette Gottlieb (EL) Vibeke Kiil (CD) Helge  

 Sander (V) Charlotte Antonsen (V) Flemming Oppfeldt (V) Ulla Tørnæs (V) Bendt  

 Bendtsen (KF) Frank Dahlgaard (KF) Brian Mikkelsen (KF) Annette Just (FP) Dansk Folkeparti havde ikke medlemmer i udvalget.
