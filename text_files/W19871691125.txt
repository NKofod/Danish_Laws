Sag nr. 17: Gramex mod Sammenslutningen af lokale radio- og  

 TV-stationer i Danmark samt lokalradio Herning.
Vederlag for  

 fonogramfremførelse i lokalradioer fastsat til - med udgangspunkt i et  

 dækningsområde på 50.000 indbyggere - 50 øre pr. minut udsendelse af  

 beskyttede fonogrammer eller - i mangel af afgivet specifikation af denne  

 fonogrambenyttelse - 30 øre pr. minut af den samlede sendetid af fonogrammer.  

 Afgørelse vedrørende taktregulering og beregning af dækningsområde.
I sagen Gramex mod Sammenslutningen af lokale radio- og TV-stationer i Danmark som mandatar for 59 lokalradioer samt Lokalradio Herning blev af nævnet angående vederlag for benyttelse af litterære og kunstneriske værker samt fotografier (tvangslicensnævnet) den 10. april  

 1987 afsagt sålydende kendelse:
 Mellem klagerne Gramex og en række lokalradioforetagender er opstået tvist  

 om størrelsen af det vederlag, som klagerne efter ophavsretslovens § 47 kan  

 afkræve lokalradioerne for deres brug af grammofonplader og andre  

 indretninger, på hvilke lyd er overført (fonogrammer). Gramex har derfor ved  

 klageskrift af 23. maj 1986 anmodet nævnet om at træffe afgørelse om nævnte  

 vederlag.
Klagen rettedes oprindeligt mod 4 nærmere angivne lokalradioer.
Efter at  

 Sammenslutningen af lokale radio- og TV-stationer er indtrådt i sagen som  

 mandatar for sine medlemmer, vedrører afgørelsen følgende radioforetagender:
Radio Thy Foreningen Næstved Kristne Radio Københavns Nærradio Nørrebro Radio Næstved Nærradio Nærradio Køge Foreningen Niverød Lokalradio Foreningen Radio 101 Radio Århus Radio Krishna Radio Fjord Rhema Radio Radio Ålborg Radio Horsens Radio Ikast TV-Ålborg Hjørring Nærradio Lokalforeningen for Løgstør kommune Arken's Radio Universitets Radioen Kanal 7 Lumi Radio Radio Vejle Foreningen Helsingør Kr.
Radio Norea Radio Radio Mølleå Byens Radio Radio Sundbo Foreningen Radio Skive TV-Bornholm Radio Rosa Lyngby Lokalradio Bylderup Bov Nærradio Københavns Kristne Radio/TV Radio Svendborg Odense Radio Ballerup Nærradio Radio Randers Radio Viborg Foreningen Radio Vesterbro Foreningen Radio Amager ALT/TV-Esbjerg Kolding Nærradio Hvidovre Nærradio TV-Fredericia Kanal A-TV Sokkelund Radio Løkken-Vraa Nærradio Lokalradio Galten KCR Foreningen Kristent Centers Radio Foreningen Stevns Lokal Radio Albertslund Nærradio Radio Aars Birkerød Lokalradio Odense Nærradio Radio Vejlefjord Hovedstadens Socialdemokratiske Radio Ålborg Nærradio.
 Udover de anførte rettes klagen mod Lokalradio Herning, der ikke er medlem  

 af Sammenslutningen.
I sagens behandling har deltaget højesteretsdommer Henrik Urne, prof.  

 dr.jur.
W.
E. von Eyben samt højesteretssagfører Jørgen Pedersen.
 Gramex' påstand går ud på, at de omhandlede vederlag - alt med virkning  

 fra 1. april 1986 - skal fastsættes således, at der af lokalradioer med et  

 dækningsområde på 50.000 indbyggere betales enten kr. 1,29 pr. minut  

 spilletid for fonogrammer, der er beskyttet i henhold til ophavsretslovens §  

 47, jfr. §§ 59 og 60 eller - såfremt vedkommende foretagende ikke til Gramex  

 indsender fuldstændig redegørelse for alle de i udsendelserne anvendte  

 fonogrammer - 70 øre pr. minut af den samlede sendetid af fonogrammer.
 Ved dækningsområder mindre end, henholdsvis større end 50.000 indbyggere,  

 formindskes, henholdsvis forøges beløbene proportionalt.
Den således fastsatte takst (grundbeløbet) forhøjes eller nedsættes med  

 1,6% for hver fulde 3 points udsving i reguleringspristallet udover 100  

 (januar 1975 = 100). Reguleringen finder sted pr. 1. april og 1. oktober -  

 første gang med virkning pr. 1. oktober 1986 - på grundlag af  

 reguleringspristallet for henholdsvis januar og juli måneder.
Eventuelle  

 overskydende points henstår til næste regulering.
 Endvidere taktreguleres grundbeløbet efter de regler, der gælder for  

 statens honorarer.
 Sammenslutningen har nedlagt følgende påstand:
 Lokalradioerne skal - i alle tilfælde først med virkning fra 14 dage efter  

 nævnets kendelse - for udsendelse af fonogrammer, anvende, efter eget valg,  

 en af følgende 2 tariffer:
I.
Indtægtsmodel Musikandel mindre end 20%: 5 0/00 af finansieringsgrundlaget.
 Musikandel 20-40%: 10 0/00 af finansieringsgrundlaget.
 Musikandel 40-60%: 15 0/00 af finansieringsgrundlaget.
 Musikandel 60-80%: 20 0/00 af finansieringsgrundlaget.
 Musikandel 80-100%: 25 0/00 af finansieringsgrundlaget.
 Ved finansieringsgrundlaget forstås indtægter af enhver art, som medgår  

 til finansiering af stationens drift, dog undtaget tilskud til ansatte i  

 henhold til jobskabelsesordning, langtidsledige, ungdomsgarantiordninger og  

 lignende og for så vidt angår indtægter, der stammer fra andre aktiviteter  

 end egentlig radiodrift, da alene nettoprovenuet for sådanne aktiviteter.
II.
Minutafgift Overensstemmende med den af Gramex foreslåede model, men således at  

 grundbeløbene henholdsvis for ophavsretligt beskyttede og for uspecificerede  

 fonogramudsendelser sættes til 22 øre og 13 øre pr. minut.
 Lokalradio Hernings påstand er principalt i alt væsentligt sammenfaldende  

 med Sammenslutningens.
 Subsidiært foreslås en minuttakstordning, der - også med hensyn til  

 ikrafttrædelsestidspunkt - falder sammen med Gramex' forslag, dog at  

 grundbeløbene skal gælde for et dækningsområde på 51.000 indbyggere og skal  

 fastsættes til henholdsvis 33 øre og 19 øre pr. minut.
 Om sagens baggrund er bl.a. oplyst:
Efter lov nr. 249 af 27. maj 1981 blev der givet et begrænset antal  

 tilladelser til lokale radiovirksomheder.
På henstilling fra kulturministeren  

 indrømmede Koda og Gramex for en forsøgsperiode indtil udgangen af marts 1986  

 disse lokalradioer særligt lempelige vilkår for beregningen og størrelsen af  

 vederlagene for benyttelse af ophavsretligt beskyttet materiale.
Efter den  

 senere lovgivning er antallet af lokalradioer blevet væsentligt forøget og  

 forventes inden udgangen af 1987 at være steget til 400.
 Gramex har særligt fremhævet:
Vederlaget må ganske som i andre tilfælde, hvor en ydelse stilles til  

 rådighed for andre efter aftale, bestemmes som et rimeligt vederlag for  

 ydelsen, uafhængigt af modtagerens økonomiske evne.
Ellers ville vederlaget  

 komme til at afhænge af forhold, som i denne relation er ganske tilfældige og  

 meget varierende.
Vederlaget kan derfor ikke praktisk fastsættes på anden  

 måde end som det er sket i forhold til Danmarks Radio, pr. 1. april 1986  

 66,67 kr. pr. minut, idet der med udgangspunkt heri foretages en beregning ud  

 fra antallet i den befolkningsgruppe, som vedkommende lokalradio dækker,  

 sammenholdt med hele landets indbyggertal, hvortil kommer, at der også tages  

 hensyn til det af Danmarks Radio udførte betydelige rapporteringsarbejde og  

 anden bistand ved Gramex' fordelingsvirksomhed, en bistand som lokalradioerne  

 ikke kan yde.
 Når vederlaget ikke bør sættes lavere, støttes dette også på den tidligere  

 kulturministers tilkendegivelse i forbindelse med den lempelige takst i  

 forsøgsperioden, hvorefter hun havde fuld forståelse for, at KODA/Gramex  

 efter denne periodes afslutning var berettiget til at forlange sædvanlige,  

 rimelige vederlag til ophavsmænd, fonogramproducenter og udøvende kunstnere  

 også for nærradioernes musikforbrug.
 Med hensyn til tidspunktet for den nu påståede afgifts ikrafttræden har  

 Gramex henvist til, at sammenslutningen allerede ved skrivelse af 27. januar  

 1986 meddelte, at den efter 1. april 1986 ville søge indført normalt  

 vederlag, og at den ved skrivelse af 5. marts 1986 meddelte, at den ville  

 kræve en minutafgift på 70 øre som anført i påstanden.
 Fra lokalradioernes side er navnlig anført:
Det anerkendes, at der må ydes et rimeligt vederlag for benyttelsen, men  

 som i andre gensidigt bebyrdende retsforhold må der tages hensyn til begge  

 parters forhold.
Hvis afgiften blev fastsat i overensstemmelse med Gramex'  

 påstand, er den for mange lokalradioers vedkommende så høj, at deres  

 eksistens er truet.
Når dette er tilfældet, kunne man ikke tænke sig afgiften  

 fastsat på denne måde, idet en aftale ikke kunne være kommet i stand.  

 Afgiften må derfor under alle omstændigheder fastsættes på et ganske andet  

 niveau end påstået af Gramex.
Den afgiftsmodel, som ligger til grund for Gramex' påstand er både  

 ubrugelig og urimelig.
Det er ganske vilkårligt at lægge vægt på  

 befolkningstallet i et vist område, idet lokalradioerne efter deres formål,  

 udsendelsernes indhold, og den måde, deres udsendelser er tilrettelagt,  

 herunder særligt de tidspunkter, hvor udsendelserne sker, kan have en  

 målgruppe, som er ganske uafhængig af befolkningsantallet i området.  

 Sammenligningen med Danmarks Radios afgiftsbetaling er dernæst helt urimelig,  

 idet Danmarks Radio får sine udgifter dækket ved obligatorisk licensbetaling,  

 hvis beløb stilles til rådighed for radioen.
Lokalradioerne er derimod  

 henvist til et ganske usikkert indtægtsgrundlag.
 Endelig må der tages hensyn til, at ydelserne i Gramex' regi allerede er  

 præsteret, således at ethvert beløb, som tilkommer ud over hvad der kunne  

 påregnes ved præstationerne, kommer som et tillæg, som ikke kunne forudses.
 Hvad angår den alternative mulighed med modificeret minuttakst har  

 lokalradioerne særligt henvist til en sammenligning med udenlandske radioer,  

 og hvad der gælder om KODA-afgifters størrelse for lokalradioer i forhold til  

 afgiften til Danmarks Radio.
 Med hensyn til en nyordnings ikrafttræden har lokalradioerne henvist til,  

 at der må gælde ganske det samme som i andre lignende tilfælde, hvor en  

 nyordning først kan træde i kraft en vis tid efter, at der er truffet  

 afgørelse herom.
 Gramex har over for det af lokalradioerne anførte udtalt, at henvisningen  

 til beregninger ud fra befolkningstallet i området skal forstås således, at  

 Gramex ved bedømmelsen heraf vil lægge lokalradioernes angivelse af, hvad de  

 anser for befolkningsgrundlaget, til grund, medmindre der foreligger ganske  

 særlige forhold, som taler herimod.
 Parterne har over for nævnet erklæret sig enige i, at en eventuel tvist  

 herom, såfremt nævnet skulle følge Gramex' påstand, må afgøres af nævnet.
 Nævnet skal udtale følgende:
 Som allerede udtalt i nævnets kendelse af 19. maj 1965 må det lægges til  

 grund, at benyttelse af grammofonplader til udsendelser i radio eller  

 fjernsyn ikke har medført skadevirkninger for grammofonpladefabrikanterne  

 eller de udøvende kunstnere, hvorfor der ved afgørelsen ses bort herfra.
Nævnet foretrækker, at afgiften fastsættes som en afgift pr. minut, og  

 ikke ud fra lokalradioernes indtægtsforhold.
Nævnet kan tiltræde, at en  

 fastsættelse af afgifterne på et niveau svarende til det af Gramex anførte  

 ikke kan godkendes.
Nævnet fastsætter herefter vederlaget således, at lokalradioer med et  

 dækningsområde på 50.000 indbyggere skal betale enten 50 øre pr. minut  

 udsendelse af beskyttede fonogrammer eller - i mangel af afgivet  

 specifikation af denne fonogrambenyttelse - 30 øre pr. minut af den samlede  

 sendetid af fonogrammer.
Ved dækningsområder mindre end, henholdsvis større  

 end 50.000 indbyggere formindskes henholdsvis forøges beløbene proportionalt.
Den således fastsatte takst (grundbeløbet) forhøjes eller nedsættes med  

 1,6% for hver fulde 3 points udsving i reguleringspristallet udover 100  

 (januar 1975 = 100). Reguleringen finder sted pr. 1. april og 1. oktober -  

 første gang med virkning pr. 1. april 1987 - på grundlag af  

 reguleringspristallet for henholdsvis januar og juli måneder.
Eventuelle  

 overskydende points henstår til næste regulering.
 Endvidere taktreguleres grundbeløbet efter de regler, der gælder for  

 statens honorarer.
Ved beregningen af dækningsgrundlaget skal der lægges vægt på det  

 befolkningstal, som den pågældende radio efter alt foreliggende må antages at  

 blive aflyttet af.
Eventuelle tvister herom afgøres af nævnet.
 Under hensyn til, at der ikke har kunnet træffes en afgørelse på et  

 tidligere tidspunkt, anser nævnet det for rimeligst, at den tidligere  

 afgiftsordning først afløses af den nu fastsatte pr. 1. november 1986.
Herefter bestemmes:
 Det vederlag, som de af sagen omfattede lokalradioer i medfør af  

 ophavsretslovens § 47, jfr. §§ 59 og 60, vil have at betale til Gramex,  

 fastsættes således:
Lokalradioer med et dækningsområde på 50.000 indbyggere skal betale enten  

 50 øre pr. minut udsendelse af beskyttede fonogrammer eller - i mangel af  

 afgivet specifikation af denne fonogrambenyttelse - 30 øre pr. minut af den  

 samlede sendetid af fonogrammer.
Ved dækningsområder mindre end, henholdsvis  

 større end 50.000 indbyggere formindskes henholdsvis forøges beløbene  

 proportionelt.
Den således fastsatte takst (grundbeløbet) forhøjes eller nedsættes med  

 1,6% for hver fulde 3 points udsving i reguleringspristallet udover 100  

 (januar 1975 = 100). Reguleringen finder sted pr. 1. april og 1. oktober -  

 første gang med virkning pr. 1. april 1987 - på grundlag af  

 reguleringspristallet for henholdsvis januar og juli måneder.
Eventuelle  

 overskydende points henstår til næste regulering.
 Grundbeløbet taktreguleres efter de regler, der gælder for statens  

 honorarer.
Ved beregningen af dækningsgrundlaget skal der lægges vægt på det  

 befolkningstal, som den pågældende radio efter alt foreliggende må antages at  

 blive aflyttet af.
Eventuelle tvister herom afgøres af nævnet.
 Afgiftsordningen fastsættes med virkning fra den 1. november 1986.
