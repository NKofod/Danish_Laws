Forord af justitsministeren Forord Den nye lov om offentlighed i forvaltningen har til formål at sikre  

 borgerne og pressen mulighed for at følge med i, hvad der sker i den  

 offentlige forvaltning.
Reglerne om offentlighed i forvaltningen skal ikke alene medvirke til at  

 skabe interesse for offentlige anliggender, men også medvirke til at øge  

 tilliden til den offentlige forvaltning.
Reglerne giver således den enkelte  

 borger og pressen adgang til at følge med i og dermed føre kontrol med, at  

 alt går rigtigt til under forvaltningens udførelse af dens opgaver.
Jeg vil også gerne fremhæve, at offentlighedsordningen er af særlig  

 betydning for pressens nyhedstjeneste.
En almindelig adgang til at blive  

 gjort bekendt med dokumenter inden for de forskellige forvaltningsgrene  

 stiller et omfattende nyhedsmateriale til pressens rådighed, der kan medvirke  

 til, at pressen kan informere offentligheden på et rigtigt faktisk grundlag.  

 Som det er fremhævet i loven og i vejledningen er offentlighedsloven en  

 minimumslov.
Loven er ikke til hinder for, at den offentlige forvaltning  

 giver aktindsigt i videre omfang eller giver flere oplysninger til pressen og  

 andre, end det følger af selve loven, når blot det sker uden at krænke  

 myndighedernes tavshedspligt.
Det er mit håb, at myndighederne vil leve op  

 til dette ønske fra folketinget om en øget åbenhed i den offentlige  

 forvaltning.
Erik Ninn-Hansen I.
Indledning 1. Ved lov nr. 572 af 19. december 1985 er der  

 gennemført nye regler om offentlighed i forvaltningen.
Efter loven kan enhver  

 forlange at blive gjort bekendt med dokumenter, der er indgået til eller  

 oprettet af en forvaltningsmyndighed som led i administrativ sagsbehandling i  

 forbindelse med myndighedens virksomhed.
Loven gælder dog ikke for visse  

 nærmere angivne typer af sager og dokumenter, ligesom retten til aktindsigt,  

 for så vidt angår bestemte oplysninger i dokumenter, der er undergivet  

 aktindsigt, kan begrænses af hensyn til nogle nærmere angivne offentlige  

 eller private interesser.
 Loven er taget som bilag 1 til vejledningen.
2. Loven afløser lov nr. 280 af 10. juni 1970 om  

 offentlighed i forvaltningen.
I modsætning til den tidligere offentlighedslov  

 indeholder den nye lov ikke særlige regler om parters adgang til aktindsigt.  

 Den, der er part i en sag, hvori der er eller vil blive truffet afgørelse af  

 en forvaltningsmyndighed, har derimod efter reglerne i forvaltningslovens  

 kapitel 4 en mere vidtgående adgang til aktindsigt i den pågældende sag.
Der  

 er dog naturligvis intet til hinder for, at en part benytter sig af  

 offentlighedsloven.
 3. Den nye offentlighedslov træder i kraft den 1.  

 januar 1987. Loven gælder i almindelighed for dokumenter, der er udfærdiget  

 af en myndighed eller er kommet i en myndigheds besiddelse efter den 1.  

 januar 1971. Oplysninger om faktiske omstændigheder, der indeholdes i  

 dokumenter, som er udfærdiget af eller indkommet til en myndighed før den 1.  

 januar 1971, er omfatter af retten til aktindsigt efter lovens almindelige  

 regler, hvis dokumenterne er indgået i en sag, der er eller har været under  

 behandling efter den 1. januar 1971, og oplysningerne er eller har været af  

 betydning for sagen.
 På de nye områder for aktindsigt, såsom sygehusjournaler, interne  

 cirkulærer m.v. og aktindsigt hos energiforsyningsselskaberne, gælder retten  

 til aktindsigt dog kun dokumenter, der anvendes eller er indgået eller  

 oprettet efter lovens ikrafttræden, jfr. nærmere nedenfor under pkt. 11, 28  

 og 29.
4. Loven er udarbejdet på grundlag af det lovudkast,  

 der er indeholdt i betænkning nr. 857/1978 om offentlighedslovens revision.  

 Lovforslaget blev første gang fremsat den 15. marts 1984. Fremsættelsen og 1.  

 behandlingen er gengivet i F.T. 1983/84, folketingets forhandlinger, sp. 2243  

 ff og 3315 ff.
Den 3. oktober 1984 blev lovforslaget genfremsat i uændret  

 form.
Fremsættelsen og 1. behandlingen er gengivet i F.T. 1984/85, sp. 66 ff  

 og sp. 315 ff.
Retsudvalgets beretning er gengivet i F.T. 1984/85, tillæg B,  

 sp. 3079 ff.
Lovforslaget blev ikke færdigbehandlet i denne samling, men blev  

 genfremsat i ændret form den 2. oktober 1985, jfr.
F.T. 1985/86, tillæg A,  

 sp. 181 ff.
Fremsættelsen og fokletingets behandling af dette lovforslag er  

 gengivet i F.T. 1985/86, sp. 64 ff, 472 ff, 3345 ff og 3972 f.
Retsudvalgets  

 betænkning og tillægsbetænkning findes i F.T. 1985/86, tillæg B, sp. 99 ff og  

 229 ff.
 5. For at sikre, at offentligheden og pressen løbende  

 gøres opmærksom på muligheden for at få aktindsigt, bør den enkelte  

 forvaltningsmyndighed orientere og vejlede om lovens indhold.
 Det følger endvidere af reglerne i forvaltningslovens kapitel 3, at den,  

 der retter henvendelse til en forvaltningsmyndighed for at få oplysninger,  

 bør orienteres om mulighederne for at få aktindsigt i forvaltningens sager.  

 Vejledningen bør i fornødent omfang omfatter en orientering om  

 offentlighedslovens undtagelsesbestemmelser og om adgangen til at få kopi af  

 de dokumenter, der er undergivet aktindsigt.
II.
Offentlighed i forvaltningen Aktindsigt og meroffentlighed 6. Offentlighedsloven regulerer alene spørgsmålet om,  

 i hvilket omfang forvaltningen er forpligtet til at give aktindsigt.
Den  

 enkelte forvaltningsmyndighed er derfor ikke afskåret fra efter eget skøn at  

 give adgang til aktindsigt i videre omfang end fastsat i loven, medmindre  

 andet følger af regler om tavshedspligt m.v., jfr. § 4, stk. 1, 2. pkt.  

 (meroffentlighedsprincippet).
 Orientering til pressen m.v.
 7. De enkelte forvaltningsmyndigheder har hidtil i  

 praksis i vidt omfang på forespørgsel givet såvel parterne i enkeltsager som  

 andre, navnlig pressen, mundtlig, herunder telefonisk, orientering om sager,  

 der er eller har været under behandling hos myndigheden.
Offentlighedsloven indeholder ikke regler, der pålægger forvaltningen at  

 udvide denne informationsvirksomhed, idet loven alene vedrører forvaltningens  

 pligt til at give oplysning om løbende eller afsluttede sager i form af  

 aktindsigt.
Offentlighedsloven indebærer imidlertid, at det i almindelighed  

 vil være ubetænkeligt på begæring telefonisk at give oplysning om forhold,  

 der fremgår af dokumenter, som er undergivet aktindsigt efter lovens  

 almindelige regler.
Ved fremtidige henvendelser, navnlig fra pressen, om  

 telefonisk orientering om, hvad der er passeret i bestemte sager, bør man  

 derfor have opmærksomheden henledt på denne mulighed for en smidig  

 administration af offentlighedsordningen.
 Spørgsmålet om hvilke medarbejdere, der har til opgave at besvare  

 telefoniske henvendelser fra pressen, beror som hidtil på den enkelte  

 myndigheds interne kompetencefordeling.
8. Det følger af meroffentlighedsprincippet, at en  

 myndighed, der behandler en begæring om aktindsigt, ikke alene bør overveje,  

 om begæringen kan afslås efter offentlighedslovens undtagelsesbestemmelser,  

 men også om der navnlig efter reglerne om tavshedspligt er noget til hinder  

 for, at der meddeles aktindsigt.
Hvis oplysningerne i et dokument ikke er  

 fortrolige, bør myndigheden altså i almindelighed imødekomme en begæring om  

 aktindsigt, selv om myndigheden ikke er forpligtet til det.
III.
Offentlighedslovens almindelige anvendelsesområde Hvilke myndigheder er omfattet af loven? 9. Efter § 1, stk. 1, gælder loven for al virksomhed,  

 der udøves af »den offentlige forvaltning«.
Loven omfatter således alle forvaltningsmyndigheder, uanset om de tilhører  

 den statslige eller den kommunale forvaltning, og uanset om der er tale om  

 almindelige forvaltningsmyndigheder, særlige nævn eller råd eller særlige  

 forvaltningsenheder, f.eks. menighedsråd.
Loven omfatter også myndigheder,  

 hvis virksomhed udelukkende er af rådgivende karakter, samt midlertidige  

 udvalg og kommissioner, herunder tværministerielle arbejdsgrupper.
 10. Loven omfatter ikke folketinget, folketingets  

 ombudsmand og visse andre organer med tilknytning til folketinget, f.eks.  

 statsrevisorerne og deres sekretariat (statsrevisoratet).
Uden for loven falder endvidere domstolene.
Det gælder også for så vidt  

 angår de sager uden for den egentlige retspleje, der er henlagt til  

 domstolene, jfr. navnlig retsplejelovens § 14.
 Loven gælder heller ikke for udenlandske myndigheder og internationale  

 organisationer, selv om myndighederne og organisationerne er bosiddende her i  

 landet.
Udenfor loven falder endvidere som hovedregel også institutioner,  

 foreninger og lignende, der er organiseret på privatretligt retsgrundlag.
Det  

 gælder, uanset om den virksomhed, der udøves, ganske kan sidestilles med den,  

 der sædvanligvis udøves af forvaltningsmyndigheder.
Ved fastlæggelsen af,  

 hvilke institutioner m.v. der skal henregnes til »den offentlige  

 forvaltning«, skal der lægges vægt på en bedømmelse af institutionernes  

 organisatoriske placering.
Kun i tilfælde, hvor denne kan give anledning til  

 tvivl, skal der også lægges vægt på, hvilke funktioner institutionen udøver.  

 Således kan institutioner m.v., der er oprettet på privatretligt grundlag,  

 som f.eks. selvejende institutioner og foreninger, uanset at de udøver  

 offentlig virksomhed af mere omfattende karakter, kun henregnes til »den  

 offentlige forvaltning« og dermed være omfattet umiddelbart af loven,  

 hvis de er undergivet intensiv offentlig regulering, tilsyn og kontrol.
Det  

 gælder f.eks. typisk for de selvejende institutioner, der udfører opgaver  

 efter bistandsloven i henhold til standardoverenskomster med kommuner og  

 amtskommuner.
 Institutioner, der er organiseret i selskabsform, f.eks. aktieselskaber og  

 interessentskaber, falder uden for loven, medmindre de er omfattet af  

 opregningen i § 1, stk. 2, eller inddrages i medfør af § 1, stk. 3.  

 Koncessionerede selskaber og selskaber, hvori det offentlige er aktionær,  

 interessent eller lignende, vil således ikke, uanset arten af den virksomhed  

 de udøver, være omfattet af lovens bestemmelser.
 Kommunale fællesskaber, som skal godkendes efter § 60 i den kommunale  

 styrelseslov, er dog umiddelbart omfattet af loven, uanset i hvilken form  

 fællesskaberne er organiseret.
 11. Efter § 1, stk. 2, omfatter loven endvidere alle  

 energiforsyningsvirksomheder over en nærmere fastsat størrelse, hvad enten de  

 er ejet af det offentlige eller er privatejede, og uanset hvordan de er  

 organiserede.
 Efter § 17, stk. 3, gælder adgangen til aktindsigt hos de nævnte  

 energiforsyningsvirksomheder kun for dokumenter, der er udfærdiget af eller  

 indgået til virksomhederne efter den 1. januar 1987.
12. Vedkommende minister kan efter forhandling med  

 justitsministeren endvidere efter § 1, stk. 3, fastsætte regler om, at loven  

 skal gælde for nærmere angivne selskaber, institutioner, foreninger m.v., som  

 ikke kan henregnes til den offentlige forvaltning.
Det gælder dog kun,  

 såfremt udgifterne ved deres virksomhed overvejende dækkes af statslige eller  

 kommunale midler, eller i det omfang de ved eller i henhold til lov har fået  

 tillagt beføjelser til at træffe afgørelser på statens eller en kommunes  

 vegne.
Bestemmelse om, at en institution m.v. skal være omfattet af loven, kan  

 for det første træffes, hvis udgifterne ved institutionens virksomhed  

 overvejende dækkes af statslige eller kommunale midler.
Overførelsen af  

 midler vil normalt bestå i direkte tilskud, men bestemmelsen omfatter også  

 tilfælde, hvor en institutions udgifter dækkes i form af medlemsbidrag og  

 lignende eller af egentlige betalinger fra offentlige myndigheder for  

 modydelser i form af varer eller tjenesteydelser.
Det er ikke muligt at lade  

 nogen bestemt procentsats af de offentlige midler i forhold til de samlede  

 udgifter være afgørende.
Der må anlægges en individuel bedømmelse heraf på  

 grundlag af en række andre faktorer, herunder navnlig hvilken virksomhed  

 institutionen udøver.
Kravet om, at den offentlige udgiftsdækning skal være  

 »overvejende«, indebærer dog, at den offentlige andel skal være af  

 en betragtelig størrelse i forhold til de samlede udgifter, i alt fald ikke  

 under 60-70 pct. heraf.
Bestemmelsen vedrører alene betaling af driften og  

 kan derfor ikke bringes til anvendelse som følge af f.eks. størrelsen af det  

 offentliges aktiebesiddelse i et selskab.
Adgangen til at inddrage selskaber, institutioner, foreninger m.v. under  

 offentlighedsloven efter 2. led i bestemmelsen gælder alene i det omfang,  

 institutioner af den nævnte art har fået tillagt beføjelse til at træffe  

 forvaltningsafgørelser på statens eller en kommunes vegne.
Ved  

 forvaltningsretlig afgørelsesmyndighed sigtes til tilfælde, hvor  

 institutionen m.v. kan træffe bindende afgørelser i forhold til  

 enkeltpersoner eller virksomheder.
Sådan kompetence kan enten være henlagt  

 til institutionen direkte ved lov eller - med hjemmel i lov - være delegeret  

 til institutionen fra en statslig eller kommunal myndighed.
 Det er i lovens forarbejder forudsat, at bestemmelsen i § 1, stk. 3, kun i  

 begrænset omfang anvendes med henblik på at lade loven gælde for  

 aktieselskaber og andre erhvervsdrivende selskaber, idet hensynet til at  

 bevare en forretningsmæssigt præget driftsform i reglen vil tale herimod.
Hvilke sager er omfattet af loven? 13. Loven gælder som udgangspunkt for »al  

 virksomhed«, der udøves af de myndigheder m.v., som er nævnt ovenfor  

 under pkt. 9-12. Adgangen til aktindsigt omfatter således ikke blot  

 dokumenter i sager, hvori myndighederne skal træffe konkrete afgørelser i  

 forhold til borgerne, men også dokumenter i sager om udarbejdelse af  

 generelle retsforskrifter og i sager om anden offentlig virksomhed, herunder  

 såkaldt »faktisk forvaltningsvirksomhed«, som f.eks. trafik,  

 undervisning, pasning og pleje, sundhedsvæsen og byggeri.
Adgangen til aktindsigt omfatter dog som hidtil kun dokumenter, der  

 undergives eller har været undergivet en admistrativ sagsbehandling, jfr. §  

 4, stk. 1. Uden for retten til aktindsigt falder således dokumenter, der blot  

 modtages til opbevaring, eller alene undergives rent teknisk eller lignende  

 bearbejdning som f.eks. stempling, legalisering og lignende.
Tilsvarende  

 gælder dokumenter, der er sendt til en myndighed ved en åbenbar fejltagelse,  

 når disse ikke indgår som element i myndighedens afgørelsesgrundlag.
Udenfor  

 falder endvidere andet »papirmateriale« som f.eks.  

 undervisningsmateriale, kort, bøger og brochurer, selv om det produceres  

 eller anvendes af offentlige myndigheder.
Det gælder dog ikke, når det  

 pågældende materiale undergives administrativ behandling f.eks. i forbindelse  

 med en klagesag.
14. Efter § 2, stk. 1, gælder loven ikke for sager  

 inden for strafferetsplejen.
Det gælder også straffesager, der efter særlig  

 hjemmel behandles af andre administrative myndigheder end politi- og  

 anklagemyndighed.
 Undtagelsen omfatter også sager om disciplinærstraffe inden for forsvaret,  

 civilforsvaret og civil værnepligt, men ikke sager om disciplinær forfølgning  

 af tjenestemænd i øvrigt.
 Indgår der dokumenter fra sager inden for strafferetsplejen i andre sager  

 i den offentlige forvaltning, er dokumenterne dog undergivet aktindsigt efter  

 lovens almindelige regler, herunder lovens øvrige undtagelser, når der  

 fremsættes begæringer om aktindsigt i den pågældende administrative sag.
For sager om ansættelse eller forfremmelse i det offentliges tjeneste  

 gælder kun reglerne om notatpligt.
Loven gælder i øvrigt for andre sager om  

 ofentligt ansatte, f.eks. disciplinærsager og afskedigelsessager.
 Sager om lovgivning, herunder bevillingslove, er kun omfattet af loven,  

 for så vidt lovforslag er fremsat for folketinget.
 Dokumenter i sager om lovgivning er således kun omfattet af retten til  

 aktindsigt, såfremt lovforslag faktisk er fremsat for folketinget.
 Efter § 18 gælder loven ikke for sager om færøske og grøndlandske  

 anliggender.
 Yderligere sagsområder vil kunne undtages administrativt med hjemmel i  

 lovens § 3, stk. 1.
IV.
Retten til aktindsigt Hvem kan forlange aktindsigt? 15. Adgang til aktindsigt tilkommer efter lovens § 4  

 »enhver«.
 Det er uden betydning, om den, der fremsætter begæringen, er dansk  

 statsborger, eller om den pågældende har bopæl her i landet.
 Det kan ikke kræves, at den, der begærer aktindsigt, godtgør at have en  

 særlig retlig interesse i sagen.
Der er ikke i offentlighedsloven fastsat betingelser med hensyn til alder  

 for den, der begærer aktindsigt.
Offentlighedsordningen vil derfor også kunne  

 benyttes af børn og unge under 18 år, som har den fornødne modenhed til at  

 forstå, hvad aktindsigten indebærer.
Hvis den, der har forældremyndigheden -  

 inden begæringen er efterkommet - henvender sig til myndigheden og modsætter  

 sig, at den mindreårige får adgang til at gøre sig bekendt med sagens  

 dokumenter, vil myndigheden dog normalt være afskåret fra at meddele barnet  

 eller den unge aktindsigt.
Med hensyn til eventuel betaling af gebyr for  

 fotokopier gælder myndighedslovens regler om mindreåriges økonomiske  

 dispositioner.
Egenacces 16. Den, hvis personlige forhold er omtalt i et  

 dokument, kan endvidere efter § 4, stk. 2, med visse undtagelser forlange at  

 blive gjort bekendt med oplysningerne herom (egenaccess).
Den, hvis personlige forhold er omtalt i en sag, uden at den pågældende er  

 part i sagen, har efter bestemmelsen en videregående adgang til aktindsigt  

 med hensyn til sådanne oplysninger, end der normalt gælder.
Ved anvendelsen  

 af ordet »personlige« er det tilsigtet at give udtryk for, at der  

 skal være adgang til at få aktindsigt med hensyn til alle oplysninger, der  

 direkte vedrører den pågældende.
En lignende almindelig bestemmelse om egenacces med hensyn til  

 personoplysninger er indeholdt i § 13, stk. 1, i lov om offentlige  

 myndigheders registre.
Denne regel vedrører imidlertid kun oplysninger, der  

 findes i edb-registre, men ikke oplysninger der ellers findes hos offentlige  

 myndigheder.
 Bestemmelsen i offentlighedslovens § 4, stk. 2, supplerer de regler om  

 partsoffentlighed, der findes i forvaltningslovens kapitel 4.
Retten til egenacces er begrænset af de undtagelser, der er nævnt i  

 offentlighedslovens §§ 7-11 og § 14, og i det omfang de hensyn, der er nævnt  

 i § 13, eller hensynet til den pågældende selv eller andre med afgørende vægt  

 taler imod.
Det er de samme begrænsninger, der gælder for en parts adgang til  

 at få aktindsigt efter forvaltningsloven.
Begæringens form og indhold 17. Efter offentlighedslovens § 4, stk. 3, skal en  

 begæring om aktindsigt angive de dokumenter eller den sag, som den pågældende  

 ønsker at blive gjort bekendt med.
Bestemmelsen skal ses i sammenhæng med  

 lovens § 5, stk. 1, nr. 2, hvorefter adgangen til aktindsigt bl.a. omfatter  

 indførelser i myndighedens journaler, registre og andre fortegnelser  

 vedrørende den pågældende sags dokumenter.
Det kan herefter kræves, at den, der ønsker aktindsigt, i hvert fald har  

 et vist kendskab til sagens eksistens før henvendelsen til vedkommende  

 myndighed.
Forvaltningen har altså ikke pligt til at imødekomme begæringer om  

 at få lejlighed til at gennemse alle sager af en bestemt art eller alle  

 sager, der er blevet journaliseret i en bestemt periode.
I det omfang en  

 sådan begæring fremsættes af pressen, bør begæringen dog normalt imødekommes,  

 medmindre andet følger af reglerne om tavshedspligt m.v.
I øvrigt kan det ikke udtømmende angives, hvor specificeret angivelsen af  

 sagen eller dokumentet i det enkelte tilfælde skal være.
Det, der må kræves,  

 er, at begæringen indeholder sådanne oplysninger, at det efter indretningen  

 af den pågældende myndigheds journaler, registre m.v. er muligt at finde frem  

 til sagen.
Angivelse af sagens journalnummer er ikke nødvendig, men heller  

 ikke altid tilstrækkelig.
Det påhviler vedkommende forvaltningsmyndighed at vejlede publikum om,  

 hvilke oplysninger der i det enkelte tilfælde må tilvejebringes for at  

 opfylde disse krav.
Endvidere må det fremhæves, at der, som nævnt ovenfor  

 under pkt. 6, ikke i almindelighed vil være noget til hinder for, at  

 vedkommende myndighed, når omstændighederne i øvrigt taler derfor, ser bort  

 fra kravet om, at begæringen skal angive en bestemt sag.
18. Der kan ikke stilles særlige formkrav til  

 begæringen.
Begæringen kan således fremsættes såvel mundtligt som skriftligt.  

 Det kan ikke kræves, at den, der begærer aktindsigt, skal angive en grund for  

 sin begæring, eller at den pågældende legitimerer sig.
Den, der forlanger at  

 blive gjort bekendt med oplysninger efter § 4, stk. 2, om egenacces eller  

 anmoder om aktindsigt i sin sygehusjournal efter § 9, skal dog afkræves  

 legitimation, medmindre myndigheden på forhånd kender vedkommende.
Hvis  

 begæringen om aktindsigt fremsættes telefonisk eller skriftligt, og  

 begæringen imødekommes ved at fremsende en kopi af akterne, er det dog  

 tilstrækkeligt, at myndigheden sikrer sig, at dokumenterne ikke kommer  

 uvedkommende i hænde ved at sende kopien til den oplysningerne efter sagen  

 angår, eventuelt i særlige tilfælde i anbefalet brev.
19. Begæringen om aktindsigt skal fremsættes over for  

 den myndighed, der i øvrigt har afgørelsen af den pågældende sag.
I sager,  

 hvor der ikke er truffet eller skal træffes en afgørelse, afgøres spørgsmål,  

 om der skal gives aktindsigt, af den myndighed, der har dokumentet i sin  

 besiddelse, jfr. § 15, stk. 1. Skriftlige begæringer, der fejlagtigt er  

 fremsendt til en anden myndighed, bør af denne straks videresendes til den  

 kompetente myndighed, jfr. forvaltningslovens § 7, stk. 2.
V.
Hvilke dokumenter er omfattet af offentlighedsordningen? Hovedreglen 20. Efter offentlighedslovens § 5 omfatter retten til  

 aktindsigt alle dokumenter, der vedrører den pågældende sag, herunder genpart  

 af de skrivelser, der er udgået fra myndigheden, når skrivelserne må antages  

 at være kommet frem til adressaten.
Breve, der angår en myndigheds  

 forvaltningsopgaver, eller som er sendt til en person, fordi denne beklæder  

 en bestemt stilling i den offentlige forvaltning, er omfattet af reglerne om  

 aktindsigt.
Det gælder, selv om brevet er stilet til den pågældende  

 personligt, betegnes som »privat«, er sendt »underhånden«  

 og lignende.
 Retten til aktindsigt omfatter også indførelser i journaler, registre og  

 andre fortegnelser vedrørende den pågældende sags dokumenter.
 Retten til aktindsigt omfatter derimod ikke registre eller andre  

 systematiserede fortegnelser, hvor der gøres brug af elektronisk  

 databehandling, bortset fra fortegnelser vedrørende den pågældende sags  

 dokumenter, jfr. § 5, stk. 2. Hovedparten af sådanne edb-registre er omfattet  

 af reglerne i loven om offentlige myndigheders registre og de forskrifter,  

 der i medfør af denne lov er fastsat for brugen af det pågældende register.
 Vedkommende minister kan efter § 5, stk. 3, fastsætte regler om  

 offentlighedens adgang til at blive gjort bekendt med oplysninger i  

 edb-registre m.v., der ikke er omfattet af loven om offentlige myndigheders  

 registre.
Offentlighedslovens dokumentbegreb omfatter foruden skriftligt udformet  

 materiale også tegninger, kort, fotografier og lignende.
Omfattet er  

 endvidere som udgangspunkt andet materiale, der træder i stedet for  

 skriftligt materiale, når det tilvejebringes som led i en administrativ  

 sagsbehandling og som følge heraf opbevares sammen med sagens øvrige akter.  

 Således kan også modeller, lydbånd, film og videooptagelser og lignende være  

 omfattet af begrebet.
Ikke ethvert materiale af denne karakter, der udarbejdes af eller indgår  

 til en forvaltningsmyndighed er imidlertid omfattet af loven.
I tilfælde,  

 hvor materialet tilvejebringes i andet øjemed end administrativ  

 sagsbehandling - f.eks. hvor fremstilling af materialet er målet i sig selv,  

 såsom produktionen af undervisningsmaterialer, bøger, film, radio- og  

 tv-programmer o.s.v. - er materialet ikke omfattet af offentlighedsloven.
Den  

 afgørende betingelse er således, om materialet tilvejebringes og opbevares af  

 myndigheden som et led i administrativ sagsbehandling.
Offentlighedslovens § 5, stk. 1, nr. 1, omfatter i princippet alle  

 dokumenter, der vedrører den pågældende sag.
Således er også dokumenter, der  

 er udlånt fra andre myndigheders sager eller »tilakteret« fra andre  

 af myndighedens egne sager til brug ved afgørelsen af sagen omfattet.
Er  

 dokumentet efterfølgende udskilt af sagen, er den myndighed, der giver  

 aktindsigten, forpligtet til at sørge for, at også sådanne dokumenter stilles  

 til rådighed.
 Skrivelser og dokumenter, der er sendt til myndigheden ved en fejltagelse,  

 og som derfor returneres, indgår ikke i en sag.
Tilbagekalder en privatperson f.eks. en ansøgning og anmoder om, at  

 ansøgningen og eventuelt medsendte bilag returneres, må dette normalt kunne  

 imødekommes, medmindre sagens karakter eller indholdet af dokumenterne gør,  

 at myndigheden har behov for at være i besiddelse af de pågældende  

 oplysninger.
Det kan f.eks. være tilfældet, hvis oplysningerne i det  

 indsendte materiale fører til, at myndigheden af egen drift foretager en  

 nærmere undersøgelse.
Retten til aktindsigt gælder, uanset på hvilken måde myndigheden opbevarer  

 dokumenterne.
Opbevares en skrivelse ikke i papirform, men f.eks. alene på  

 mikrofilm eller på et edb-datalager, må myndigheden gøre skrivelsen teknisk  

 tilgængelig for den, der har begæret aktindsigten, f.eks. i form af en  

 udskrift eller ved at den pågældende får adgang til et skærmbillede i  

 forbindelse med aktindsigt på stedet.
Det er i den forbindelse uden betydning, at meddelelsen aldrig har  

 foreligget som et dokument i sædvanlig forstand, men alene er blevet  

 udfærdiget og modtaget på et elektronisk dataanlæg, når blot meddelelsen rent  

 faktisk opbevares på en måde, så myndigheden har rådighed over den.
Er det  

 datalager, hvori skrivelsen opbevares, omfattet af loven om offentlige  

 myndigheders registre, er denne lov ikke til hinder for, at oplysningerne  

 udskrives og videregives, når det er nødvendigt med henblik på at opfylde  

 pligten til at give aktindsigt.
Notatpligten 21. Den offentlige forvaltning indhenter ofte  

 mundtlige oplysninger som grundlag for sine afgørelser.
Denne fremgangsmåde  

 kan betyde en hurtigere og enklere sagsbehandling, og dens anvendelse bør  

 ikke søges begrænset.
På den anden side er det vigtigt, at adgangen for  

 offentligheden eller parterne i en forvaltningssag til at få oplysninger ikke  

 udelukkes ved, at myndigheden anvender denne fremgangsmåde.
Det er ligeledes  

 af betydning for forvaltningsmyndigheden selv, at det senere vil være muligt  

 at konstatere, hvilke faktiske oplysninger der indgik i  

 beslutningsgrundlaget, f.eks. når sagen er blevet anket, eller når det i  

 øvrigt må overvejes, om en sag er blevet behandlet korrekt.
I  

 overensstemmelse hermed er det i offentlighedslovens § 6 fastsat, at  

 oplysninger vedrørende en sags faktiske omstændigheder, der er af betydning  

 for sagens afgørelse, og som mundtligt, herunder telefonisk, meddeles en  

 myndighed, skal noteres ned på en sådan måde, at oplysningerne kan meddeles i  

 overensstemmelse med lovens almindelige regler.
Notatpligten gælder kun i sager, hvor der efter sagens karakter skal  

 træffes afgørelse af en forvaltningsmyndighed (afgørelsessager). Den gælder  

 derimod ikke for den del af forvaltningens virksomhed, hvor der ikke skal  

 træffes »afgørelse« f.eks. i forbindelse med vejledning og  

 rådgivning eller anden faktisk forvaltningsvirksomhed.
Vedkommende minister  

 kan dog efter forhandling med justitsministeren fastsætte regler om, at  

 notatpligten skal gælde for nærmere angivne grupper af sager om udøvelse af  

 anden forvaltningsvirksomhed end den, der vedrører afgørelsessager.
 Det er uden betydning for notatpligten, om der rent faktisk træffes en  

 afgørelse, eller om sagen henlægges, uden at der er truffet en  

 realitetsafgørelse.
Notatpligtens udstrækning er ikke i første række afhængig af, om en  

 oplysning efter sit indhold må karakteriseres som faktisk eller ej, men beror  

 i højere grad på, hvilken funktion oplysningen har i myndighedens  

 sagsbehandling.
Afgørende for, om en oplysning skal noteres, er, om  

 oplysningen er af en sådan karakter, at den bidrager til at supplere sagens  

 bevismæssige grundlag eller i øvrigt tilvejebringes for at skabe klarhed med  

 hensyn til sagens faktiske omstændigheder.
Den omfatter således i første  

 række oplysninger om gjorte iagttagelser, resultatet af foretagne målinger og  

 andre undersøgelser, fastslåede oplysninger om økonomiske forhold, f.eks.  

 størrelsen af socialindkomst eller skattepligtig indkomst o.lign.  

 Notatpligten vil imidlertid også kunne omfatte oplysninger, der indeholder en  

 subjektivt præget stillingtagen til et forhold, for så vidt vurderingen er af  

 betydning for den administrative bevisoptagelse, f.eks. hvor der udefra er  

 indhentet en sagkyndig erklæring, som også vurderer betydningen af  

 forskellige oplysninger om faktiske forhold.
Tilkendegivelse af standpunkter,  

 argumenter eller vurderinger med hensyn til en sags afgørelse vil derimod  

 ikke være omfattet af notatpligten.
Det samme gælder oplysninger om indholdet  

 af gældende ret.
 Det er vigtigt, at oplysningen noteres snarest muligt for at sikre, at  

 gengivelsen bliver så nøjagtig som muligt.
Det følger ikke af bestemmelsen om notatpligt, at oplysningerne ved  

 modtagelsen skal nedskrives i et særligt dokument.
Der vil som hidtil kunne  

 gøres notat om oplysningerne i den pågældende forvaltingsmyndigheds interne  

 arbejdsmateriale, f.eks. referatark og lignende, herunder elektronisk  

 notering i dataanlæg.
I sådanne tilfælde må der blot, hvis der senere  

 fremsættes en begæring om aktindsigt, gives aktindsigt i referatarket eller  

 udfærdiges en ekstrakt, som gengiver oplysninger vedrørende de af sagens  

 faktiske omstændigheder, der er af væsentlig betydning for sagens afgørelse,  

 og som er modtaget på denne måde.
Notatpligten gælder alle oplysninger vedrørende en sags faktiske  

 omstændigheder, der ikke allerede fremgår af sagens dokumenter, uanset på  

 hvilken måde oplysningerne er tilgået sagen.
Notatpligten vil således også  

 kunne omfatte oplysninger, der udveksles mundtligt inden for samme myndighed,  

 f.eks. mellem ansatte eller oplysninger, der fremkommer under møder i  

 kommunalbestyrelsen, i de kommunale udvalg eller i andre kollegiale organer.  

 Også oplysninger, der hidrører fra andre af myndighedens sager eller fra  

 registre, skal noteres på sagen, eventuelt i form af en henvisning.
 Endelig medfører bestemmelsen om notatpligt, at en myndighed må gøre notat  

 om indholdet af materiale, der er indgået i sagen, men som senere udleveres  

 eller tilbageleveres, uden at der tages kopi, til privatpersoner eller  

 organisationer m.v., som ikke er forpligtet til at opbevare og fremsende  

 materialet påny.
I anledning af gennemførelsen af den tilsvarende bestemmelse i  

 partsoffentlighedslovens § 5 og i § 4 i offentlighedsloven af 1970 blev der i  

 en række styrelser fremstillet særlige ark, hvis farve adskiller sig fra de  

 sædvanlige anvendte referatark.
I forbindelse hermed blev det ved interne  

 kontorcirkulærer foreskrevet, at oplysninger som nævnt i § 6 altid skulle  

 noteres på disse ark i stedet for på referatark.
Denne fremgangsmåde kan  

 undertiden være hensigtsmæssig også med henblik på offentlighedslovens § 6.  

 Den giver en betydelig sikkerhed mod fejlekspeditioner, foruden at den sparer  

 tid og arbejde med i påkommende tilfælde at gennemgå det interne  

 arbejdsmateriale for at undersøge, om det indeholder oplysninger, der skal  

 ekstraheres.
Værdien afhænger naturligvis af, i hvor mange tilfælde  

 myndigheden anmodes om at give aktindsigt til parter og til offentligheden.  

 Hvis oplysningerne på denne måde noteres i et særskilt dokument, vil dette,  

 når det foreligger i endelig form, umiddelbart være undergivet aktindsigt,  

 jfr. § 8, nr. 2.
VI.
Undtagelser fra retten til aktindsigt 22. Bestemmelserne i offentlighedslovens §§ 4 og 5  

 angiver hovedreglen om aktindsigtens omfang.
Adgangen til aktindsigt er dog  

 begrænset af bestemmelserne i §§ 7-14. Bestemmelserne i §§ 7-11 angiver, i  

 hvilke tilfælde et dokument kan undtages fra aktindsigt, medens bestemmelsen  

 i § 12 angiver, hvornår bestemte oplysninger kan undtages.
Bestemmelsen i §  

 13 vedrører såvel dokumenter som oplysninger.
Om adgangen til at give  

 meroffentlighed henvises til det anførte ovenfor under pkt. 6.
Interne arbejdsdokumenter 23. Efter bestemmelsen i § 7 omfatter retten til  

 aktindsigt ikke en myndigheds interne arbejdsdokumenter.
Som interne  

 arbejdsdokumenter betragtes dokumenter, der udarbejdes af en myndighed til  

 eget brug, brevveksling mellem forskellige enheder inden for samme myndighed  

 og brevveksling mellem en kommunalbestyrelse og dennes udvalg, afdelinger og  

 andre organer eller mellem disse organer indbyrdes.
Hvilke dokumenter er »interne« ? 24. Det er ikke muligt udtømmende at opregne hvilke  

 dokumenttyper, begrebet »interne arbejdsdokumenter« dækker.
I  

 tvivlstilfælde vil et afgørende moment ofte være, om dokumentet i det  

 væsentlige alene indeholder eller i øvrigt afspejler en  

 forvaltningsmyndigheds egne interne overvejelser med hensyn til en sags  

 fortsatte behandling eller afgørelse.
 25. Efter § 7, nr. 1, betragtes dokumenter for det  

 første som interne, i det omfang de udarbejdes af en myndighed til eget brug.  

 Som eksempler på sådanne dokumenter kan nævnes referater, notater og  

 lignende, der udover en beskrivelse af sagens faktum, således som det  

 fremtræder på grundlag af sagens dokumenter, typisk vil indeholde den eller  

 de pågældende medarbejderes vurdering af sagen samt i tilslutning hertil et  

 forslag til dens afgørelse eller fortsatte behandling.
 Også udkast til skrivelser og til administrative retsforskrifter og  

 planer, referater af møder eller andre drøftelser med udenforstående, der  

 alene udarbejdes til myndighedens eget brug, samt »visdomsbøger«,  

 praksisoversigter og lignende vil typisk være »interne  

 arbejdsdokumenter« efter nr. 1.
26. Som interne arbejdsdokumenter betragtes ifølge §  

 7, nr. 2, også brevveksling mellem forskellige enheder inden for samme  

 myndighed.
Det er uden betydning, om brevvekslingen foregår ved udveksling af  

 skrivelser eller mere uformelt ved påtegninger.
Bestemmelsen indeholder ingen angivelse af, hvad der skal anses for  

 »forskellige enheder inden for samme myndighed«.
Afgrænsningen  

 heraf beror på en konkret vurdering af det underliggende retsgrundlag.
Herved  

 må den organisatoriske opbygning af de pågældende administrative enheder  

 tages i betragtning.
Der må navnlig lægges vægt på, hvilken grad af  

 selvstændighed, den enkelte enhed indtager, om der træffes afgørelse på egne  

 vegne, hvorledes rekursadgangen er reguleret og om der består  

 instruktionsbeføjelser m.v.
Der må ligeledes lægges vægt på, om varetagelsen  

 af de enkelte enheders indbyrdes funktioner må antages at forudsætte, at  

 udveksling af dokumenter enhederne imellem betragtes som intern.
27. I § 7, nr. 3, er det præciseret, at brevveksling  

 mellem en kommunalbestyrelse og dennes udvalg, afdelinger og andre organer  

 eller brevveksling mellem disse organer også omfattes af  

 undtagelsesbestemmelsen om interne arbejdsdokumenter.
Som følge af den  

 almindelige kommunalretlige grundsætning om kommunalforvaltningens enhed må  

 det antages, at anvendelsesområdet for bestemmelsen i nr. 3 formentlig i det  

 hele er dækket af reglen i nr. 2.
Udtrykket en kommunalbestyrelses afdelinger tager sigte på den særlige  

 organisationsform, der gælder i Københavns kommune og andre kommuner med  

 magistratsordning.
Brevveksling mellem en magistratsafdeling og en anden er  

 derfor omfattet af undtagelsesbestemmelsen.
 Udvalg og andre administrative organer, hvor der deltager andre end  

 kommunalbestyrelsens medlemmer, og som ikke er nedsat i henhold til den  

 kommunale styrelseslov, men er nedsat i henhold til lovgivningen i øvrigt,  

 f.eks. ligningskommissionen, brandkommissionen, skolekommissionen og  

 huslejenævn, er selvstændige myndigheder og brevveksling mellem disse organer  

 og en kommunalbestyrelse er dermed ikke omfattet af bestemmelsen i § 7, nr.  

 3. Det samme gælder det sociale udvalg, for så vidt angår afgørelser, der  

 efter den sociale lovgivning er henlagt til udvalgets selvstændige afgørelse.  

 Videregivelse af interne arbejdsdokumenter fra det sociale udvalg til  

 borgmesteren som led i borgmesterens varetagelse af sine funktioner som den  

 øverste daglige leder af kommunens samlede administration efter § 4, stk. 1,  

 i normalstyrelsesvedtægten, vil dog være omfattet af bestemmelsen i § 7, nr.  

 3.
 Brevveksling mellem en kommunalbestyrelse og bestyrelsen for et kommunalt  

 fællesskab er ikke omfattet af bestemmelsen.
Visse interne arbejdsdokumenter er undergivet aktindsigt 28. Retten til aktindsigt omfatter uanset bestemmelsen  

 i § 7 visse interne arbejdsdokumenter, som foreligger i endelig form, jfr. §  

 8, nr. 1-4.
Endelige beslutninger vedrørende en sags afgørelse Bestemmelsen i § 8, nr. 1, omfatter dokumenter, der alene gengiver  

 indholdet af myndighedens endelige beslutning om en sags afgørelse.
Det  

 forudsættes herved, at dokumentet ikke tillige indeholder oplysninger om  

 myndighedens overvejelser vedrørende beslutningen eller i øvrigt er af  

 foreløbig karakter som f.eks. koncepter, der først udarbejdes, efter at  

 vedkommende - typisk kollegiale - myndighed har truffet sin afgørelse.
F.eks.  

 vil en beslutningsprotokol - i modsætning til protokoller der også indeholder  

 oplysninger om voteringer og forhandlinger - være omfattet af bestemmelsen.  

 Såfremt beslutningen alene består i tiltrædelse af en indstilling, vil  

 adgangen til aktindsigt også omfatte denne, i det omfang det er nødvendigt  

 for at få kendskab til beslutningens indhold.
§ 6  notater Dokumenter, der alene indeholder en gengivelse af oplysninger, som  

 myndigheden efter § 6 har haft pligt til at notere, kan heller ikke undtages  

 fra retten til aktindsigt efter § 7, jfr. § 8, nr. 2.
 Visse undersøgelsesrapporter m.v.
Ifølge bestemmelsen i § 8, nr. 3, skal også selvstændige dokumenter, der  

 udarbejdes af en myndighed for at tilvejebringe bevismæssig eller anden  

 tilsvarende klarhed med hensyn til en sags faktiske omstændigheder, og som  

 ikke tillige indeholder en vurderende stillingtagen, undergives lovens  

 almindelige regler om aktindsigt.
Som eksempler på dokumenter, der vil være  

 omfattet af nr. 3, kan navnlig nævnes rapportmateriale, der udarbejdes af en  

 myndighed med henblik på at tilvejebringe klarhed med hensyn til konkrete,  

 faktiske forhold, såsom afhøringsrapporter, analyserapporter, besigtigelses-  

 og inspektionsrapporter.
Interne cirkulærer Endelig omfatter retten til aktindsigt efter § 8, nr. 4, også dokumenter,  

 som indeholder interne generelle retningslinier for behandlingen af bestemte  

 sagstyper.
Det gælder naturligvis også, når retningslinierne omfatter  

 behandlingen af samtlige sager inden for den pågældende  

 forvaltningsmyndighed.
Det er uden betydning, hvilken form de pågældende  

 forskrifter har.
Bestemmelsen omfatter derfor såvel egentlige  

 cirkulæreskrivelser og andre interne rundskrivelser, som tjenesteforskrifter,  

 der f.eks. alene fremgår af referater af møder, hvor retningslinier for  

 sagsbehandlingen er fastlagt.
Det er dog en forudsætning, at der er tale om  

 generelle, tjenesteforskrifter. »Visdomsbøger«, praksissamlinger og  

 lignende er således ikke omfattet af bestemmelsen.
 Retten til aktindsigt efter denne bestemmelse gælder efter § 17, stk. 3,  

 kun dokumenter, der anvendes efter den 1. januar 1987.
Sygehusjournaler 29. Den, om hvis helbredsforhold der er udarbejdet en  

 sygehusjournal, har uanset bestemmelsen i § 7 ret til aktindsigt i journalen,  

 jfr. § 9. Adgangen til aktindsigt tilkommer kun den pågældende patient selv,  

 eller den, patienten eventuelt har givet ret til at udøve aktindsigten på  

 sine vegne.
Retten til aktindsigt kan dog begrænses i det omfang, partens  

 interesse i aktindsigt findes at burde vige for afgørende hensyn til den  

 pågældende selv eller til andre private interesser, jfr. § 9, stk. 2.  

 Bestemmelsen om aktindsigt i sygehusjournaler gælder kun for  

 sygehusjournaler, der er oprettet efter den 1. januar 1987 og for tilførsler  

 til eksisterende journaler, der er foretaget efter denne dato, jfr. § 17,  

 stk. 3.
En sygehusjournal vil på grund af dens særlige funktion og udformning,  

 herunder anvendelsen af en række lægefaglige udtryk, kunne være vanskelig at  

 forstå, og adgangen til aktindsigt vil derfor kunne rumme en risiko for, at  

 der opstår misforståelser, fejlfortolkninger og fejlbedømmelser, når  

 patienten på egen hånd gør sig bekendt med journalen.
For at afbøde dette vil  

 det være naturligt, ar det gives patienten mulighed for i fornødent omfang at  

 få hjælp og vejledning ved gennemgang af journalen, eventuelt ved at en læge  

 tilbyder at gennemgå journalen med den pågældende.
 Ønsker patienten imidlertid hverken hjælp eller vejledning ved gennemgang  

 af journalen, følger det af § 9, stk. 1, at patienten skal have adgang til  

 selv at gennemgå den eller efter begæring få en kopi af journalen, medmindre  

 undtagelsen i § 9, stk. 2, kan finde anvendelse.
 Bestemmelsen i § 9, stk. 2, forudsætter, at der i hvert enkelt tilfælde,  

 hvor det må overvejes at begrænse adgangen til aktindsigt i sygehusjournalen,  

 foretages en konkret afvejning af på den ene side patientens interesse i at  

 få de pågældende oplysninger og på den anden side afgørende hensyn til  

 patienten selv eller dennes pårørende m.v.
I tilfælde, hvor selve det forhold, at patienten får kendskab til, at der  

 tilbageholdes oplysninger, vil være til skade for den pågældende, kan dette  

 holdes hemmeligt.
Det vil f.eks. i praksis kunne ske ved, at en læge  

 gennemgår journalen med patienten.
En sådan gennemgang af journalen kan  

 foretages såvel af vedkommende sygehuslæge som - såfremt sygehuslægen og  

 patienten er indforstået hermed - af patientens egen læge.
Gennemgangen vil  

 efter omstændighederne kunne suppleres af en delvis adgang til aktindsigt.  

 Indenrigsministeriet har udarbejdet en vejledning om anvendelsen af  

 bestemmelsen i § 9.
Videregivne interne arbejdsdokumenter 30. Interne arbejdsdokumenter, der er videregivet til  

 en anden forvaltningsmyndighed eller som i øvrigt er afgivet til  

 udenforstående i forbindelse med behandlingen af en sag, vil i almindelighed  

 ikke kunne undtages fra aktindsigt efter bestemmelsen i § 7. De interne  

 arbejdsdokumenter mister dog ikke deres »interne« karakter i det  

 omfang arbejdsdokumenterne videregives til en overordnet myndighed, til den  

 almindelige kommunale tilsynsmyndighed eller til folketingets ombudsmand i  

 forbindelse med en klage over afslag på aktindsigt med henblik på en  

 vurdering af, hvorvidt materialet har kunnet undtages fra aktindsigt efter §  

 7.
Ekstraheringspligten med hensyn til interne arbejdsdokumenter 31. Anses et dokument for at være internt, vil der  

 efter bestemmelsen i § 11, stk. 1, om ekstraheringspligt være adgang til at  

 blive gjort bekendt med indholdet af faktiske oplysninger, som måtte findes i  

 det interne dokument.
Ekstraheringspligten omfatter enhver konkret oplysning om faktiske  

 omstændigheder af væsentlig betydning for sagsforholdet, som ikke fremgår af  

 de dokumenter, der i øvrigt er undergivet aktindsigt efter de almindelige  

 regler.
Ekstraheringspligten omfatter også oplysninger, som myndigheden har  

 tilført sagen fra sine interne arbejdsdokumenter i andre sager eller fra  

 registre og lignende.
32. Ikke enhver oplysning om faktiske omstændigheder,  

 der er nedskrevet, er omfattet af ekstraheringspligten, idet den kun gælder  

 for oplysninger af væsentlig betydning for sagsforholdet.
Det forhold, at en  

 oplysning på et tidspunkt nedfældes i et dokument, der indgår i sagen, må i  

 nogle tilfælde tages som udtryk for, at oplysningen i hvert fald på dette  

 tidspunkt ikke blev anset for betydningsløs.
Imidlertid kan det senere vise  

 sig, at oplysninger, der oprindelig blev anset for at være af betydning, og  

 som derfor blev noteret på sagens akter, på et senere stadium i  

 sagsbehandlingen er betydningsløse.
Omfanget af ekstraheringspligten kan  

 derfor afhænge af, på hvilket tidspunkt begæring om aktindsigt fremsættes.
 Vedkommende minister kan efter forhandling med justitsministeren fastsætte  

 regler om, at ekstraheringspligten ikke skal gælde nærmere angivne grupper af  

 sager om udøvelse af faktisk forvaltningsvirksomhed.
 33. Adgangen til at blive gjort bekendt med  

 oplysninger, der i givet fald skal ekstraheres, er undergivet de  

 begrænsninger, der følger af §§ 12-14.
Undtagelse af visse nærmere angivne dokumenter 34. Efter § 10, nr. 1-6 omfatter retten til aktindsigt  

 ikke en række nærmere angivne dokumenttyper.
 Mødereferater m.v.
35. Efter § 10, nr. 1, omfatter retten til aktindsigt  

 ikke statsrådsprotokoller, referater af møder mellem ministre og dokumenter,  

 der udarbejdes af en myndighed til brug for sådanne møder.
Bestemmelsen  

 tilsigter navnlig at beskytte den politiske beslutningsproces.
Brevveksling om lovgivning 36. Brevveksling mellem ministre om lovgivning,  

 herunder bevillingslove, er generelt undtaget fra aktindsigt efter § 10, nr.  

 2. Undtagelsen omfatter også brevveksling om enkeltbevillinger, som senere  

 skal optages på en bevillingslov.
Bestemmelsen omfatter kun brevveksling  

 mellem ministerier.
Brevveksling med andre myndigheder eller organisationer  

 m.fl. om lovgivning er derimod undergivet aktindsigt efter lovens almindelige  

 regler.
Det samme gælder brevveksling om administrative forskrifter.  

 Bestemmelsen omfatter kun brevveksling om ny lovgivning.
Brevveksling om  

 fortolkning af eksisterende lovgivning kan derimod ikke undtages fra  

 aktindsigt i medfør af denne bestemmelse, medmindre den finder sted i  

 forbindelse med overvejelser om at foretage en lovændring.
EF-dokumenter 37. Efter § 10, nr. 3, omfatter retten til aktindsigt  

 heller ikke dokumenter, der udarbejdes i forbindelse med behandlingen af  

 forslag til EF-vedtagelser, eller som vedrører spørgsmål om fortolkning eller  

 opfyldelse af fællesskabsretlige regler.
 Dokumenter, som danske myndigheder har modtaget fra EF-organer eller andre  

 internationale organer, og som er omfattet af disse organers  

 tavshedspligtsbestemmelser, vil efter omstændighederne kunne undtages fra  

 aktindsigten efter bestemmelsen i § 13, stk. 1, nr. 2.
Sekretariatspapirer 38. Efter § 10, nr. 4, undtages endvidere dokumenter,  

 der udveksles i forbindelse med, at en myndighed udfører sekretatiatsopgaver  

 for en anden myndighed.
Som eksempel herpå kan nævnes den kommunale  

 skatteforvaltnings forberedelse af sager for ligningskommissionen og de  

 amtskommunale socialcentres forberedelse af sager for amtsankenævnene og  

 revaliderings- og pensionsnævnene.
Undtagelsesadgangen vil også kunne finde  

 anvendelse i tilfælde, hvor en myndighed i forbindelse med en bestemt sags  

 behandling udøver sekretariatsmmæssige funktioner i forhold til en anden  

 myndighed, uden at betingelserne for at anse organerne for at være en og  

 samme myndighed af den grund er opfyldt.
Det gælder f.eks., hvor et  

 direktorat eller en anden styrelse direkte virker som sekretariat for  

 vedkommende minister i forbindelse med udarbejdelse af et selvstændigt udkast  

 til besvarelse af folketingsspørgsmål eller ansøgninger til finansudvalget.  

 Det vil alene kunne være tilfældet, hvor ministerens departement ikke har den  

 fornødne sagkyndige baggrund for at kunne udarbejde den pågældende besvarelse  

 eller ansøgning.
Sagkyndige udtalelser til brug i retssager og materiale vedrørende statistik 39. Myndigheders brevveksling med sagkyndige til brug  

 i retssager eller ved overvejelse af, om retssag bør føres, er undtaget efter  

 § 10, nr. 5. Undtagelsesadgangen omfatter navnlig brevveksling med sagkyndige  

 om juridiske tvivlsspørgsmål.
Bestemmelsen omfatter dog også brevveksling med  

 sagkyndige om tekniske, økonomiske og andre tvivlsspørgsmål.
Den afgørende  

 betingelse er i alle tilfælde, at brevvekslingen sker med henblik på en  

 retssag eller i forbindelse med overvejelsen af, om en retssag, herunder også  

 en voldgiftssag, skal føres.
Undtagelsesbestemmelsen i § 10, nr. 6, omfatter materiale, der  

 tilvejebringes som grundlag for udarbejdelse af offentlig statistik eller  

 videnskabelige undersøgelser.
Bestemmelsen omfatter kun selve  

 grundmaterialet, ikke resultatet af den statistiske eller videnskabelige  

 bearbejdning heraf.
I tilfælde, hvor en undersøgelse bygger på oplysninger  

 fra offentlige myndigheder, vil der være adgang til ved henvendelse til  

 vedkommende offentlige myndighed at blive gjort bekendt med oplysningerne  

 efter offentlighedslovens øvrige regler.
Ekstraheringspligt med hensyn til dokumenter omfattet af § 10, nr. 1-5 40. Oplysninger i dokumenter, der er omfattet af § 10,  

 nr. 1-5, skal uanset disse bestemmelser meddeles i overensstemmelse med  

 lovens almindelige regler, når oplysningerne angår faktiske omstændigheder,  

 der er af væsentlig betydning for sagsforholdet, jfr. § 11, stk. 1.  

 Vedkommende minister kan efter § 11, stk. 2, efter forhandling med  

 justitsministeren fastsætte regler om, at ekstraheringspligten efter § 11,  

 stk. 1, ikke skal gælde nærmere angivne grupper af sager om udøvelse af  

 faktisk forvaltningsvirksomhed.
Undtagelse af oplysninger og dokumenter i øvrigt 41. Efter bestemmelsen i § 12 kan bestemte oplysninger  

 undtages fra den almindelige adgang til aktindsigt, når det er begrundet i  

 hensynet til varetagelse af private interesser.
Efter § 13 kan oplysninger og  

 dokumenter undtages fra aktindsigt, når det er nødvendigt for at varetage  

 væsentlige hensyn til offentlige interesser eller private interesser i  

 øvrigt.
42. Efter § 12, stk. 1, nr. 1, omfatter retten til  

 aktindsigt således ikke oplysninger om enkeltpersoners private, herunder  

 økonomiske, forhold.
Det er ikke enhver konkret oplysning om enkeltpersoners  

 forhold, der kan tilbageholdes med hjemmel i bestemmelsen.  

 Undtagelsesbestemmelsen omfatter kun oplysninger, som efter en generel  

 vurdering må siges at angå »privatlivets fred«, d.v.s. oplysninger  

 som med rimelig grund kan forlanges unddraget offentligheden.
Bestemmelsen  

 bør undergives en relativt snæver fortolkning.
Oplysninger af særlig følsom  

 karakter, som f.eks. oplysninger af den karakter, der er nævnt i  

 forvaltningslovens § 28, stk. 1, vil dog utvivlsomt være omfattet af  

 undtagelsesadgangen.
Oplysninger om tekniske indretninger eller fremgangsmåder eller om drifts-  

 eller forretningsforhold eller lignende, jfr. § 12, stk. 1, nr. 2, er ikke på  

 samme måde uden videre unddraget aktindsigt, men kun, hvis det skønnes at  

 være af væsentlig økonomisk betydning for den person eller virksomhed,  

 oplysningen angår, at begæringen ikke imødekommes.
Undtagelsesbestemmelsen  

 forudsætter, at der i hvert enkelt tilfælde foretages en konkret afvejning.
Bestemmelsen er kun anvendelig, hvis der efter en konkret bedømmelse må  

 antages at være nærliggende risiko for, at der påføres den, oplysningerne  

 vedrører, et økonomisk tab.
I tilfælde, hvor der kan være begrundet tvivl om,  

 hvorvidt en begæring om aktindsigt bør afslås efter bestemmelsen i § 12, stk.  

 1, nr. 2, vil det være nærliggende at indhente en udtalelse fra den,  

 oplysningen vedrører, for at få belyst risikoen for, at aktindsigt vil påføre  

 virksomheden tab.
En sådan udtalelse er ikke bindende for myndigheden, der må  

 træffe afgørelse ud fra en selvstændig afvejning.
 43. Lovgivningens bestemmelser om ophavsret er ikke  

 til hinder for, at vedkommende forvaltningsmyndighed udleverer en kopi af  

 sagens dokumenter efter reglerne i offentlighedsloven, jfr. ophavsretslovens  

 § 24a.
44. Efter § 13 kan retten til aktindsigt i øvrigt  

 begrænses i det omfang, det er nødvendigt til beskyttelse af væsentlige  

 hensyn til en række nærmere angivne offentlige eller private interesser, hvor  

 hemmeligholdelse efter forholdets særlige karakter er påkrævet.
Det gælder  

 f.eks. hensynet til statens sikkerhed, rigets udenrigspolitiske eller  

 udenrigsøkonomiske interesser, forebyggelse og forfølgning af  

 lovovertrædelser, gennemførelse af offentlig kontrol og  

 planlægningsvirksomhed samt det offentliges økonomiske interesser.
Også andre  

 private og offentlige interesser end dem, der udtrykkeligt er nævnt i § 13,  

 nr. 1-5, kan, jfr. nr. 6, begrunde undtagelse fra den almindelige adgang til  

 aktindsigt, når hemmeligholdelse efter forholdets særlige karakter er klart  

 påkrævet.
I tilfælde, hvor der kan være begrundet tvivl om, hvorvidt en begæring om  

 aktindsigt bør afslås efter § 13, vil det kunne være rimeligt at indhente en  

 udtalelse fra den, hvis interesse kan være til hinder for, at begæringen  

 imødekommes.
Hvis der f.eks. således i en sag indgår dokumenter vedrørende en  

 straffesag, bør der efter omstændighederne indhentes en udtalelse fra  

 vedkommende politimester om, hvorvidt efterforskningshensyn taler imod  

 meddelelse af aktindsigt.
 45. Omfattes kun en del af dokumentet af  

 undtagelsesreglerne i §§ 12-13 skal den, der begærer aktindsigt, gøres  

 bekendt med dokumentets øvrige indhold, jfr. § 12, stk. 2, og § 13, stk. 2.
46. Forholdet til tavshedspligt Pligten til at give aktindsigt begrænses ikke af de almindelige regler om  

 tavshedspligt i straffeloven og tjenestemandslovgivningen, herunder de  

 kommunale tjenestemandsvedtægter, eller de regler i den øvrige lovgivning,  

 der alene gentager eller henviser til straffelovens regler, uden at der  

 derved foretages en præcisering eller ændring af tavshedspligtens omfang.
Det  

 samme gælder bestemmelserne om tavshedspligt i forvaltningsloven.
Efter § 14 er pligten til at meddele oplysninger efter offentlighedsloven  

 derimod begrænset i det omfang, de pågældende dokumenter indeholder  

 oplysninger, der er undergivet tavshedspligt efter særlige bestemmelser om  

 tavshedspligt, der er fastsat ved lov eller med hjemmel i lov.
Som et  

 eksempel kan nævnes § 50, stk. 3, i lov om banker og sparekasser, hvorefter  

 de i tilsynet ansatte er forpligtede til at hemmeligholde, hvad de gennem  

 deres virksomhed bliver vidende om.
Omfattet af begrebet »særlige bestemmelser fastsat ved lov« er  

 også tavshedspligtsforskrifter, der findes i umiddelbart anvendelige  

 fællesskabsregler, navnlig forordninger og forskrifter om tavshedspligt i  

 andre EF-retsakter eller i folkeretlige traktater, der ved lov er tillagt  

 gyldighed her i landet, f.eks.
EF-direktiver eller traktater, der ved en  

 generel transformationslov er gjort til bestanddel af dansk ret.
VII.
Aktindsigtens gennemførelse Hvilken myndighed træffer afgørelse? 47. En begæring om aktindsigt vedrørende dokumenter  

 der indgår i en sag, hvori der er eller vil blive truffet afgørelse af en  

 forvaltningsmyndighed, afgøres af den myndighed, som skal træffe afgørelse  

 med hensyn til sagens realitet.
Hvis der i en afgørelsessag foretages høring  

 qf en anden myndighed, afgøres spørgsmål om aktindsigt i høringssvaret og  

 eventuelle ledsagende dokumenter af den hørende myndighed, selv om begæringen  

 om aktindsigt fremsættes over for den hørte myndighed.
Er der i den hørte  

 myndigheds sag dokumenter, som ikke indgår i høringssvaret, eventuelt som  

 bilag til svaret, afgøres spørgsmålet om aktindsigt heri dog af den hørte  

 myndighed.
For dokumenter, der ikke er indgået i en sag, hvori der træffes en  

 afgørelse, herunder dokumenter, der fremkommer i forbindelse med udøvelse af  

 faktisk forvaltningsvirksomhed, træffes afgørelse om aktindsigt af den  

 myndighed, der har dokumentet i sin besiddelse.
I tilfælde, hvor et dokument  

 - ud over til afgørelsesmyndigheden - er fremsendt i kopi til andre  

 myndigheder til orientering, afgøres sager om aktindsigt af den myndighed,  

 over for hvem spørgsmålet om aktindsigt rejses, og som har dokumentet i sin  

 besiddelse.
I sådanne tilfælde bør myndigheden, såfremt den er i tvivl om,  

 hvorvidt hensyn til offentlige eller private interesser er til hinder for at  

 give aktindsigt, efter omstændighederne indhente en udtalelse herom fra den  

 myndighed, der træffer eller har truffet afgørelse i sagen.
 Klageadgang m.v.
48. Afgørelser om aktindsigtsspørgsmål kan påklages  

 særskilt til den myndighed, som er klageinstans i forhold til afgørelsen  

 eller behandlingen i øvrigt af den sag, begæringen om aktindsigt vedrører,  

 jfr. § 15, stk. 2. På sagsområder, hvor f.eks. en kommunalbestyrelses  

 afgørelse med hensyn til sagens realitet kan påklages til en anden, eventuelt  

 statslig myndighed, kan også spørgsmål om aktindsigt påklages til vedkommende  

 overordnede myndighed.
Rekursadgangen er undertiden begrænset af tidsfrister  

 eller helt eller delvis afskåret ved særlige bestemmelser fastsat ved eller i  

 henhold til lov.
Sådanne bestemmelser må i almindelighed antages at være uden  

 betydning for adgangen til at påklage afgørelser om aktindsigt, idet de må  

 antages at tage sigte på det materielle sagsforhold, medmindre andet fremgår  

 af bestemmelsen eller dens forarbejder.
 På sagsområder, hvor der ikke er fastsat klageadgang ved lov eller i  

 henhold til lov med hensyn til sagens realitet, kan kommunalbestyrelsens  

 afgørelse af aktindsigtsspørgsmål ikke påklages til nogen anden myndighed.  

 Den almindelige kommunale tilsynsmyndighed kan imidlertid behandle sådanne  

 sager om aktindsigt med henblik på at vurdere lovligheden af  

 kommunalbestyrelsens afgørelse.
 Vedkommende minister kan fastsætte regler, der fraviger de her nævnte  

 regler om, hvem der skal træffe afgørelse i sager om aktindsigt og om påklage  

 af afgørelser vedrørende sådanne spørgsmål, jfr. § 15, stk. 3.
Afslag på at give aktindsigt skal begrundes efter reglerne i  

 forvaltningslovens kapitel 6, og der skal gives klagevejledning efter  

 forvaltningslovens kapitel 7. Kommunale afgørelser, hvorved der meddeles  

 afslag på aktindsigt, skal dog kun ledsages af klagevejledning, hvis  

 afgørelsen kan påklages til en anden myndighed efter særlige klageregler  

 fastsat ved lov eller i henhold til lov.
Der skal derimod ikke efter  

 forvaltningslovens kapitel 7 gives vejledning om muligheden for, at den  

 almindelige kommunale tilsynsmyndighed kan tage spørgsmål om aktindsigt under  

 behandling.
Vejledning herom skal derimod i fornødent omfang i konkrete  

 tilfælde gives efter forvaltningslovens kapitel 3.
Hurtig behandling af sager om aktindsigt 49. Da det ofte er vigtigt for borgerne og pressen at  

 få aktindsigten hurtigt, bestemmes det i lovens § 16, at vedkommende  

 myndighed snarest muligt skal afgøre, om en begæring om aktindsigt kan  

 imødekommes.
Er en begæring om aktindsigt ikke imødekommet eller afslået  

 inden 10 dage efter, at den er modtaget af vedkommende myndighed, skal  

 myndigheden underrette den begærende om grunden hertil, samt om, hvornår en  

 afgørelse kan forventes at foreligge.
Personer, som ønsker at gennemse  

 dokumenterne i en sag, bør så vidt muligt straks ved henvendelsen have adgang  

 til sådant gennemsyn.
I almindelighed vil adgangen til aktindsigt dog kunne  

 udsættes, indtil de indkomne dokumenter er journaliseret og fordelt til de  

 medarbejdere, der skal behandle sagerne.
Hvis en begæring om aktindsigt fremsættes på et tidspunkt, hvor sagens  

 akter ikke er i myndighedens besiddelse - f.eks. fordi de er forelagt en  

 anden myndighed til udtalelse - vil begæringen undertiden kunne imødekommes  

 ved, at myndigheden anmoder den myndighed, hos hvem dokumenterne befinder  

 sig, om at drage omsorg for aktindsigtens gennemførelse.
Det forudsættes, at  

 den, der har anmodet om aktindsigt, er indforstået med denne fremgangsmåde.
I  

 tilfælde, hvor det kan være tvivlsomt, i hvilket omfang begæringen kan  

 imødekommes, vil en afgørelse af aktindsigtspørgsmålet dog som regel  

 forudsætte, at akterne returneres til den kompetente myndighed.
Det må i  

 sådanne tilfælde bero på et konkret skøn, om sagens igangværende ekspedition  

 bør afbrydes af hensyn til begæringen om aktindsigt.
 Også i øvrigt vil det være tilladeligt at udsætte aktindsigtens  

 gennemførelse, når den pågældende sag er under ekspedition og af hastende  

 karakter, og ekspeditionen ikke uden særlig vanskelighed vil kunne afbrydes.  

 Kan begæringen om aktindsigt imidlertid ikke imødekommes inden for den 10-  

 dages periode, der er nævnt i § 16, skal den pågældende dog have meddelelse  

 herom, og om hvornår en afgørelse kan forventes.
 Udsættelse af aktindsigtens gennemførelse vil også kunne være begrundet i,  

 at der foreligger en sådan tvivl om, hvorvidt begæringen kan imødekommes, at  

 der må foretages en nærmere undersøgelse, eventuelt høring af den, hvis  

 interesse kan være til hinder for, at begæringen imødekommes, eller  

 forelæggelse for en anden myndighed.
 I særlige tilfælde vil endelig hensynet til en forsvarlig og hurtig  

 behandling af andre sager, der i øvrigt er under ekspedition hos den  

 pågældende forvaltningsmyndighed, kunne medføre, at en begæring om aktindsigt  

 ikke imødekommes straks ved fremsættelsen.
Gennemsyn eller afskrift 50. Efter § 16, stk. 1, afgør vedkommende myndighed,  

 om den, der har fremsat begæringen, skal gøres bekendt med dokumenterne ved,  

 at der gives adgang til gennemsyn på stedet eller ved, at der udleveres en  

 afskrift eller kopi.
Det er dog forudsat, at begæringer om at få fotokopi af  

 en sags dokumenter i almindelighed skal imødekommes, medmindre særlige  

 forhold, herunder antallet af dokumenter, dokumenternes karakter eller deres  

 form, taler derimod.
Afslag begrundet i dokumenternes antal vil normalt kun kunne gives, når  

 der er tale om et overordentlig stort antal dokumenter i samme sag.
Afslag  

 begrundet i dokumenternes antal vil derimod ikke kunne gives i tilfælde, hvor  

 en myndighed får et meget stort antal henvendelser om aktindsigt fra  

 forskellige parter, når den enkelte henvendelse ikke i sig selv angår et  

 meget stort antal dokumenter.
 Afslag begrundet i dokumenternes form vil normalt kun kunne gives i  

 tilfælde, hvor det er umuligt eller dog forbundet med betydelige  

 vanskeligheder eller omkostninger at fremstille kopi af særlige aktstykker  

 såsom kort, prøver, modeller, lydbånd, film og lignende.
 Reglerne om ophavsret er ikke til hinder for udlevering af kopi efter  

 offentlighedsloven, jfr. pkt. 43.
51. Af hensyn til personer, der bor langt fra centrale  

 myndigheders ekspeditionskontorer, og som derfor vil kunne have vanskeligt  

 ved at udnytte adgangen til at gennemse en sags dokumenter på stedet, vil det  

 være hensigtsmæssigt at åbne mulighed for, at en begæring om aktindsigt kan  

 imødekommes ved, at dokumenterne fremsendes til gennemsyn på en lokal  

 myndigheds kontor.
Hvor en sådan fremgangsmåde benyttes, vil anmodning om  

 afskrift eller fotokopi af dokumenterne kunne fremsættes over for den lokale  

 myndighed, således at denne enten fremsender anmodningen herom til den  

 centrale myndighed samtidig med dokumenternes tilbagesendelse, eller  

 eventuelt selv udleverer de ønskede kopier.
 Samme praksis bør følges i de tilfælde, hvor der fremsættes begæring om  

 aktindsigt over for en kommune, og den, der har fremsat begæringen, bor langt  

 fra den pågældende kommune.
Betalingen 52. Om betaling for afskrifter og fotokopier gælder  

 reglerne i justitsministeriets bekendtgørelse nr. 647 af 18. september 1986,  

 der er optaget som bilag 2 til vejledningen.
 Det er i bekendtgørelsen fastsat, i hvilke tilfælde der skal kræves  

 betaling for udlevering af en fotokopi eller afskrift af et dokument.
 Reglen om, at der ikke kan kræves betaling for afskrift eller kopi, hvis  

 betalingen udgør mindre end 25 kr., medfører, at der ikke kan kræves  

 betaling, når der er tale om 15 kopisider eller mindre, såfremt der er tale  

 om en begæring for første gang om kopier af bestemte dokumenter.
 Betaling kan i øvrigt kun kræves, hvis udlevering af kopi eller afskrift  

 sker efter udtrykkelig begæring herom fra den, der ønsker aktindsigt.
Reglerne om betaling gælder for almindelige fotokopier eller afskrifter.  

 Fremsættes der begæring om særlige kopier, såsom i form af lystryk eller  

 modeller, er forvaltningsmyndigheden efter offentlighedslovens bestemmelser  

 ikke forpligtet til at give aktindsigt i den form, men kan bestemme, at  

 aktindsigten i stedet skal gives ved, at vedkommende får lejlighed til at se  

 originalen hos myndigheden.
Hvis myndigheden finder at kunne efterkomme et  

 udtrykkeligt ønske om f.eks. at få kopi i form af et lystryk, kan den betinge  

 udfærdigelsen og udleveringen af lystrykket af, at vedkommende betaler  

 fremstillingsudgifterne herved.
