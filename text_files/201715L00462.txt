Tillægsbetænkning afgivet af Beskæftigelsesudvalget den 19. december 2017 Tillægsbetænkning over Forslag til lov om ændring af lov om arbejdsløshedsforsikring m.v.
(Et nyt dagpengesystem for fremtidens arbejdsmarked) [af beskæftigelsesministeren (Troels Lund Poulsen)]:
1. Ændringsforslag Beskæftigelsesministeren har under den fornyede behandling af lovforslaget stillet 6 ændringsforslag.
2. Udvalgsarbejdet Lovforslaget blev fremsat den 14. november 2017 og var til 1. behandling den 23. november 2017. Lovforslaget blev efter 1. behandling henvist til behandling i Beskæftigelsesudvalget.
Udvalget afgav betænkning den 13. december 2017. Lovforslaget var til 2. behandling den 15. december 2017, hvorefter det blev henvist til fornyet behandling i Beskæftigelsesudvalget.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 1 møde.
Spørgsmål Udvalget har under den fornyede behandling af lovforslaget stillet 1 spørgsmål til beskæftigelsesministeren til skriftlig besvarelse, som forventes besvaret inden 3. behandling.
Dispensation fra Folketingets Forretningsorden Udvalget indstiller, at der dispenseres fra bestemmelsen i Folketingets forretningsordens § 8 a, stk. 2, om, at der skal gå 2 dage fra offentliggørelsen af tillægsbetænkningen, til lovforslaget kommer til 3. behandling.
3. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslaget til vedtagelse med de stillede ændringsforslag.
Flertallet bemærker, at for at løse en årelang problemstilling for de deltidsansatte brandmænd og de frivillige beredskaber har regeringen (Venstre, Liberal Alliance og Det Konservative Folkeparti) indgået en aftale med Socialdemokratiet, Dansk Folkeparti og Radikale Venstre om at lempe reglerne for fradrag i dagpengesystemet for de deltidsansatte brandmænd og de frivillige beredskaber og ophæve varighedsbegrænsningen på supplerende dagpenge for deltidsansatte brandmænd.
Beredskaberne yder en samfundsnødvendig indsats, der bør anerkendes på linje med borgerligt ombud i dagpengesystemet. Ændringsforslagene er stillet for at implementere den del af aftalen, der vedrører ophævelse af varighedsbegrænsningen på supplerende dagpenge for deltidsansatte brandmænd.
På den baggrund er udvalget indforstået med at tredjebehandle lovforslaget, dagen efter ændringsforslaget er stillet til tillægsbetænkningen.
 Et mindretal i udvalget (EL) indstiller lovforslaget til forkastelse, men vil stemme hverken for eller imod de stillede ændringsforslag.
Enhedslistens medlemmer af udvalget finder det meget positivt, at skattepligtige vederlag, som modtages for en indsats, der udføres i hjemmeværn, lokalt beredskab, frivilligt brandværn og lign., ikke vil medføre fradrag i dagpenge og efterløn.
Det er ligeledes meget positivt, at deltidsansatte brandmænd ikke skal være omfattet af tidsbegrænsningen på 30 uger ved opgørelsen af supplerende dagpenge, selv om der sker fradrag for beskæftigede timer i deres dagpenge.
Men det er uacceptabelt, at det skal finansieres ved yderligere nedskæringer i jobrotationspuljen, hvilket vil gå ud over andre lediges uddannelsesmuligheder.
 Enhedslisten vil derfor stemme hverken for eller imod ændringsforslagene.
 Inuit Ataqatigiit, Tjóðveldi og Javnaðarflokkurin var på tidspunktet for tillægsbetænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i tillægsbetænkningen.
 En oversigt over Folketingets sammensætning er optrykt i tillægsbetænkningen.
4. Ændringsforslag med bemærkninger Ændringsforslag Til § 1 Af beskæftigelsesministeren, tiltrådt af et flertal (udvalget med undtagelse af EL):
 1) Efter nr. 42 indsættes som nyt nummer:
 »01. I § 60, stk. 1, indsættes efter 1. pkt.:
»Et medlem er ikke omfattet af 1. pkt., hvis medlemmet udelukkende arbejder på nedsat tid som brandmand.«« [Fuldtidsforsikrede brandmænd ansat på deltid undtages fra tidsbegrænsningen for supplerende dagpenge fra den 1. marts 2018] 2) I den under nr. 45 foreslåede affattelse af § 60 affattes stk. 5 således:
»Stk. 5. Et medlem er ikke omfattet af tidsbegrænsning og udløb af retten til supplerende dagpenge, herunder udløb af en forlænget periode med supplerende dagpenge efter stk. 1 og 2, hvis medlemmet udelukkende arbejder på nedsat tid 1) som følge af arbejdsfordeling eller hjemsendelse eller 2) som brandmand.« [Fuldtidsforsikrede brandmænd ansat på deltid undtages fra tidsbegrænsningen for supplerende dagpenge fra den 1. oktober 2018] 3) Efter nr. 60 indsættes som nyt nummer:
 »02. I § 73, stk. 2, indsættes efter 1. pkt.:
»Et medlem er ikke omfattet af 1. pkt., hvis medlemmet udelukkende arbejder på nedsat tid som brandmand.«« [Deltidsforsikrede brandmænd ansat på deltid undtages fra tidsbegrænsningen for supplerende dagpenge fra den 1. marts 2018] 4) I den under nr. 62 foreslåede affattelse af § 73 affattes stk. 6 således:
»Stk. 6. Et medlem er ikke omfattet af tidsbegrænsning og udløb af retten til supplerende dagpenge, herunder udløb af en forlænget periode med supplerende dagpenge efter stk. 2 og 3, hvis medlemmet udelukkende arbejder på nedsat tid 1) som følge af arbejdsfordeling eller hjemsendelse eller 2) som brandmand.« [Deltidsforsikrede brandmænd ansat på deltid undtages fra tidsbegrænsningen for supplerende dagpenge fra den 1. oktober 2018] Til § 3 5) I stk. 1 ændres »stk. 2« til: »stk. 2 og 3«.
[Konsekvensændring som følge af ændringsforslag nr. 1 og 3] 6) Efter stk. 1 indsættes som nyt stykke:
»Stk. 2. § 1, nr. 01 og 02, træder i kraft den 1. marts 2018.« Stk. 2 og 3 bliver herefter stk. 3 og 4.
[Konsekvensændring som følge af ændringsforslag nr. 1 og 3] Bemærkninger Til nr. 1-4 Et medlem, som har delvis ledighed som følge af et deltidsarbejde, er omfattet af reglerne om tidsbegrænsningen for ret til supplerende dagpenge, jf. § 60, stk. 1, for fuldtidsforsikrede medlemmer af en arbejdsløshedskasse og § 73, stk. 2, for deltidsforsikrede medlemmer af en arbejdsløshedskasse.
 Tidsbegrænsningen er 30 uger inden for de sidste 104 uger.
 Der er den 15. december 2017 indgået aftale mellem regeringen (Venstre, Liberal Alliance og Det Konservative Folkeparti) og Dansk Folkeparti, Socialdemokratiet og Radikale Venstre om lempeligere regler for fradrag for deltidsansatte brandmænd og frivillige beredskaber.
 Det følger af aftalen, at arbejde som deltidsansat eller frivillig brandmand eller frivilligt beredskab i form af hjemmeværnet, kystredningsberedskabet, digeberedskabet og strandingsberedskabet bør anerkendes på linje med borgerligt ombud i dagpengesystemet, fordi samfundet reelt ikke kan undvære, at opgaven bliver udført.
Indtægter, som et medlem modtager for at udføre ombud og offentlige og private hverv, medfører som udgangspunkt fradrag i dagpengene.
Dette gælder også hjemmeværn, lokalt beredskab, frivilligt brandværn og lign. for at udføre hverv m.v. inden for den offentlige sektor.
Fradraget sker, ved at indtægten omregnes med omregningssatsen til timer.
 Aftalepartierne er enige om, at den samfundsnødvendige opgave, som deltidsansatte brandmænd og frivillige beredskaber udfører, bør anerkendes på linje med borgerligt ombud i dagpengesystemet, der ikke medfører fradrag i dagpengene, f.eks. vidner, lægdommere og medlemmer af kommunalbestyrelser og regionsråd.
 For at tilgodese deltidsansatte brandmænd og frivillige danske beredskaber, der udfører en samfundsnødvendig opgave på linje med borgerligt ombud, er aftaleparterne enige om følgende:
 Indtægter i form af rådighedsvederlag, personlige tillæg m.m. for målgruppen skal ikke længere medføre fradrag i dagpenge og efterløn.
Beskæftigede (og lønnede) timer som deltidsansat brandmand skal fortsat medføre fradrag i dagpenge og efterløn svarende til al anden arbejdsindtægt i dagpengesystemet og efterlønsordningen.
  Dette kombineres med, at deltidsansatte brandmænd ikke skal være omfattet af tidsbegrænsningen på 30 uger ved opgørelsen af supplerende dagpenge, selv om der sker fradrag for beskæftigede timer i deres dagpenge.
  Skattepligtige vederlag, som modtages for indsats, der udføres i hjemmeværn, lokalt beredskab, frivilligt brandværn og lign. vil som følge heraf heller ikke medføre fradrag i dagpenge og efterløn.
 Merudgifterne som følge af de ændrede regler skønnes at udgøre 2,8 mio. kr. årligt svarende til 1,3 mio. kr. efter skat og tilbageløb.
Aftalen finansieres ved en reduktion af den særlige jobrotationspulje.
  De nye regler træder i kraft den 1. marts 2018.
  Omfanget af deltidsansatte brandmænd og frivillige beredskaber på andre offentlige forsørgelsesydelser skal belyses og drøftes i foråret 2018. Der skal i den forbindelse udarbejdes grundig vejledning om reglerne for de frivillige beredskaber på andre ydelser, så ingen uberettiget får foretaget fradrag i sine ydelser.
 Det foreslås derfor, at der i reglerne om supplerende dagpenge for fuldtids- og deltidsforsikrede medlemmer af en arbejdsløshedskasse indsættes bestemmelser om, at arbejde som brandmand udelukkende på deltid ikke omfattes af tidsbegrænsning og udløb af retten til supplerende dagpenge og pr. 1. oktober 2018 tillige udløb af en forlænget periode med supplerende dagpenge.
 Forslaget betyder, at arbejde udelukkende som brandmand på deltid ikke er omfattet af tidsbegrænsning på 30 uger med supplerende dagpenge inden for de seneste 104 uger og udløb af retten til supplerende dagpenge og pr. 1. oktober 2018 tillige udløb af en forlænget periode med supplerende dagpenge.
 Hvis den ledige har andre former for deltidsarbejde i samme uge, hvor arbejdet som brandmand på deltid er udført, vil dette andet deltidsarbejde forbruge af tidsbegrænsningen og udløb af retten til supplerende dagpenge og pr. 1. oktober 2018 tillige udløb af en forlænget periode med supplerende dagpenge efter hovedreglen i lovens § 60, stk. 1, og § 73, stk. 2.
Reglerne om supplerende dagpenge i lovens §§ 60 og 73 vedrørende henholdsvis fuldtids- og deltidsforsikrede medlemmer af en arbejdsløshedskasse er senest ændret i forbindelse med lov nr. 624 af 8. juni 2016 (dagpengereformen), dog således at den samlede aftale om supplerende dagpenge skulle træde i kraft ad to omgange.
Den 1. juli 2017 trådte de nye regler om supplerende dagpenge i det månedsbaserede dagpengesystem således i kraft, og det er i forbindelse med udmøntningen af »Aftale om et nyt dagpengesystem for fremtidens arbejdsmarked« aftalt, at de resterede elementer skal træde i kraft den 1. oktober 2018.
 Som følge af at det er aftalt, at de nye regler om, at deltidsansatte brandmænd ikke skal være omfattet af tidsbegrænsningen på 30 uger ved opgørelsen af supplerende dagpenge, er der derfor behov for, at denne ændring gennemføres i forhold til regelsættene om supplerende dagpenge gældende henholdsvis pr. 1. juli 2017 og pr. 1. oktober 2018.
Det foreslås derfor, at forslaget om, at deltidsansatte brandmænd ikke skal være omfattet af tidsbegrænsningen på 30 uger ved opgørelsen af supplerende dagpenge, indarbejdes som ny ændring til de allerede gældende regler om supplerende dagpenge i lovens § 60, stk. 1, for fuldtidsforsikrede medlemmer og § 73, stk. 2, for deltidsforsikrede medlemmer.
Disse ændringer foreslås at træde i kraft den 1. marts 2018, jf. lovforslagets § 3, stk. 2, som ændret ved nærværende ændringsforslag nr. 5 og 6.
Det foreslås videre, at ændringen om, at deltidsansatte brandmænd ikke skal være omfattet af tidsbegrænsningen på 30 uger ved opgørelsen af supplerende dagpenge, desuden indarbejdes i de foreslåede bestemmelser til § 60, stk. 5, og § 73, stk. 4, jf. lovforslagets § 1, nr. 45 og 62, hvorefter arbejde på nedsat tid udelukkende som følge af arbejdsfordeling eller hjemsendelse ikke omfattes af tidsbegrænsningen og udløb af retten til supplerende dagpenge, herunder udløb af en forlænget periode med supplerende dagpenge.
Der henvises i øvrigt til bemærkningerne til disse bestemmelser, som træder i kraft den 1. oktober 2018, jf. lovforslagets § 3, stk. 3, som ændret ved nærværende ændringsforslag nr. 6.
Der vil med hjemmel i gældende lovs § 60, stk. 4, og § 73, stk. 5, samt forslaget til § 60, stk. 7, og § 73, stk. 8, som ændret ved dette lovforslags § 1, nr. 45 og 62, blive fastsat nærmere regler om afgrænsningen af deltidsansatte brandmænd.
Fastsættelsen af de nærmere regler herom vil tage udgangspunkt i bekendtgørelsen om personale i redningsberedskabet, særlig reglerne om brandmænds uddannelsesmæssige baggrund.
De øvrige elementer om fradrag i dagpenge eller efterløn fra »Aftale om lempeligere regler for fradrag for deltidsansatte brandmænd og frivillige beredskaber« af 15. december 2017 kræver ikke lovændring og vil blive implementeret i form af ændring til bekendtgørelse om udbetaling af dagpenge.
Dette vil også omfatte fradrag i efterløn, idet reglerne herom henviser til dagpengereglerne.
Indkomstregisteret indeholder i dag en særlig registrering af udbetalinger af vederlag i forbindelse med offentligt ombud og hverv.
Det drejer sig om hverv som nævning, domsmand, lægdommer, medlem af kommunalbestyrelse eller -udvalg efter de kommunale styrelseslove og hverv i et regionsråd efter lov om regioner.
 Der vil administrativt blive foretaget en ændring af vejledningsteksten til denne særlige registrering i indkomstregisteret, således at registreringen også vil omfatte hverv som deltidsansat eller frivillig brandmand eller frivilligt beredskab i form af hjemmeværnet, kystredningsberedskabet, digeberedskabet og strandingsberedskabet.
 Dermed vil arbejdsløshedskassernes administration af de foreslåede regler om, at indtægter i form af skattepligtige vederlag, som modtages for indsats, rådighedsvederlag, personlige tillæg m.m. ikke længere skal medføre fradrag i dagpenge og efterløn, kunne understøttes digitalt.
Arbejdsløshedskasserne skal fortsat administrere reglerne om supplerende dagpenge og fradrag i dagpengene for deltidsansatte brandmænd på samme måde som efter gældende regler.
Det betyder, at den deltidsansatte brandmand fortsat skal oplyse arbejdsløshedskassen om, hvorvidt en indtægt er udbetalt som et generelt rådighedstillæg, rådighedstillæg, eller en betaling for faktiske timer med brandslukning.
Til nr. 5 og 6 Det foreslås, at ændringsforslaget om, at deltidsansatte brandmænd ikke skal være omfattet af tidsbegrænsningen på 30 uger ved opgørelsen af supplerende dagpenge træder i kraft den 1. marts 2018. Der henvises endvidere til bemærkningerne til nr. 1-4.
 De nye regler for deltidsansatte brandmænd og personer ansat i hjemmeværn og frivillige beredskaber medfører merudgifter til dagpenge i forbindelse med forlængelse af retten til supplerende dagpenge og manglende fradrag i dagpenge som følge af skattepligtigt vederlag for deres frivillige indsats.
 Merudgifterne skønnes at udgøre ca. 2,8 mio. kr. årligt før skat og tilbageløb svarende til ca. 1,3 mio. kr. årligt efter skat og tilbageløb af afgifter.
 De økonomiske konsekvenser af de nye regler for personer på efterløn, hvor skattepligtigt vederlag for indsats som brandmand eller i hjemmeværn ligeledes ikke medfører fradrag i efterløn, vurderes at være ubetydelige.
 De nye regler foreslås at træde i kraft den 1. marts 2018.
 De økonomiske konsekvenser fremgår af tabellen nedenfor.
 Tabel 1. Merudgifter som følge af lempeligere dagpengeregler for deltidsansatte brandmænd m.fl.
 Aftalen finansieres ved en reduktion af den særlige jobrotationspulje til særlige grupper med videregående uddannelse.
 Merudgifterne og finansieringen heraf i 2018 som følge af ændringsforslaget optages på lov om tillægsbevilling for finansåret 2018.
 De samlede økonomiske konsekvenser for kommunerne af ændringsforslaget skal forhandles med de kommunale parter.
Bent Bøgsted (DF) fmd.
Jens Henrik Thulesen Dahl (DF) Claus Kvist Hansen (DF) Karina Adsbøl (DF) Marlene Harpsøe (DF) Jeppe Jakobsen (DF) Hans Andersen (V) Peter Juel Jensen (V) Louise Schack Elholm (V) Carl Holst (V) Anni Matthiesen (V) Britt Bager (V) Joachim B.
Olsen (LA) Laura Lindahl (LA) Rasmus Jarlov (KF) Rasmus Horn Langhoff (S) Bjarne Laustsen (S) nfmd.
Mattias Tesfaye (S) Leif Lahn Jensen (S) Lennart Damsbo-Andersen (S) Pernille Rosenkrantz-Theil (S) Jan Johansen (S) Henning Hyllested (EL) Christian Juhl (EL) Finn Sørensen (EL) Josephine Fock (ALT) Torsten Gejl (ALT) Sofie Carsten Nielsen (RV) Karsten Hønge (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
