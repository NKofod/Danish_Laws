Nr LSF 111 Forslag til Lov om ændring af straffeloven (Meddelelseshæleri) Fremsat af Leif Hermann (SF) Margrete Auken (SF) Tommy Dinesen (SF) Gert  

 Petersen (SF) Ebba Strange (SF) den 15. december 1989 Vedtaget ved tredjebehandling den 30. maj 1990 Lov nr. 399 af 13/06/1990 I borgerlig straffelov, jf. lovbekendtgørelse nr. 607 af 6.
september 1986, som ændret senest ved lov nr. 373 af 7. juni 1989, foretages følgende ændring:
 § 152 d affattes således:
»§ 152 d.
Bestemmelserne i §§ 152-152 c finder tilsvarende  

 anvendelse på den, som uden at have medvirket til gerningen uberettiget  

 skaffer sig eller udnytter oplysninger, der er fremkommet ved en sådan  

 overtrædelse.
 Stk. 2. Med samme straf straffes den, der uden at have medvirket  

 til gerningen uberettiget videregiver oplysninger om enkeltpersoners rent  

 private forhold, jf. forvaltningslovens § 28, stk. 1, som er fremkommet ved  

 overtrædelse af §§ 152-152 c.
Stk. 3. På samme måde straffes den, som uden at have medvirket til  

 gerningen uberettiget videregiver oplysninger, der er fortrolige af hensyn  

 til statens sikkerhed eller rigets forsvar.« Oprindeligt fremsat forslag I borgerlig straffelov, jf. lovbekendtgørelse nr. 607 af 6. september 1986, som ændret senest ved lov nr. 373 af 7. juni 1989, foretages følgende ændring:
 § 152 d affattes således:
»§ 152 d.
Bestemmelserne i §§ 152-152 c finder tilsvarende anvendelse  

 på den, som uden at have medvirket til gerningen uberettiget skaffer sig  

 eller udnytter oplysninger, der er fremkommet ved en sådan overtrædelse.
Stk. 2. Med samme straf straffes den, der uden at have medvirket til  

 gerningen uberettiget videregiver oplysninger om enkeltpersoners rent private  

 forhold, jf. forvaltningslovens § 28, stk. 1, som er fremkommet ved  

 overtrædelse af §§ 152-152 c.« Bemærkninger til lovforslaget Lovforslaget er en genfremsættelse af et i folketingsåret 1986-87, 1.  

 samling, fremsat lovforslag, se Folketingstidende 1986-87, 1. samling,  

 forhandlingerne sp. 2521, 5895, 11607 og 11802, tillæg A sp. 1955 og tillæg B  

 sp. 1657, idet der dog er foretaget følgende ændringer:
 1) Bestemmelsen om videregivelse af oplysninger er nu placeret i et nyt  

 stk. 2 til § 152 d, således at denne bestemmelse kun omhandler videregivelse  

 af private, personlige oplysninger af den i forvaltningslovens § 28, stk. 1,  

 omhandlede karakter.
 2) Fremskaffelse og udnyttelse af oplysninger, der er fortrolige af hensyn  

 til offentlige interesser, er ifølge lovforslaget fortsat strafbart.  

 Tilsvarende gælder også private oplysninger, jf. forvaltningslovens § 28,  

 stk. 1 og 3.
Bestemmelsens tilblivelseshistorie I januar 1971 fremkom Straffelovrådet med en betænkning om privatlivets  

 fred (Betænkning nr. 601/1971) indeholdende forskellige forslag til  

 straffelovsændringer.
Betænkningen var foranlediget af en skrivelse af 12. maj 1967, hvori  

 Justitsministeriet anmodede rådet om at overveje ændringer af de gældende  

 bestemmelser til beskyttelse af privatlivets fred.
I denne forbindelse  

 henvistes til de i Sverige og Norge i henholdsvis 1966 og 1958 gennemførte  

 bestemmelser om forstærket integritetsbeskyttelse. Ændringerne i  

 retstilstanden i Sverige og Norge sigtede på etablering af en strafferetlig  

 beskyttelse af privatlivet mod aflytning eller anden teknisk baseret  

 krænkelse af den fortrolige udveksling af tanker, følelser og oplysninger,  

 jf. den norske straffelovs § 145 a (Betænkning nr. 601/1971, s. 16 ff.).  

 Tilsvarende bestemmelser gennemførtes i Sverige efter anbefaling fra den  

 svenske »Integritetsskydds kommitteen«.
Beskyttelsesobjektet for de  

 svenske og norske initiativer samt for Straffelovrådets forslag var altså  

private fortrolige forhold.
Straffelovrådet fremkom imidlertid i den nævnte betænkning med et par  

 bemærkninger, der kan henføres til grundlaget for tilblivelsen af den  

 gældende meddelelseshæleribestemmelse i straffelovens § 152 d.
I forbindelse  

 med rådets overvejelser og forslag om ændrede straffebestemmelser anførte  

 rådet under afsnittet »Andres udnyttelse af de oplysninger, der er  

 fremkommet ved aflytning eller udspejdning« (Betænkning nr. 601/1971, s.  

 54), at »der efter Straffelovrådets opfattelse (er) et klart behov for,  

 at straffebestemmelserne omfatter også de her omhandlede efterfølgende  

 handlinger« (s. 54, 1. sp.), dvs. handlinger, der udføres af andre end  

 gerningsmanden i det til grund liggende tavshedspligtsbrud.
Rådet  

 argumenterede herefter for indførelse af en meddelelseshæleribestemmelse og  

 foreslog en ny bestemmelse optaget i straffelovens § 264 c med følgende  

 indhold: »Med bøde, hæfte eller fængsel indtil 6 måneder straffes den,  

 der uberettiget videregiver meddelelser eller billeder vedrørende en andens  

 private forhold eller i øvrigt billeder af den pågældende under  

 omstændigheder, der åbenbart kan forlanges unddraget offentligheden.  

 Bestemmelsen finder også anvendelse, hvor meddelelsen eller billedet vedrører  

 en afdød person.« Straffelovrådet forholdt sig hermed udelukkende til  

 videregivelse af private oplysninger.
I forbindelse med behandlingen i Justitsministeriet afgav det daværende  

 registerudvalg en delbetænkning om tavshedspligt for ansatte i  

 edb-servicebureauer m.v., der behandler oplysninger for det offentlige.  

 Udvalget henviste i sine overvejelser til ovenstående bemærkninger fra  

 Straffelovrådets betænkning, men syntes at udvide området for  

 Straffelovrådets hensigt, idet udvalget, se Folketingstidende 1971-72, tillæg  

 A, sp. 592, ud over kriminalisering af meddelelseshæleri i forhold til  

 tavshedspligtsbrud for ansatte i edb-servicebureauer m.v. anbefalede  

 kriminalisering af udnyttelse af alle oplysninger givet af en offentligt  

 ansat i strid med den pågældendes tavshedspligt.
Da dette spørgsmål, der  

 sigter på kriminalisering af udnyttelse af ethvert tavshedspligtsbrud,  

 altså også brud på tavshedspligtsbestemmelsen inden for hele § 152-området,  

 ikke faldt under udvalgets arbejdsområde, afstod udvalget fra at fremsætte  

 forslag herom.
 Men ikke desto mindre indarbejdedes denne opfordring i justitsministerens  

 lovforslag fremsat den 17. november 1971 i skikkelse af et nyt stk. 5 til §  

 152, se Folketingstidende 1971-72, forhandlingerne sp. 723, 1089, 3893 og  

 4187 samt tillæg A sp. 545, tillæg B sp. 631 og tillæg C sp. 217, og selv om  

 bestemmelsens ordlyd ikke omfattede videregivelse af offentlige  

 oplysninger, f.eks. offentliggørelse, er bestemmelsen siden da forstået  

 sådan.
 Bestemmelsens tilblivelseshistorie synes således at vise, at der ikke er  

 foretaget nogen nærmere analyse af behovet for denne betydelige udvidelse af  

 området for meddelelseshæleri.
Tavshedspligtsudvalgets betænkning nr. 998/1984 går ikke nærmere ind på  

 spørgsmålet bortset fra en enkelt mindretalsudtalelse, s. 173 ff., der  

 foreslår bestemmelsen om meddelelseshæleri ophævet, i hvert fald for så vidt  

 angår andre forhold end privatlivet tilhørende oplysninger.
Udvalgets forslag  

 svarer til den nu gennemførte bestemmelse i § 152 d.
Ved det den 2. oktober 1985 fremsatte lovforslag om ændring af  

 straffeloven. (Tavshedspligt), se Folketingstidende 1985-86, forhandlingerne  

 sp. 64, 472, 3347 og 3983 samt tillæg A sp. 253, tillæg B sp. 99 og 229 og  

 tillæg C sp. 93, ændredes § 152, stk. 5, til også formelt at omfatte  

 videregivelse.
Bestemmelsen fremkom som en sammenlægning af den hidtil  

 gældende § 152, stk. 5, jf. ovenfor, og § 264 c.
Af bemærkningerne og  

 Straffelovrådets kommentarer fremgik, at der ikke var tilsigtet nogen  

 realitetsændring med den anførte tilføjelse.
Denne sammenlægning var en  

 naturlig følge af de forudsatte tavshedspligtsbestemmelser i det samtidig  

 fremsatte forslag om en forvaltningslov, men heller ikke i den sammenhæng  

 synes der at foreligge en mere grundlæggende problematisering af spørgsmålet.
 Behovet for at opretholde en bestemmelse, der kriminaliserer  

 meddelelseshæleri både med hensyn til private oplysninger og oplysninger om  

 andre forhold, der er kommet til offentlighedens eller udenforståendes  

 kundskab gennem brud på tavshedspligten, beror på en afvejning af en række  

 hensyn.
Forslagsstillerne finder, at hensynet til privatlivets fred samt til  

 beskyttelse af følsomme personoplysninger taler afgørende for at opretholde  

 et straffeværn mod videregivelse af sådanne oplysninger.
En nærmere  

 præcisering af, hvad der skal forstås ved private personlige oplysninger,  

 fremgår af bemærkningerne nedenfor til lovforslagets enkelte bestemmelser.
En  

 sådan beskyttelse vil ligge i forlængelse af hensigten med forvaltningslovens  

 § 28, stk. 1.
Er der derimod tale om andre private oplysninger, herunder oplysninger om  

 privates skatteforhold eller forhold vedrørende virksomheders  

 produktionsplaner m.v., synes beskyttelsesbehovet ikke at kunne bære ud over  

 strafbarheden for det tilgrundliggende tavshedsbrud.
At tavshedspligten i  

 disse forhold heller ikke har samme stramme karakter, viser det forhold, at  

 sådanne oplysninger også i videre omfang kan videregives til andre  

 myndigheder.
Dette kan naturligvis diskuteres, men afgørende i så henseende  

 må være hensynet til pressefriheden og den offentlige interesse, der hyppigt  

 kan være forbundet med virksomheders eller private enkeltpersoners økonomiske  

 dispositioner, hvis virkninger stort set altid har konsekvenser for mange  

 mennesker.
En meddelelseshæleribestemmelse kan desuden opfattes som en  

 beskyttelse af virksomheders og privates mere eller mindre lovlige  

 transaktioner.
Hensynet til pressefriheden synes imidlertid at slå helt afgørende  

 igennem, når der er tale om hensynet til offentlige interesser, der fører til  

 tavshedspligtsbrud.
Meddelelseshæleri i sådanne tavshedspligtsbrud har flere  

 betænkelige virkninger.
Dels pålægges navnlig journalister at tage stilling  

 til, hvorvidt eksempelvis anonymt fremsendte oplysninger i den givne  

 situation er tavshedsbelagte, dels fremtræder kriminaliseringen af  

 videregivelsen som en ubegrundet ekstra sikring mod selve det  

 tilgrundliggende tavshedspligtsbrud, der jo faktisk har fundet sted som en  

 forudsætning for »hælerens« videregivelse.
 Ifølge tavshedspligtsudvalgets betænkning, bilag 10, s. 434, har den  

 dagældende bestemmelse i straffelovens § 152, stk. 5, været bragt i  

 anvendelse i 3 sager i henholdsvis 1976, 1977 og 1978.
Alle tre afgørelser straffer henholdsvis redaktører og journalister, der  

 offentliggjorde fortrolige oplysninger.
I den ene sag drejede det sig om  

 visse skatteoplysninger, og de to andre sager angik en aftale mellem en  

 kommunalbestyrelse og en privat virksomhed om et kommunalt grundsalg m.v.  

 Endelig fremkom i sommeren 1986 i et formiddagsblad oplysninger om en  

 udlandsdanskers skatteforhold, og en journalist blev sigtet i sagen, men  

 sigtelsen blev senere frafaldet.
I sagen forelå der umiddelbart kun en  

 krænkelse af private interesser, offentliggørelsen af skatteoplysninger, men  

 ikke desto mindre blev sigtelsen rejst udelukkende på foranledning af det  

 offentlige, uagtet overtrædelser af meddelelseshæleribestemmelsen i  

 straffelovens § 264 c var undergivet privat påtale eller betinget offentlig  

 påtale, jf. § 275.
Det synes således, som om bestemmelsen i den dagældende § 152, stk. 5, (§  

 152 d) i en vis udstrækning er ved at finde et anvendelsesområde, der ikke  

 har været tilsigtet.
Dertil kommer, at videregivelse i dagspressen gør  

 efterforskning og opklaring af denne lovovertrædelse til en forholdsvis  

 ukompliceret opgave.
Dermed henledes opmærksomheden først og fremmest på  

 pressens brug af tavshedsbelagte oplysninger, mens enkeltpersoners mere  

 skjulte udnyttelse er betydeligt vanskeligere at konstatere og opklare.  

 Endelig lægger kriminaliseringen af videregivelsen op til betænkeligheder i  

 forhold til den journalistiske kildebeskyttelse, idet det som anført er  

 ukompliceret at finde frem til gerningsmanden for så vidt angår § 152 d, mens  

 det i kraft af kildebeskyttelsesreglerne, jf. retsplejelovens § 172, oftest  

 kan være vanskeligt at opspore det underliggende tavshedsbrud, der derved  

 forbliver uopklaret, mens videregivelsen forfølges.
Bemærkninger til forslagets enkelte bestemmelser Ad § 152 d, stk. 1.
Bestemmelsens anvendelsesområde begrænses til uberettiget fremskaffelse og  

 udnyttelse af alle oplysninger, der i henhold til § 152, stk. 3, er  

 fortrolige.
Herefter straffes fremskaffelse og udnyttelse af såvel offentlige  

 som private fortrolige oplysninger, når dette er uberettiget og i øvrigt ikke  

 kan straffes som medvirken.
 Ad § 152 d, stk. 2.
Bestemmelsen straffer udelukkende uberettiget videregivelse af private  

 personlige oplysninger af den i forvaltningslovens § 28, stk. 1, nævnte  

 karakter.
Andre fortrolige oplysninger kan herefter videregives straffrit.
Efter 2. behandling den 22. maj 1990 I borgerlig straffelov, jf. lovbekendtgørelse nr. 607 af 6. september 1986, som ændret senest ved lov nr. 373 af 7. juni 1989, foretages følgende ændring:
 § 152 d affattes således:
»§ 152 d.
Bestemmelserne i §§ 152-152 c finder tilsvarende  

 anvendelse på den, som uden at have medvirket til gerningen uberettiget  

 skaffer sig eller udnytter oplysninger, der er fremkommet ved en sådan  

 overtrædelse.
 Stk. 2. Med samme straf straffes den, der uden at have medvirket  

 til gerningen uberettiget videregiver oplysninger om enkeltpersoners rent  

 private forhold, jf. forvaltningslovens § 28, stk. 1, som er fremkommet ved  

 overtrædelse af §§ 152-152 c.
