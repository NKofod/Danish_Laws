Tillæg til vejledning om udlejning af  

 almene boliger 1. Indledning Som følge af den nye lov om leje af almene boliger  

 er der foretaget en række ændringer af bekendtgørelse nr.  

 895 af 10. oktober 1996 om udlejning af almene boliger m.v.
 Ændringerne beskrives i denne vejledning, der  

 således er et tillæg til Bygge- og Boligstyrelsens vejledning om  

 udlejning af almene boliger m.v. (december 1996).
 Foruden mindre konsekvensrettelser er der tale om  

 ændringer vedrørende:
- oprykningsretten, - afvisning, - bytte, - fortsættelse af lejemål, - beboerklagenævn.
 Endvidere indeholder vejledningen en kort omtale af  

 ændrede forhold omkring lejekontraktsformular, fremleje samt  

 misligholdelse af medlemsforpligtelser i almene  

 andelsboligorganisationer.
2. Oprykningsretten Med en ændring af bekendtgørelsens § 7 er det  

 nu præciseret, at betingelserne i bekendtgørelsens §§ 4 og 5 om  

 husstandens størrelse og sammensætning kun skal opfyldes ved  

 oprykning til en bolig, der er større i bruttoetageareal end lejerens  

 nuværende bolig.
 En lejer har altså altid oprykningsret til en bolig,  

 der ikke er større i bruttoetageareal end den nuværende - uanset  

 husstandens størrelse og sammensætning.
 Dette betyder f.eks. at en enlig, der bor i en 5-rums  

 bolig, kan rykke til en anden 5-rums bolig af maksimalt samme  

 størrelse - eller f.eks. til en mindre 4-rums bolig, selvom der ikke  

 er børn i husstanden.
 Der er tale om en præcisering af gældende  

 praksis.
3. Afvisning Afvisning på grund af særlige  

 omstændigheder Ifølge bekendtgørelsens § 12 kan  

 boligorganisationen nu tillige afvise udlejning til boligsøgende til  

 en almen bolig, hvis boligorganisationen i ganske særlige  

 tilfælde har rimelig grund til at modsætte sig udleje.  

 Ændringen er en præcisering af gældende praksis og  

 bør fortolkes restriktivt.
Boligorganisationen vil eksempelvis have rimelig grund til  

 at modsætte sig udleje, hvis der foreligger sådanne særlige  

 omstændigheder, at det vil være urimeligt belastende for  

 boligorganisationen og afdelingernes beboere, hvis den pågældende  

 får en ny bolig i boligorganisationen.
Der kan f.eks. være tale  

 om en tidligere lejer, hvis lejemål er sagt op eller ophævet som  

 følge af overtrædelse af husordenen eller som følge af  

 fysisk vold eller trusler herom mod andre beboere eller ansatte i  

 boligorganisationen.
Det skal bemærkes, at afvisning naturligvis kun  

 ville kunne ske, så længe den boligsøgende fortsat  

 betragtes som urimeligt belastende.
Afvisning på grund af uafklaret økonomisk  

 mellemværende Efter § 12 a kan en boligorganisation nægte at  

 udleje til en boligsøgende, der har et uafklaret økonomisk  

 mellemværende med den pågældende boligorganisation fra et  

 tidligere eller eksisterende lejeforhold, f.eks. en ubetalt  

 fraflytningsregning.
 Bestemmelsen hjemler også mulighed for  

 boligorganisationen til at nægte at indgå lejeaftale med  

 boligsøgende fra oprykningsventelisten om en anden ledig bolig  

 i den pågældende boligorganisation, såfremt den  

 boligsøgende har et uafklaret økonomisk mellemværende med  

 boligorganisationen.
 Der skal være tale om ubetalt, forfalden gæld.  

 En gæld er forfalden, når sidste rettidige betalingsdag er  

 overskredet, og uanset, om gælden er anerkendt af skyldneren (den  

 boligsøgende) eller anfægtes af denne.
4. Bytte Med den nye almene lejelov og ophævelsen af  

 bekendtgørelsens §§ 13-14 er der sket en betydelig forenkling af  

 reglerne om bytte af almene boliger.
 Reglerne om bytte er nu udtømmende fastsat i § 69 i  

 den almene lejelov - og reglerne svarer stort set til reglerne for bytte af  

 private udlejningsboliger.
 Efter de nye regler har lejeren ret til at bytte med en  

 lejer af en anden bolig (uanset om denne er almen eller privat).
 Udlejeren (boligorganisationen) kan dog modsætte sig  

 bytning, hvis:
- den fraflyttede lejer ikke har beboet boligen i 3 år, - boligen ved bytning vil blive beboet af flere end 1 person pr.  

 beboelsesrum, eller - udlejeren i øvrigt har rimelig grund til at modsætte sig  

 det pågældende bytte.
Det skal understreges, at udlejer (fortsat) ikke har pligt  

 til at modsætte sig en bytning, selvom én af de tre situationer  

 foreligger.
Det kan f.eks. være rimeligt at tillade en bytning, selvom  

 lejeren ikke har boet i boligen i 3 år, hvis lejeren har behov for at  

 bytte.
Det kan ligeledes være rimeligt at tillade bytning, selvom  

 boligen efter bytning vil blive beboet af flere end 1 person pr.  

 beboelsesrum, hvis boligen - der vil blive beboet af flere end 1 person pr.  

 beboelsesrum - er større end den nuværende.
 En rimelig grund for udlejer til at modsætte sig  

 bytning kan f.eks være, at betingelserne for at afvise en lejer efter  

 bekendtgørelsens § 12 a er opfyldt.
 Boligernes størrelse, og husstandenes  

 størrelse og sammensætning har ikke længere betydning ved  

 bytte - bortset fra, at udlejer kan modsætte sig bytning, hvis boligen  

 vil blive beboet af flere end 1 person pr. beboelsesrum efter bytningen.
 Det betyder f.eks., at et par i en privat 4-rums bolig nu  

 kan bytte med et par i en almen 4-rums bolig, og at en enlig i en almen 5-  

 rums bolig kan bytte med et par i en almen 4-rums bolig.
Hvis en lejer i en almen bolig ønsker at bytte til  

 en privat udlejningsbolig, kan der ligeledes være særlige  

 vilkår, der skal opfyldes i henhold til den private lejelov.
Det kan  

 f.eks. være tilfældet, hvis lejeren ønsker at bytte til en  

 bolig i en pensionskasse eller i en stiftelse.
Andelsbolig-  

 organisationer Den, der ved bytning opnår en bolig i en  

 andelsboligorganisation, skal ifølge § 69, stk. 3, i den almene  

 lejelov melde sig ind i andelsboligorganisationen.
Ungdoms- og ældreboliger samt boliger i  

 bofællesskaber Ved bytning af almene ungdomsboliger og almene  

 ældreboliger kan lejeren kun bytte med personer, som ikke opfylder  

 betingelserne for at komme i betragtning til sådanne boliger,  

 såfremt kommunalbestyrelsens samtykke foreligger.
Endvidere  

 gælder, at ved bytning af en bolig i et bofællesskab skal den  

 pågældende bolig efter bytningen bebos af personer, som opfylder  

 betingelserne for at komme i betragtning til en bolig af den  

 pågældende karakter, jf. § 69, stk. 4 og 5.
5. Fortsættelse af  

 lejemål Reglerne om, at en person, der blev forsørget af en  

 afdød lejer, herunder afdødes barn under 18 år, kan  

 fortsætte lejemålet, findes nu i § 72 i den almene lejelov.
Der  

 er ikke sket indholdsmæssige ændringer i denne adgang til at  

 fortsætte lejemålet - for en nærmere beskrivelse af  

 reglerne om overgang af rettigheder henvises til side 84 - 88 i Vejledning om  

 udlejning af almene boliger m.v. af december 1996.
 Bekendtgørelsens § 17 omfatter nu kun bestemmelsen  

 om, at en person under 15 år, der fortsætter et lejemål i  

 en almen boligorganisation i henhold til § 72 i lov om leje af almene  

 boliger, kan optages på medlemsfortegnelsen.
 Denne regel er ikke længere begrænset til  

 fortsættelse af lejemål i almene familieboliger, men omfatter  

 alle typer af almene boliger.
6. Beboerklagenævn Med lov om leje af almene boliger er indført  

 beboerklagenævn - i kommuner med almene boliger - til afgørelse  

 af tvister efter lov om leje af almene boliger.
Ifølge lovens § 101, stk. 1, nr. 2, træffer  

 disse beboerklagenævn bl.a. afgørelse vedrørende tvister  

 om anvisning af almene familieboliger, jf. § 51, stk. 1, 1. pkt., i lov om  

 almene boliger samt støttede private andelsboliger m.v., medmindre  

 anvisningen er omfattet af en kommunal godkendelsesordning efter § 61 i samme  

 lov.
Denne afgørelseskompetence fremgår nu tillige af  

 udlejningsbekendtgørelsens § 9 a.
 De nærmere regler om indbringelse af tvister samt  

 beboerklagenævnets afgørelse fremgår af kapitel 17 i lov  

 om leje af almene boliger.
7. Fremleje Lejerens ret til at fremleje sin bolig eller en del  

 af denne (den legale fremlejeret) er reguleret af §§ 64-66 i lov om leje af  

 almene boliger.
 Selve fremlejeforholdet mellem lejer og fremlejetager er  

 derimod ikke omfattet af loven, jf. lovens § 1, stk. 3, idet dette som hidtil  

 er reguleret af lov om leje og - i de omfattede kommuner - tillige af lov om  

 midlertidig regulering af boligforholdene.
 Den almene lejelovs § 64 og § 65, stk. 1 og 2, svarer til  

 den gældende lejelovs § 69, stk. 1 og § 70, stk. 1 og 2, om fremleje.  

 Som noget nyt fastsætter den almene lejelovs § 65, stk. 2, dog, at  

 lejerens ret til at fremleje hele boligen skal gælde uanset antallet af  

 boliger i bebyggelsen.
Efter § 65, stk. 3, kan udlejer stille krav om, at lejere,  

 som ved fremleje overtager almene ungdomsboliger og almene  

 ældreboliger, skal opfylde de betingelser, der gælder for at  

 komme i betragtning til disse boligtyper, hvis det skønnes rimeligt af  

 hensyn til efterspørgslen.
Herved kan udlejer sikre, at disse boliger  

 fortsat forbeholdes den berettigede personkreds, hvis der er behov herfor.  

 Ligeledes bemærkes det, at ved fremleje af en bolig i et  

 bofællesskab skal fremlejetager opfylde betingelserne for at komme i  

 betragtning til en bolig af den pågældende karakter, jf. § 65,  

 stk. 4.
 Senest 2 uger før fremlejekontraktens  

 indgåelse skal lejeren underrette udlejeren om nærmere forhold  

 vedrørende fremlejeaftalen, jf. § 65, stk. 5. Såfremt udlejeren  

 ikke har modsat sig den pågældende fremlejeaftale senest 2 uger  

 efter lejerens underretning, kan lejeren indgå aftalen.
I § 66, stk. 2, er det som noget nyt bestemt, at lejeren  

 ved aftaler om fremleje ikke skal kunne betinge sig en højere husleje,  

 end lejeren selv betaler for boligen.
Udlejeren kan afvise fremlejeaftalen,  

 hvis lejeren opkræver en højere leje end tilladt efter  

 bestemmelsen.
Reglen gælder også ved delvis fremleje.
Her vil den  

 maksimale leje, som lejeren kan betinge sig, således svare til, hvad  

 lejeren selv betaler for hele boligen.
Dette beløb er dog kun det  

 yderste maksimum for, hvad lejeren vil kunne kræve i leje, hvis lejeren  

 ønsker at udnytte sin fremlejeret.
Et fremlejeforhold vil i  

 øvrigt være omfattet af den private lejelovgivnings regler om  

 lejefastsættelse.
Fremlejetagere af såvel enkeltværelser  

 som lejligheder vil på samme måde som andre "private" lejere  

 kunne få nedsat en eventuelt for højt fastsat leje i  

 overensstemmelse med reglerne herom.
8. Misligholdelse af  

 medlemsforpligtelser i almene andelsboligorganisationer Efter § 6 i de gældende normalvedtægter for en  

 almen andelsboligorganisation, jf.
Bygge- og Boligstyrelsens  

 bekendtgørelse nr. 840 af 20. september 1996, kan en almen  

 andelsboligorganisation hæve en lejeaftale med et medlem, der udelukkes  

 af andelsboligorganisationen på grund af væsentlig  

 misligeholdelse af økonomiske medlemsforpligtelser over for  

 andelsboligorganisationen eller dennes boligafdelinger.
Denne adgang for en  

 andelsboligorganisation til at hæve en lejeaftale med en lejer er ikke  

 videreført i lov om leje af almene boliger.
 Det betyder, at der efter lovens ikrafttræden den 1.  

 juli 1998 ikke eksisterer nogen hæveadgang som følge af  

 misligholdelse af medlemsforpligtelser i andelsboligorganisationer.
 Ovennævnte normalvedtægter vil blive rettet i  

 overensstemmelse hermed ved førstkommende lejlighed.
9. Ny lejekontraktsformular Bolig- og Byministeriet har i forbindelse med den nye  

 almene lejelov den 1. juli 1998 autoriseret en ny lejekontraktsformular  

 (typeformular B 6. udgave). Den skal finde anvendelse i lejeaftaler om  

 beboelseslejligheder, herunder blandede lejemål, og  

 enkeltværelser i alment byggeri.
Indholdsfortegnelse 1.
Indledning 2.
Oprykningsretten 3.
Afvisning 4.
Bytte 5.
Fortsættelse af lejemål 6.
Beboerklagenævn 7.
Fremleje 8.
Misligholdelse af medlemsforpligtelser i almene  

 andelsboligorganisationer 9.
Ny lejekontrakt Bilag 1. §§ 69, 72 og 101 i lov om leje af almene  

 boliger.1) Bilag 2. Bekendtgørelse nr. 373 af 19. juni 1998 om  

 ændring af bekendtgørelse om udlejning af almene boliger m.v.2) Bolig- og Byministeriet, den 6. juli  

 1998 Birgitte Fæster /Marie Højgaard Jørgensen 1)   Bilaget er ikke medtaget her, da loven  

 har været offentliggjort i Lovtidende A (Lov nr. 968 af 17. december  

 1997.) 2)   Bilaget er ikke  

 medtaget her, da bekendtgørelsen har været offentliggjort i  

 Lovtidende A.
