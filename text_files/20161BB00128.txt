Fremsat den 31. marts 2017 af Holger K.  Nielsen (SF) og Jacob Mark (SF) Forslag til folketingsbeslutning om obligatorisk undervisning i menneskerettigheder, herunder ligestilling og kvinders rettigheder Folketinget pålægger regeringen at  udvide introduktionskurset på landets asylcentre, så det også omfatter menneskerettigheder, herunder ligestilling og kvinders rettigheder,  foretage en evaluering af faget sundheds- og seksualundervisning og familiekundskab med henblik på at belyse det nuværende omfang og kvaliteten af undervisningen i faget og dets muligheder for at oplyse om kvinders rettigheder og familieforhold og  fastsætte et vejledende undervisningstimetal for seksualundervisningen i folkeskolen såvel som i privat- og friskolerne.
Bemærkninger til forslaget Alle har ret til at leve et liv i frihed.
Desværre er der alt for mange nydanske unge, der lever et liv præget af kontrol og undertrykkelse.
Mange unge kvinder og mænd oplever undertrykkelse i en religiøst funderet patriarkalsk kultur, som hæmmer deres frihed.
Mange af kvinderne oplever begrænsninger i, hvem de må gifte sig med, hvilken uddannelse de skal tage, hvordan de skal gå klædt, og hvem de må omgås.
Mange af mændene får ikke den støtte og hjælp, der skal til, for at de udvikler forståelse for samfundets normer og opnår tilstrækkeligt med uddannelse til, at de bliver integreret i samfundet.
For at det skal lykkes at bryde den sociale arv for disse mænd og kvinder, er det nødvendigt med et opgør med de undertrykkende magtstrukturer.
Als Research kortlagde i 2011 forholdene for unge med anden etnisk baggrund (se rapporten »Ung i 2011  nydanske unges oplevelse af social kontrol, frihed og grænser«, Alsresearch.dk).
Antallet af henvendelser til Etnisk Ungs rådgivning steg fra 80 i 2003 til 1.146 i 2013 (jf. www.etniskung.dk/om-etnisk-ung/). Ifølge organisationen skyldes det stigende antal først og fremmest det positive i, at der er kommet øget fokus på problemet.
De typiske årsager til henvendelserne er, at kvinderne ikke må have en kæreste, frygt for at blive gift, spørgsmål om mødommen, eller at man er udsat for vold og trusler.
På trods af årtiers debat og masser af gode strategier og projekter er det stadig ikke lykkedes at bekæmpe den sociale undertrykkelse.
Socialistisk Folkeparti mener, at det er nødvendigt at opprioritere indsatsen, særlig fordi der i disse år kommer historisk mange indvandrere fra lande i Mellemøsten og Afrika og vi skal modvirke, at fortidens fejltagelser gentager sig.
Det kræver et konstant fokus og en opprioriteret indsats.
 For at forebygge og bekæmpe social undertrykkelse er det nødvendigt, at vi sætter ind på flere niveauer.
Udvidelse af introduktionskurset på landets asylcentre Ved at introduktionskurset på asylcentrene udvides til også at omfatte menneskerettigheder generelt, herunder ligestilling og kvinders rettigheder, får asylansøgere og flygtningene indblik i de herværende normer fra første færd i Danmark.
Evaluering af faget sundheds- og seksualundervisning SF opfordrer regeringen til at igangsætte en evaluering af faget sundheds- og seksualundervisning og familiekundskab med henblik på at belyse det nuværende omfang og kvaliteten af undervisningen i faget og dets muligheder for at oplyse om kvinders rettigheder og familieforhold.
Et vejledende timetal for seksualundervisningen SF opfordrer regeringen til at fastsætte et vejledende undervisningstimetal for seksualundervisningen i folkeskolen.
Timetallet skal sikre, at eleverne allerede fra en tidlig alder lærer om kønsroller og seksualitet.
 Også børn på privat- og friskoler skal sikres adgang til seksualundervisning, og Undervisningsministeriet bør derfor i højere grad end i dag påse, at friskoler og private grundskoler (frie grundskoler) lever op til målsætningen i friskolelovens § 1, stk. 2, om at »udvikle og styrke elevernes kendskab til og respekt for grundlæggende friheds- og menneskerettigheder, herunder ligestilling mellem kønnene«, som netop indebærer et ubetinget krav om seksualundervisning på fri- og privatskolerne.
Skriftlig fremsættelse Holger K.
Nielsen (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om obligatorisk undervisning i menneskerettigheder, herunder ligestilling og kvinders rettigheder.
(Beslutningsforslag nr.
B 128) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
