Dette er hæfte nr. 13 i en serie på 28 om reglerne for fagene i gymnasiet.  

 Det indeholder de bestemmelser om geografi, som er fastsat i § 14 i  

 bekendtgørelse af 4.november 1987 om fagene i gymnasiet og i § 1 i  

 bekendtgørelse om ændring af bekendtgørelse om fagene m.v. i gymnasiet af 21.  

 marts 1988. (* 1) Desuden indeholder hæftet de vejledende retningslinier for  

 faget. (* 2) Vejledende retningslinier Geografi Generel indledning Undervisningen i geografi beskæftiger sig med de natur- og samfundsgivne  

 forudsætninger for menneskets materielle levevilkår på Jorden, med den  

 regionale og globale variation i disse forudsætninger, samt med menneskets  

 aktiviteter og disses konsekvenser for miljøet og naturen.
Vi lever i en tid, hvor øget erkendelse og hastig teknologisk udvikling  

 muliggør en stadig mere omfattende naturbeherskelse.
Samtidigt forekommer der  

 både i Danmark og ude i verden flere og flere eksempler på, at grænserne for  

 naturudnyttelsen overskrides - gennem ressourceforbrug, jordødelæggelse og  

 forurening af miljøet.
Dette understreger betydningen af, at eleverne gennem  

 deres geografiundervisning tilegner sig en dybtgående viden om processer og  

 sammenhænge i naturen som baggrund for at forstå konsekvenserne af et givet  

 indgreb i miljøet.
 Udveksling af varer, teknologi, viden og ideer knytter landene tættere til  

 hinanden, materielt og kulturelt, og øger samtidig den gensidige afhængighed,  

 økonomisk, politisk og teknologisk.
 Hvis de internationale relationer skal kunne udvikle sig til gensidig gavn  

 og i gensidig forståelse mellem landene, er et indgående kendskab til andre  

 lande og kulturer nødvendigt.
For at kunne tage stilling til menneskers levevilkår i vor nære omverden  

 og i fjerne lande på en ansvarlig og handlingsorienteret måde, er det  

 vigtigt, at eleverne bliver i stand til at beskrive, analysere, kombinere og  

 vurdere forudsætningerne for de forskelligartede samfund, som udgør rammen  

 for menneskers materielle udfoldelse.
Det bliver derfor et centralt mål med  

 undervisningen at vise samspillet mellem de naturgivne, historiske,  

 politiske, teknologiske og økonomiske forudsætninger for produktionen,  

 således som den foregår og udvikler sig rundt om på jordkloden.
 Menneskers levevilkår og samspillet mellem natur og samfund bliver således  

 to overordnede synsvinkler i undervisningen på begge de niveauer, hvor der  

 undervises i faget.
 Der lægges vægt på, at eleverne bliver fortrolige med såvel  

 naturvidenskabelige som samfundsvidenskabelige metoder under arbejdet med  

 problemstillinger, der inddrager og integrerer forskellige områder af faget,  

 idet fagets syntesekarakter herigennem understreges.
Af bekendtgørelsen fremgår det, at de to niveauer i geografi er ret  

 ensartede i formål og opbygning.
Mellemniveauets progression i forhold til  

 det obligatoriske niveau består navnlig i, at eleverne ved mere selvstændigt  

 arbejde og fordybelse i teorier opnår større viden samt videreudvikler evnen  

 til selvstændig og nuanceret stillingtagen til danske og internationale  

 problemer.
Undervisningen tilrettelægges ud fra brede emner, som sikrer sammenhæng og  

 helhedsperspektiv.
Det enkelte emne formuleres inden for et af fagområderne  

 eller på tværs af disse.
Der vælges mindst 3 og højst 5 emner.
Vælges 4 eller  

 5 emner, kan eet af dem være valgtfrit.
Valget af emner foregår i samarbejde  

 med eleverne.
 I slutningen af undervisningsvejledningen er der givet eksempler på  

 årsforløb, som viser forskellige måder at sammensætte emner på.
Undervisningens indhold Obligatorisk niveau Generelt Undervisningen skal planlægges således, at både fagets naturside og dets  

 samfundsside behandles indgående, og således at samspillet mellem natur og  

 menneske samt konsekvenserne heraf indtager en central plads.
Grundlæggende  

 geografiske arbejdsmetoder benyttes i denne læreproces.
Undervisningen på det obligatoriske niveau skal på den ene side fremstå  

 som et afsluttet hele, hvilket sikres gennem et bredt emnevalg, og på den  

 anden side skal det udgøre grundlaget for det videre arbejde i mellem  

 niveaufaget i 3.g.
Emnevalget skal foretages således, at både lokale,  

 nationale og globale forhold behandles, ligesom i- og u-lande samt deres  

 indbyrdes relationer inddrages.
Blandt emnerne kan indgå et valgfrit emne, hvis stofområde ligger uden for  

 de nedenstående 3 fagområder, f.eks.
Infrastrukturen i Danmark, Produktion af  

 og handel med kobber.
Fagområder Naturgrundlag og miljø Eleverne skal opnå indsigt i hvorledes menneskets aktiviteter er afhængige  

 af naturgrundlaget og samtidig påvirker dette.
Samspillet mellem mennesket og  

 naturen skal forstås dels på grundlag af viden om naturgivne forhold  

 vedrørende Jorden og dens atmosfære, dels ud fra kendskab til den  

 teknologiudvikling, der indvirker på naturudnyttelsen.
 De miljømæssige konsekvenser af menneskets aktiviteter belyses, f.eks.  

 påvirkningen af havet, landskabet, ferskvandet og jordbunden.
 Globale klimaforhold og vandets kredsløb behandles som grundlag for  

 forståelsen af de naturgivne rammer for produktion og levevilkår.
Eleverne skal opnå en sådan indsigt i Jordens klima, at de bliver i stand  

 til at forklare lokale og regionale variationer i temperatur- og  

 nedbørsforhold.
Den ulige fordeling af stråling samt af land og hav på kloden  

 kan sammen med strålings- og energibalancebetragtninger indgå i behandlingen  

 af den globale temperaturfordeling og cirkulationen i atmosfæren.
 Det vil være hensigtsmæssigt at analysere vandets kredsløb - nedbør,  

 fordampning, afstrømning - ved hjælp af balancebetragtninger.
 Eleverne skal endvidere opnå kendskab til opbyggende og nedbrydende  

 processer i jordoverfladen og i jordskorpen ved inddragelse af stof fra eet  

 eller flere af områderne geomorfologi, jordbundslære, råstofgeologi og den  

 pladetektoniske model.
 Landskabs- og jordbundsdannende processer knyttes naturligt til klima,  

 hydrologi og det geologiske udgangsmateriale.
 Ved arbejdet med råstofgeologien kan forskellige fysiske miljøers  

 betydning for råstoffernes dannelse betones.
Erhverv og befolkning Fagområdet beskæftiger sig med mennesket som producent, forbruger og  

 ressource og som en formende faktor for vore fysiske omgivelser.
I behandlingen af erhvervsgeografien anskues mennesket væsentligst som  

 producent.
Undervisningen skal give indblik i erhvervsudøvelse under  

 forskellige naturmæssige, teknologiske, økonomiske og politiske betingelser.  

 Det dynamiske aspekt betones, ligesom samspillet mellem de faktorer, der  

 påvirker udviklingen, belyses.
 Erhvervsanalysen kan koncentrere sig om et enkelt erhverv eller en  

 branches produktion eller aktivitet. Ændringer i teknologi,  

 produktionsstruktur, rumlig organisation, anvendelse af energi og råstoffer  

 og andre karakteristika ved erhvervsaktiviteten kan være temaer, der belyses  

 og forklares.
Fagområdet omfatter tillige en gennemgang af et erhverv i Danmark, f.eks.  

 Dansk fiskeri, Tekstil- og beklædningsbranchen eller Turismen.
Desuden skal  

 fagområdet give et overblik over den danske erhvervsudvikling og  

 erhvervsstruktur.
I behandlingen af befolkningsgeografien anskues mennesket som ressource og  

 forbruger.
Analysen af befolkningsforhold kan relateres til  

 beskæftigelsespotentialer, produktion, forbrug, bæreevnebetragtninger og  

 menneskers levevilkår.
Arbejdet med befolkningsforholdene omfatter  

 grundlæggende dele af demografien, herunder demografisk transition og  

 migration.
I behandlingen af kulturlandskabet anskues mennesket som en formende  

 faktor for vore fysiske omgivelser.
Eleverne skal opnå en erkendelse af, at  

 kulturlandskabet er et resultat af de naturgivne forudsætninger og menneskets  

 aktiviteter.
Træk af kulturlandskabet i by eller på land kan fremdrages i tilknytning  

 til erhvervsanalysen eller til en regional analyse af et lokalområde.  

 Analyserne kan relateres til befolkningsudvikling, til produktionsformernes  

 udvikling eller til erhvervssammensætningen.
Temaer som arealanvendelse,  

 bebyggelsesforhold, bysystem og infrastruktur eller andre udtryk for  

 menneskets omformning af den oprindelige natur kan behandles.
Regional analyse Den regionale analyse beskæftiger sig med et nærmere afgrænset geografisk  

 område, som kan være en del af et land, et land eller en gruppe af lande.
Der  

 arbejdes med forskellige typer af regioner.
Analysen skal give en forståelse af, hvilke generelle og specifikke  

 naturmæssige og menneskeskabte forhold, der er med til at definere og  

 konstituere den konkrete region.
I analysen udvælges de aspekter, der er  

 afgørende for den pågældende regions særkende, og analysens enkelte dele  

 sættes ind i en sammenhæng.
Produktion og levevilkår indgår som en central  

 del af arbejdet med regionen.
 Een angrebsvinkel kan være at beskrive og klassificere området ud fra  

 udvalgte temaer som arealanvendelse, landskabstyper, klima- og  

 afstrømningsforhold, infrastruktur, bebyggelse og pendlingsoplande etc. med  

 henblik på at udskille regioner.
 En anden angrebsvinkel kunne være at finde de træk, der karakteriserer  

 regionen i forhold til dens omgivelser.
 Analysen kan endvidere tage udgangspunkt i regionens relationer til  

 omverdenen, f.eks. således, at problemstillinger fra i- og u-lande og deres  

 indbyrdes relationer bliver belyst.
Mellemniveau Generelt Som på obligatorisk niveau skal emnevalget foretages således, at både  

 fagets naturside og dets samfundsside behandles indgående, og således at  

 samspillet mellem natur og menneske samt konsekvenserne heraf indtager en  

 central plads.
Der anlægges såvidt muligt en overordnet global og international  

 synsvinkel på emnerne.
Dette indebærer, at de enkelte emner søges sat ind i  

 en global og international sammenhæng, hvor det er relevant.
Eks.: Ghana's  

 fødevareproduktion relateres til verdens fødevareproduktion, Dansk landbrug  

 relateres til EF.
Det er vigtigt, at såvel den primære som den sekundære og  

 tertiære erhvervssektor bliver tilgodeset gennem emnevalgene.
Blandt emnerne kan indgå eet valgfrit emne, hvis stofområde ligger udenfor  

 de nedenstående 4 fagområder.
Eks.: Turisterhvervet i Vestjylland,  

 Naturkatastrofer, Det glaciale landskabs omformning i Frederiksværkegnen,  

 eller Jordbundsdannelse og -ødelæggelse.
Fagområder Geologiske ressourcer og deres udnyttelse.
Der søges i undervisningen skabt forståelse for en hensigtsmæssig  

 udnyttelse af klodens ressourcer og for nødvendigheden af at tage  

 forholdsregler mod de negative virkninger af ressourceudnyttelsen.
Der lægges  

 vægt på, at udnyttelsen af råstoffer er betinget af såvel de naturgivne  

 forudsætninger som den teknologiske, transportmæssige, markedsmæssige,  

 økonomiske og politiske udvikling.
Eleverne skal gennem undervisningen opnå  

 en fornemmelse af den geologiske udviklingshistorie baseret på det  

 aktualistiske princip.
Fagområdet skal give indsigt i geologiske processer på Jordens overflade  

 og i skorpen set i forbindelse med råstoffernes dannelse og udnyttelse.  

 Råstofferne omfatter: a) energiråstoffer som f.eks. olie, gas, kul og uran,  

 b) de metalliske råstoffer som f.eks. jern, aluminium og kobber, c)  

 industrimineraler som f.eks. kvarts, salte og asbest samt d) bygge- og  

 anlægsmaterialer som f.eks. sten, grus, ler og kalk.
Desuden henregnes vand  

 til de geologiske ressourcer.
Mindst eet eksempel blandt de nævnte råstoffer  

 behandles indgående.
Råstoffernes geografiske fordeling på såvel geologiske stormiljøer som på  

 forskellige landegrupper samt deres produktions-, distributions- og  

 markedsforhold skal belyses.
Miljømæssige spørgsmål i forbindelse med  

 brydning og oparbejdning såvel som anvendelse af råstofferne kan ligeledes  

 indgå.
Vælges vand som ressource, vil det være naturligt at lægge vægt på den  

 del af det hydrologiske kredsløb, der angår overfladevandets, grundvandets og  

 de løse aflejringers fysisk/kemiske forhold.
Endvidere kan den  

 samfundsmæssige udnyttelse af vand som ressource og de miljømæssige  

 konsekvenser heraf behandles.
Produktion, teknologi og miljø Fagområdet skal give eleverne forståelse af væsentlige sammenhænge mellem  

 miljø, økonomi og levevilkår og den produktion, som danner forudsætning for  

 menneskets eksistens.
Målet er bl.a. at eleverne sikrer sig indsigt i  

 konsekvenserne af menneskets udnyttelse af naturressourcerne i forbindelse  

 med produktion.
Der arbejdes med de økonomiske, økologiske og teknologiske aspekter af en  

 udvalgt produktion eller et produktionssystem.
Behandlingen kan f.eks.  

 omfatte forskellige aspekter af primær produktion, energiproduktion,  

 industriel produktion eller kan omfatte en analyse af et produktionssystem i  

 et nærmere afgrænset geografisk område.
Der kan i analyserne lægges vægt på  

 de konsekvenser, teknologivalget har for ressourceanvendelsen, produktionen,  

 miljøet, arbejdskraften og menneskers levevilkår.
Det vil ofte være hensigtsmæssigt at inddrage betydningen af stof- og  

 energistrømme i produktionssystemet.
Arbejdes der med humane økosystemer, kan  

 eleverne stifte bekendtskab med stof- og energiressourcer, stof- og  

 energiomsætning, balancebetragtninger mv.
 Angrebsvinklerne er mange, idet det er muligt at vælge emner så der f.eks.  

 indgår en analyse af et enkelt produkt (ris, stål), et veldefineret  

 produktionssystem (flyttemarksbrug på Borneo), et samlet industriområde  

 (Ruhr), en global produktion (verdens fødevareproduktion), et tertiært  

 erhverv med miljøproblemer.
Verdenshandel og udviklingsanalyse Fagområdet skal give eleverne mulighed for at forstå baggrunden for den  

 forskelligartede udvikling rundt i verden samt for at kunne vurdere  

 udviklingsmulighederne i de enkelte regioner.
Undervisningen skal omfatte den  

 internationale handels markedsforhold, interaktionen mellem landene samt  

 udviklingen i den internationale arbejdsdeling.
Endvidere skal fagområdet  

 sikre viden om forskelligartede udviklingsproblemer og tillige belyse  

 forskellige strategier til løsning af udviklingsproblemerne.
 Ved behandlingen af fagområdet er det vigtigt at inddrage betydningen af  

 de naturmæssige, teknologiske, økonomiske og politiske forhold - nationalt og  

 globalt.
 I undervisningen kan indgå de naturgivne og de historiske forudsætninger  

 for ressourceudnyttelse, produktion, monoproduktion og -eksport,  

 handelsstruktur, udviklingsstrategier og u-landsbistand.
 Afhængig af emnevalget kan der tages udgangspunkt i en region, i et  

 produkt, i samhandelen mellem i-lande og u-lande eller generelt i den  

 internationale arbejdsdeling.
Kulturlandskab og fysisk planlægning I undervisningen skal eleverne opnå en forståelse af, hvorledes  

 kulturlandskabet viser menneskets udnyttelse af naturressourcerne til  

 forskellig tid, og hvordan menneskets lokale omgivelser er dannet og  

 struktureret.
I fagområdet arbejdes med kulturlandskabsanalyser som omfatter såvel  

 naturmiljøet som de økonomiske, sociale og produktionsmæssige forhold, der  

 har indflydelse på samspillet mellem mennesket og dets omgivelser.  

 Eksempelvis kan inddrages behandling af landskabsformer, landskabsudnyttelse,  

 infrastruktur, bebyggelse og lokaliseringsmønstre.
Analyser af  

 kulturlandskabet kan koordineres med behandling af de planlægningsmæssige  

 aspekter vedrørende såvel det åbne land som byerne.
Behandles områder, hvor  

 det åbne land dominerer, vil jordbrugets arealanvendelse være et centralt  

 aspekt.
Arealanvendelsen og lokaliseringsmønstre kan sættes i relation til  

 landskabsformer og jordbundsforhold.
Vælges der at arbejde med byen, kan  

 bysystemets strukturering af kulturlandskabet analyseres.
Ved detailanalyser  

 i større bymæssige områder vil det være naturligt at behandle ændringer i  

 arealanvendelsen og deres tilknytning til samfundets produktion og forbrug.  

 Danske og udenlandske eksempler kan anvendes, afhængig af emnevalget.
En hensigtsmæssig angrebsvinkel kan være en historisk analyse af  

 kulturlandskabets ændring.
Det vil åbne mulighed for at belyse  

 naturgrundlagets varierende betydning som ressource for menneskets  

 aktiviteter, ligesom forskellige økonomiske, sociale og lovgivningsmæssige  

 forhold kan inddrages.
 En anden angrebsvinkel kan være at analysere de regionale forskelle mellem  

 kulturlandskaber eller kulturlandskabselementer.
 Inddragelse af detaljeret kortmateriale samt evt. flyfotos og  

 satellitbilleder vil være hensigtsmæssigt.
Koordinering af undervisningen med samfundsfag og biologi Elevernes valg af henholdsvis samfundsfag eller biologi på højt niveau  

 afspejler deres interesse for og ønsker om at fordybe sig inden for enten det  

 samfundsvidenskabelige eller det biologisk- naturvidenskabelige fagområde.
Mellemniveaufaget geografi kan gennem emnevalget og indholdet af de  

 enkelte emner imødekomme elevernes forskellige interesser, idet det er muligt  

 indenfor visse grænser at tone faget i forskellige retninger.
Dette  

 indebærer, at det inden for bekendtgørelsens rammer vil være muligt at  

 udarbejde ret forskelligartede forløb for elever, der har henholdsvis  

 samfundsfag og biologi på højt niveau, uden at undervisningsfaget geografis  

 særkende af den grund sættes over styr.
Eleverne møder i 3.g med meget forskellige forudsætninger.
Eleverne på den  

 matematiske linie med biologi på højt niveau har ved starten af 3.g haft  

 mange undervisningstimer indenfor det naturvidenskabelige fagområde, mens  

 eleverne på den sproglige linie med samfundsfag på højt niveau kun har haft  

 naturfag, biologi og geografi.
Omvendt har elever med samfundsfag oparbejdet  

 et solidt grundlag indenfor det samfundsvidenskabelige område gennem 2.g.  

 Alene på baggrund af de forskellige forudsætninger vil både indholdet og den  

 faglige dybde variere meget på de to hold.
For at skabe den størst mulige sammenhæng mellem fagene og for at udnytte  

 de forskellige elevforudsætninger optimalt, vil det være hensigtsmæssigt, at  

 der meget tidligt i forløbet foretages en koordinering af undervisningen i  

 geografi og henholdsvis samfundsfag og biologi.
Det vil undervejs i 3.g være  

 naturligt at etablere et tværfagligt samarbejde.
Skriftligt arbejde I det skriftlige arbejde skelnes der mellem A- og B- opgaver.
Arbejdet med  

 begge opgavetyper foregår normalt i timerne.
A-opgaver omfatter opgaver, journaler og rapporter, der stiller eleverne  

 overfor veldefinerede problemstillinger.
Eksempler på A- opgaver kan være  

 udarbejdelse af tematiske kort, kartering samt analyse og vurdering af  

 statistisk materiale.
A-opgaver omfatter tillige journaler eller rapporter udarbejdet i  

 tilknytning til eksperimentelt arbejde og til ekskursioner.
Eksempler herpå  

 kan være journaler/rapporter omhandlende indsamling og analyse af  

 jordbundsprøver og vandkvalitetsmålinger samt bearbejdning og vurdering af  

 indsamlet materiale fra institutions- og virksomhedsbesøg.
B-opgaver omfatter opgaver og rapporter hvor det i det væsentligste er  

 eleverne, der har formuleret problemstillingen, bearbejdet stoffet og draget  

 konklusioner ud fra materialet.
B-opgaver kan bygge på eksperimentelt  

 arbejde, ekskursioner eller spørgeskemaundersøgelser, men kan også være  

 teoretiske opgaver som f.eks. analyse af Udviklingsmuligheder i den  

 brasilianske industri eller en analyse af de Naturgivne forudsætninger for  

 landbrugsproduktionen på to forskellige lokaliteter i Danmark.
 På det obligatoriske niveau ligger hoveddægten på A- opgaver, på  

 mellemniveauet forskydes vægten mod B- opgaver.
 Det skriftlige arbejde indgår i eksamensopgivelserne og kan inddrages i  

 eksaminationen.
Undervisningens tilrettelæggelse Generelt Undervisningsform, undervisningsemner og - i det omfang det er muligt -  

 undervisningsmaterialer vælges af lærer og elever i fællesskab.
 Både på obligatorisk niveau og mellemniveau er det vigtigt, at emnevalget  

 og tilrettelæggelsen foretages således, at der sikres en faglig bredde.  

 Elever og lærer skal her være opmærksomme på risikoen for, at undervisningen  

 kan komme til at bestå af en række isolerede emner uden indbyrdes sammenhæng.  

 Planlægningen må således søge at tilgodese den faglige bredde, samtidigt med  

 at undervisningen sikres et helhedspræg.
 Undervisningen tilrettelægges således, at eleverne arbejder med både  

 natur- og samfundsvidenskabelige arbejdsmetoder.
Introduktion Obligatorisk niveau Elevernes forudsætninger er meget forskellige.
Deres geografiske viden  

 bygger primært på undervisningen i 6.-7. klasse, og kun få elever har haft  

 faget som valgfag i folkeskolens øverste klasser.
Når eleverne får  

 geografiundervisning i 2.g, er der endvidere forskelle i deres erhvervede  

 naturvidenskabelige basisviden, afhængigt af deres valg af linie.
De  

 forskellige forudsætninger øger behovet for en introduktion til faget.
Introduktionen skal præcisere muligheder for og krav til  

 geografiundervisningens indhold og metoder.
Samtidig skal den danne grundlag  

 for elevernes medbestemmelse.
Det første emne, der overvejende planlægges af læreren, må have en sådan  

 varighed, at en præsentation af centrale problemstillinger og arbejdsmetoder  

 i faget muliggøres.
Der skulle hermed være skabt grundlag for en diskussion  

 af undervisningens indhold og form samt for planlægningen af efterfølgende  

 undervisningsforløb.
Det er vigtigt, at eleverne bliver opmærksomme på fagets  

 bredde og mangfoldigheden af det materiale, der kan anvendes i  

 undervisningen.
Mellemniveau Introduktionen af mellemniveaufaget vil i højere grad have karakter af en  

 planlægningsfase.
Planlægningen skal tage højde for de forskellige  

 elevforudsætninger afhængigt af emnevalget i 2.g.
Endvidere skal der på et  

 meget tidligt tidspunkt ske en koordinering med undervisningen i henholdsvis  

 samfundsfag og biologi.
Det er i planlægningsfasen vigtigt at vise, at  

 valgfaget kan sammensættes på mange forskellige måder.
 Arbejdsformer, materialer etc.
Som regel vil de forskellige arbejdsformer som klasse- og  

 gruppeundervisning samt lærer- og elevoplæg komme i anvendelse i løbet af  

 skoleåret.
I den daglige undervisning vil diskussion og uddybning af de  

 enkelte emner ofte være den foretrukne undervisningsform.
Det kan suppleres  

 med inddragelse af studier i fagbibliotek, eksperimentelt arbejde,  

 ekskursioner m.v.
På mellemniveauet skal eleverne have mulighed for  

 selvstændig problemformulering med efterfølgende opsøgning, udvælgelse og  

 bearbejdning af geografisk materiale.
 I valget af arbejdsformer skal der drages omsorg for, at behovet og  

 muligheden for faglig udfoldelse tilgodeses hos de forskellige elevgrupper  

 blandt såvel piger som drenge.
 Det er relevant, at elevernes studieteknik, herunder deres arbejdsmetoder  

 og arbejdsvaner drøftes og evalueres undervejs i forløbet.
Gennem materialevalget kan eleverne få et indtryk af variationen i de  

 kilder, som det er nødvendigt at anvende for at belyse de problemer, der  

 tages op i undervisningen.
En stor del af dette materiale forefindes i  

 undervisningslokalet, f.eks.: atlas, topografiske kort, vægkort, vejrkort,  

 flyfotos, satellitbilleder statistik, håndbøger og dias.
Det er  

 hensigtsmæssigt, at apparatur som antiskop, lysbord, måleudstyr,  

 edb-faciliteter samt udstyr til digital billedbehandling er let tilgængeligt.  

 Derudover kan materialer fra biblioteker, ambassader, interesseorganisationer  

 og lignende inddrages.
Det er vigtigt, at eleverne selv prøver at indsamle  

 materiale.
Brug af tidsskrift- og avisartikler kan sikre aktualiteten i  

 undervisningen.
Fremmedsproget materiale kan anvendes; sker det i et større  

 omfang, kan der samarbejdes med et sprogfag.
Under arbejdet med de enkelte emner vil det ofte være relevant at inddrage  

 edb i undervisningen.
Det kan være i form af simulations- eller  

 prognosemodeller, edb-grafik, statistisk behandling af store datamængder  

 eller digital billedbehandling.
 Det vil være nyttigt i løbet af et skoleår at kunne indbyde een eller  

 flere gæstelærere fra erhverv, institutioner eller organisationer til  

 undervisning eller diskussion i klassen.
Tværfagligt samarbejde For at give eleverne mulighed for i højere grad at se sammenhænge i de  

 behandlede problemstillinger er det hensigtsmæssigt at etablere samarbejde  

 med andre fag.
Det tværfaglige samarbejde kan variere fra parallellæsning, hvor samme  

 emne behandles i de involverede fag, men uden at der af den grund er  

 foretaget ændringer i timestrukturen, til integrerede forløb, hvor skemaet  

 brydes op, og hvor det overvejende er emnet, der er styrende for de  

 nødvendige valg.
Valget af samarbejdspartner afhænger af såvel fag, hold og  

 timestruktur som af det valgte emne.
På det obligatoriske niveau er mulighederne mange, da det på begge linier  

 er muligt at etablere et samarbejde med dansk, historie og engelsk.  

 Samarbejdet med de øvrige sprogfag og idræt kan vanskeliggøres af  

 holddannelserne.
På den sproglige linie vil et tæt samarbejde med naturfaget  

 give eleverne nogle bedre forudsætninger indenfor den naturvidenskabelige del  

 af det geografiske arbejdsfelt.
På den matematiske linie kan der tilsvarende  

 samarbejdes med matematik og fysik.
 På mellemniveauet er det mest naturligt at samarbejde med samfundsfag og  

 biologi, jfr. afsnittet om en koordinering af undervisningen med disse fag.
Ekskursioner og studierejser Ekskursioner og herunder feltstudier indgår som et naturligt led i  

 geografiundervisningen.
 Ekskursioner behøver ikke at være langvarige, men kan omfatte lokale  

 feltanalyser, virksomhedsbesøg eller interviews af et par timers varighed.
På ekskursioner vil det ofte være hensigtsmæssigt at indsamle materiale  

 til behandling i efterfølgende timer.
Ekskursioner følges op af rapportering  

 i skriftlig eller anden materiel form (film, udstilling).
 Flerdagsekskursioner eller studierejser, der strækker sig over flere dage,  

 kan planlægges som et tværfagligt samarbejde om et fælles emne.
 For både ekskursioner og studierejser gælder, at det behandlede stof  

 indgår på samme måde som den øvrige del af stoffet i forbindelse med eksamen.
Mundtlig eksamen Eksamensspørgsmålet opdeles i underspørgsmål med stigende sværhedsgrad.  

 Der skal gives eleven mulighed for at demonstrere overblik over centrale  

 stofområder samt at vise evne til selvstændig perspektivering.
Spørgsmålene  

 ledsages af bilagsmateriale - kort, flyfotos, statistisk materiale etc. - der  

 for størstepartens vedkommende skal være ukendt for eksaminanden, men som  

 ikke principielt adskiller sig fra de materialer, eksaminanden har været  

 præsenteret for i den daglige undervisning.
Anvendes fremmedsproget  

 bilagsmateriale, suppleres det med en oversættelse i nødvendigt omfang.
Eksempler på årsforløb De følgende undervisningsforløb viser eksempler på, hvordan emnerne kan  

 sammensættes, så de tilsammen opfylder bekendtgørelsens krav til det faglige  

 indhold.
Det skal understreges, at der kan vælges utallige andre emner end de  

 viste.
 Obligatorisk niveau:
Årsforløb nr. 1 1. Tørkekatastrofen i Senegal - et eksempel på  

 ubalance * Befolkningens levevilkår og sultproblemerne i Senegal.
 * Naturgrundlaget: den atmosfæriske cirkulation, det nordlige Afrikas  

 klima, vandbalancen, vandets kredsløb, jordbundsforhold i troperne.
 * Oprindelige landbrugsformer: nomadisme, ekstensiv kvægavl,  

 flyttemarksbrug, ekstensivt agerbrug.
 * Nye landbrugsformer: cash-crops, intensivt agerbrug.
 * Udpining af jorden.
 * Den voksende urbanisering.
* Hvad gøres der for at ændre forholdene? 2. Danmarks erhvervs- og befolkningsudvikling med  

 særligt henblik på udviklingen i landbruget * Levevilkår i landbruget.
* Udviklingen i erhvervet sammenlignet med udviklingen i andre erhverv i  

 Danmark.
Landbrugets beskæftigelsesforhold set i lyset af  

 befolkningsudviklingen og den økonomiske og teknologiske udvikling.
 * Bonitetsforskelle, regionale forskelle i klima- og vandbalancen.
 * Jordlovgivningen fra 1700-tallet til nu og dens konsekvenser for  

 ændringerne i brugsstørrelserne, arealanvendelsen og produktionen.
 * Økonomien i det danske landbrug.
 * Landbrugets miljøproblemer.
3. Dansk u-landsbistand - belyst ved Bangladesh * Klimaet og det specielle flodlandskab, oversvømmelses-risiko.
 * Befolkningsudvikling.
 * Risdyrkning, kunstvandingslandbrug, cash-crops, juteproduktion.
 * Erhvervsudvikling, industri, landets økonomi.
* Noakhali - et dansk udviklingsprojekt.
Hvorledes søger projektet at løse  

 nogle af de lokale problemer? Udviklingsstrategier for et landbrugsorienteret  

 u-land.
 4. Den danske energiplanlægning belyst i forhold til  

 den globale energisituation.
 * Prognoser for energiressourcernes varighed globalt.
* Energiformer og metoder til at vurdere deres fremtidige anvendelse.
De  

 fossile brændstoffers dannelse.
De forskellige energiressourcers lokalisering  

 globalt.
Forskydningerne i verdens energiforbrug.
 * Danmarks energiforsyning og energiforbrug, herunder Nordsø-olien.
 * Forurening som følge af omdannelse af energi.
Årsforløb nr. 2 1. Erhvervs- og byudviklingen i Danmark i 1800- og  

 1900-tallet med særligt henblik på industrien * Udviklingen i primære, sekundære og tertiære erhverv.
 * Forudsætninger for industrialisering.
* Industriens lokalisering og lokaliseringsændringer.
Lokaliseringens  

 afhængighed af natur, energi, marked, befolkningsudvikling,  

 kvalifikationsstruktur teknologi, infrastruktur.
 * Industriproduktionens sammensætning historisk belyst og sat i relation  

 til råstoffer, teknologi og international arbejdsdeling.
 * Levevilkårsaspektet.
2. U-landenes befolkningsforhold belyst ved eksemplet  

 Kenya * Befolkningsudviklingen i u-landene generelt.
Befolkningsudviklingen i  

 Kenya specielt.
 * Den demografiske transition, befolkningsstrukturer.
 * Forklaringer på de ændrede befolkningsforhold.
 * Erhvervsmuligheder, fødevareforsyning og de naturbestemte forudsætninger  

 for fødevareproduktionen.
 * Befolkningspolitik i u-lande.
 * Konsekvenserne af befolkningsudviklingen, socialt og økonomisk.
3. Amazon-området - hvor menneske og natur er i  

 konflikt * Eksempler på udviklingen i området, f.eks.
Carajas-minen og et  

 nybyggersamfund.
 * Regnskoven og den oprindelige befolkning.
 * Indføring i områdets terræn, klima, vandbalance, vegetation, udnyttelse.
* Det globale klimasystem og udviklingen af regnskoven.
Nedbøren og den  

 økologiske balance.
Jordbunden.
 * Balancen i det oprindelige landbrug og ubalancen ved opdyrkningen af  

 regnskovsområderne.
 * Transamazonica-projektet i økonomisk belysning.
4. Stålindustrien i Vesteuropa * Stålindustriens situation i Lorraine, en klassisk jern- og stålregion.
 * Gennemgang af stålindustrien i Vesteuropa, dens placering i den globale  

 stålproduktion samt dens problemer på verdensmarkedet.
 * Dannelse og udvindelse af kul og jernmalm, fremstilling af jern og stål.
 * Problemernes opståen forklaret ud fra de ny stålproducerende lande, ny  

 teknologi, verdensmarkedet.
 * Dansk stålindustri.
 Mellemniveau:
Årsforløb nr. 1 1. Zambias udviklingsproblemer * Kobbersektorens dominans i Zambias økonomi og den deraf følgende  

 økonomiske skævhed.
 * Koloniseringens betydning for den nuværende situation.
 * Dannelse af vigtige kobbermalme, den zambesiske forekomst, brydning af  

 malmen, fremstilling af kobber, miljøproblemer.
* Udviklingsstrategier baseret på salg af råstoffer.
Råvarekarteller og  

 råvarefonde.
2. Dansk landbrug * Eksempel med en specialiseret svineproducent.
Gennemgang af økonomi og  

 energistrømme.
Samspillet med den omgivende natur input/output analyser.
 * Eksemplet sættes i relation til den generelle landbrugsudvikling i  

 Danmark.
 * Dansk landbrug inden for EF.
 * Miljøproblemer med årsag i dansk landbrug.
3. En råstoforienteret industri i Danmark -  

 eksemplificeret ved cementindustrien * Cementindustriens lokalisering i Danmark.
Lokaliseringsteori.
 * Råstoffernes lokalisering, råstoffernes geologi, udvinding.
 * Konkurrencen mellem de forskellige byggematerialer.
 * Miljøkonsekvenser af råstofudvindingen og af den industrielle  

 forarbejdning.
 * Kulturlandskabets udvikling øst for Aalborg set i relation til  

 råstofudvindingen.
 * Råstofplanlægningen i Danmark.
 * Eksport af dansk cementteknologi.
4. Flyttemarksbrug på Borneo - hvilken vej frem? * Samfundet på Borneo.
 * Relationer til de omliggende øer.
 * Flyttemarksbrug, dets forudsætninger og udvikling.
 * Optimering af produktionen, modelbetragtninger stabilitetsvurdering.
 * Problemer vedrørende flyttemarksbrug i en økonomisk vækststrategi.
Årsforløb nr. 2 1. Iltsvind i de indre danske farvande * Vandets kredsløb sat i relation til industri, landbrug, husholdningerne  

 og til kommunernes behandling af spildevandet.
 * Den økonomiske og strukturelle udvikling i landbruget og den betydning  

 den har for udsivningen fra landbrugsjorden.
 * Industrispildevand med konsekvenser for iltforholdene i de omgivende  

 havområder.
 * Havmiljøet og konsekvenserne for fiskerierhvervet.
 * Faktorer, der har indflydelse på iltsvindet, herunder nedbør, udvaskning  

 og jordbundsforhold, dyrkningsformer, strømforholdene i de indre danske  

 farvande, særlige vejrsituationers betydning, byspildevandets betydning,  

 tilførsel af næringsstoffer og gifte fra andre lande omkring Østersøen.
2. Byudvikling i Københavns bykerne og  

 følgevirkningerne heraf * Befolkningsudviklingen.
 * Bydelens udvikling siden industrialiseringen.
 * Erhvervsudviklingen i bydelen relateres til den generelle  

 erhvervsudvikling i Danmark, med focus på forskydning mod de tertiære  

 erhverv.
 * En enkelt branche, beklædningsindustrien, analyseres med henblik på den  

 ændrede lokalisering.
 * Industriens ændrede lokalisering relateres til teknologiudviklingen.
3. Amazon-områdets økonomiske og humanøkologiske  

 udvikling * De oprindelige kulturers levevis og produktionsmuligheder.
Sammenhængen  

 mellem natur og kultur.
 * Nykoloniseringen og dens konsekvenser for regnskovens økosystem og den  

 oprindelige befolknings levevilkår.
 * Stof- og energiomsætningen i det manipulerede økosystem set i forhold  

 til det naturlige økosystem.
 * Nutidig udnyttelse af regnskoven og konsekvenserne for klima,  

 vandbalance, jordbund og produktion.
 * Stof- og energiomsætning i subsidierede økosystemer.
 * Nykoloniseringens øvrige konsekvenser - for økonomi, befolkning,  

 udvikling.
 * Teknologiudviklingens betydning for ændringen i økosystemet.
 * Georetslige aspekter af udnyttelsen af Amazon-landet.
4. De naturmæssige, teknologiske og økonomiske  

 forudsætninger for udvindingen af råstoffet aluminium * Aluminiums betydning som råstof.
Konkurrencen fra andre metaller og  

 materialer.
Anvendelsen af aluminium.
 * Teknologiudviklingens betydning for udnyttelsen af bjergarten bauxit.
 * Bauxitens dannelse og udbredelse.
 * Lokaliseringen af forarbejdningsindustrierne.
 * De multinationale selskabers betydning for den globale  

 produktionsstruktur og handel med aluminium.
