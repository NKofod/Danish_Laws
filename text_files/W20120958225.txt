Ventilation i synshal Sagen omhandlede ventilation i synshal.
Synshallen var indrettet med 3 autolifte og 2 porte.
Afstand til autolifte blev afmålt til 6-7 meter.
Ved tilsynsbesøget konstaterede Arbejdstilsynet, at en personbil kørte ud fra en af autoliftene i synshallen og en varevogn kørte ind på en autolift.
Ved opstart af personbil kunne det konstateres, at udstødningsgas blev blæst via personbilens udstødningsrør ud i synshallen.
 Porten, som køretøjerne kørte ind af, stod åben under hele besøget.
 Virksomhedsejeren oplyste, at:
- synshallen havde et areal på 380 kvadratmeter og en lofthøjde på ca. 6 meter, - to ansatte arbejdede med syn af køretøjer i synshallen i tidsrummet 8-16 alle hverdage, - det var køretøjer under 3500 kg, der blev synet i hallen, - mængden af køretøjer, der blev synet, svingede alt efter sæson.
Januar 2011: ca. 25 køretøjer dagligt.
Juni 2011: ca. 40 dagligt.
Antallet af køretøjer i august 2011 var stort set lig juni, - der blev synet både diesel- og benzindrevne køretøjer, og - det var overvejet at påsætte gummistudser med aktiv kulfilter på køretøjernes udstødningsrør ved ind- og udkørsel.
 Et enigt Arbejdsmiljøklagenævn fandt, at virksomheden skulle etablere en mekanisk udsugning, der så vidt muligt fjernede udstødningsgasser ved ind- og udkørsel af køretøjer i synshallen.
 Arbejdsmiljøklagenævnet fandt ligeledes, at virksomheden skulle bruge en autoriseret arbejdsmiljørådgiver til at efterkomme det nævnte påbud.
 Arbejdsmiljøklagenævnet lagde vægt på, at Arbejdstilsynet ved tilsynsbesøgene konstaterede, at der ikke var etableret udsugning i synshallen, og at de køretøjer, der skulle synes, kørte ind i og ud af synshallen ved egen motorkraft, hvorved der blev blæst udstødningsgas ud i synshallen.
 Ved tilsynsbesøget stod porten, hvor køretøjerne kørte ind og ud af, åben under hele tilsynet.
 Arbejdsmiljøklagenævnet lagde videre vægt på, at Arbejdstilsynet ved tilsynsbesøgene fik oplyst, at synshallen havde et areal på 380 kvadratmeter og en lofthøjde på ca. 6 meter, og at der var 2 ansatte, der arbejdede med syn af køretøjer i synshallen i tidsrummet kl. 8-16 alle hverdage.
Det var køretøjer under 3500 kg, der blev synet i synshallen.
Mængden af køretøjer, der blev synet, svingede alt efter sæson.
I januar 2011 blev ca. 25 køretøjer synet dagligt.
I juni og august 2011 blev ca. 40 køretøjer synet dagligt.
Der blev både synet diesel- og benzindrevne køretøjer.
Arbejdsmiljøklagenævnet lagde endelig vægt på, at udstødningsgas indeholder partikler, der er sundhedsskadelige.
Dette gælder både udstødningsgas fra dieselmotorer og fra benzinmotorer.
 For så vidt angik afgørelsen om brug af autoriseret arbejdsmiljørådgiver, lagde Arbejdsmiljøklagenævnet vægt på, at de ansatte i synshallen blev udsat for sundhedsskadelig luftforurening på en fast arbejdsplads, og at der ikke var etableret udsugning.
 Der var ikke oplysninger om, at virksomheden inden for det seneste år havde løst et identisk arbejdsmiljøproblem på samme arbejdssted, hvor løsningen umiddelbart kunne overføres, hvorfor påbuddet om brug af autoriseret rådgiver skulle efterkommes.
[Adressat udeladt] Arbejdsmiljøklagenævnet har på møde den 29. maj 2012 behandlet [navn udeladt]s klage over Arbejdstilsynets afgørelse af 5. oktober 2011, hvorved virksomheden på arbejdsstedet [adresse udeladt], fik påbud om  At fjerne udstødningsgasser ved ind- og udkørsel af køretøjer i synshallen samt  At bruge autoriseret arbejdsmiljørådgiver til at efterkomme påbuddet.
Nævnet traf følgende A F G Ø R E L S E Arbejdsmiljøklagenævnet fastholder Arbejdstilsynets afgørelse af 5. oktober 2011 således, at [navn udeladt] skal etablere en mekanisk udsugning, der så vidt muligt fjerner udstødningsgasser ved ind- og udkørsel af køretøjer i synshallen, [adresse udeladt].
 Arbejdsmiljøklagenævnet fastholder ligeledes Arbejdstilsynets afgørelse af 5. oktober 2011 således, at [navn udeladt] skal bruge en autoriseret arbejdsmiljørådgiver til at efterkomme det nævnte påbud.
 Virksomheden skal efterkomme nævnets afgørelse senest den 1. september 2012.
 Tilbagemelding skal ske til Arbejdstilsynet senest den 8. september 2012.
 Virksomheden skal senest 6 uger efter denne afgørelse give Arbejdstilsynet en tilbagemelding om, hvilken autoriseret arbejdsmiljørådgiver, der er indgået aftale med.
B E G R U N D E L S E Om ventilation Arbejdsmiljøklagenævnet har lagt vægt på, at Arbejdstilsynet, ved tilsynsbesøgene den 20. juni 2011 og 1. september 2011 hos [navn udeladt] konstaterede, at der ikke var etableret udsugning i synshallen, og at de køretøjer, der skulle synes, kørte ind i og ud af synshallen ved egen motorkraft, hvorved der blev blæst udstødningsgas ud i synshallen.
 Ved tilsynsbesøget stod porten, hvor køretøjerne kørte ind og ud af, åben under hele tilsynet.
 Arbejdsmiljøklagenævnet har videre lagt vægt på, at Arbejdstilsynet ved tilsynsbesøgene fik oplyst, at synshallen havde et areal på 380 kvadratmeter og en lofthøjde på ca. 6 meter, og at der var 2 ansatte, der arbejdede med syn af køretøjer i synshallen i tidsrummet kl. 8-16 alle hverdage.
Det var køretøjer under 3500 kg, der blev synet i synshallen.
Mængden af køretøjer, der blev synet, svingede alt efter sæson.
I januar 2011 blev ca. 25 køretøjer synet dagligt.
I juni og august 2011 blev ca. 40 køretøjer synet dagligt.
Der blev både synet diesel- og benzindrevne køretøjer.
Arbejdsmiljøklagenævnet har endelig lagt vægt på, at udstødningsgas indeholder partikler, der er sundhedsskadelige.
Dette gælder både udstødningsgas fra dieselmotorer og fra benzinmotorer.
 Det fremgår af arbejdsmiljølovens regler om arbejdsstedets indretning, at arbejdsstedet skal indrettes således, at det er sikkerheds- og sundhedsmæssigt fuldt forsvarligt.
 Det fremgår af reglerne om arbejdsstedets indretning, at hvis det ikke kan hindres, at der ved en arbejdsproces sker luftforurening, skal der etableres mekanisk udsugning, der så vidt muligt fjerner forureningen på det sted, hvor den udvikles.
 Arbejdstilsynet har i afgørelsens bilag 4 henvist til arbejdsmiljølovens § 41, stk. 1. Det fremgår af Arbejdstilsynets udtalelse af 12. marts 2012, at tilsynets henvisning til § 41, stk. 1, er en fejl, idet den korrekte henvisning skulle have været til lovens § 42, stk. 1.
 Arbejdsmiljøklagenævnet finder ikke, at fejlciteringen har afgørende betydning for afgørelsens gyldighed, da det er åbenbart, at det er en fejl, at Arbejdstilsynet har skrevet § 41, stk. 1, i stedet for § 42, stk. 1. Fejlen anses ikke at have haft betydning for klagers indsigelse, og Arbejdstilsynet har oplyst om fejlen i udtalelsen, som har været i høring hos virksomheden.
[navn udeladt] har i klagen bl.a. anført, at [navn udeladt] ikke kan se, at det fremgår af lovgivningen, at der kræves udsugning, når bilerne i hallen kører ind og bakker ud.
Dette finder virksomheden er set andre steder, hvor det ikke er påkrævet.
Virksomheden finder, at forureningen skal måles i hallen.
Arbejdsmiljøklagenævnet skal hertil bemærke, at der altid er tale om en konkret vurdering af forholdene på den enkelte virksomhed.
Arbejdsmiljøklagenævnet finder, at der i denne sag er tale om luftforurening, som efter reglerne om ventilation kræver mekanisk udsugning.
Der henvises til begrundelsen ovenfor.
 Arbejdsmiljøklagenævnet vurderer, at det ikke er nødvendigt at foretage konkrete målinger af mængden af udstødningsgasser i hallen, idet Arbejdstilsynet har konstateret, at der hverken er rumventilation eller punktudsug i hallen.
 Det er på den baggrund Arbejdsmiljøklagenævnets vurdering, at de ansatte udsættes for sundhedsskadelige udstødningsgasser, som nødvendiggør etablering af ventilation.
Arbejdsmiljøklagenævnet skal bemærke, at åbne porte ikke kan sikre, at den sundhedsskadelige luftforurening bliver fjernet effektivt.
I øvrigt vil udluftning gennem porten kunne medføre gener i form af træk og kulde.
Det er derfor ikke en brugbar løsning.
Om autoriseret arbejdsmiljørådgiver Arbejdstilsynet kan påbyde, at modtageren af et påbud skal indhente bistand fra en autoriseret arbejdsmiljørådgiver med henblik på, at det forebyggende arbejdsmiljøarbejde i virksomheden styrkes.
 Det fremgår af bekendtgørelsen om brug af autoriserede arbejdsmiljørådgivere, at en arbejdsgiver skal efterkomme påbud om brug af autoriseret arbejdsmiljørådgiver, når Arbejdstilsynet afgiver afgørelse om overtrædelser af arbejdsmiljølovgivningen, som er et komplekst og alvorligt arbejdsmiljøproblem, der indebærer risiko for sikkerhed og sundhed.
 Der er tale om et komplekst og alvorligt arbejdsmiljøproblem, hvis der er sundhedsskadelig luftforurening fra en arbejdsproces på faste arbejdssteder, hvor der ikke er etableret en effektiv mekanisk udsugning med samtidig tilførsel af frisk erstatningsluft af passende temperatur.
 Arbejdsmiljøklagenævnet lægger vægt på, at de ansatte i synshallen udsættes for sundhedsskadelig luftforurening på en fast arbejdsplads, og at der ikke er etableret udsugning.
 Arbejdsgiveren får ikke påbud om brug af autoriseret arbejdsmiljørådgiver, hvis arbejdsgiveren inden for det seneste år har løst et identisk arbejdsmiljøproblem på samme arbejdsplads, og løsningen umiddelbart kan overføres.
 Der er ikke oplysninger om, at [navn udeladt] inden for det seneste år har løst et identisk arbejdsmiljøproblem på samme arbejdssted, hvor løsningen umiddelbart kan overføres, hvorfor påbuddet om brug af autoriseret rådgiver skal efterkommes.
 Arbejdsmiljøklagenævnets afgørelse er truffet af et enigt nævn.
R E G L E R Arbejdsmiljøklagenævnet har ved afgørelsen anvendt følgende regler:
 Om Arbejdstilsynets ret til at give påbud:
  § 77, stk. 1, i lov om arbejdsmiljø, jf. lovbekendtgørelse nr. 1072 af 7. september 2010.
 Om arbejdsstedets indretning:
 § 42, stk. 1, i lov om arbejdsmiljø, jf. lovbekendtgørelse nr. 1072 af 7. september 2010  § 35, stk. 1 og 3, i Arbejdstilsynets bekendtgørelse nr. 96 af 13. februar 2001 om faste arbejdssteders indretning med senere ændringer.
 Om brug af autoriseret arbejdsmiljørådgiver:
 § 77a, stk. 1, i lov om arbejdsmiljø, jf. lovbekendtgørelse nr. 1072 af 7. september 2010  § 6, § 16, §§ 37-38, §§ 42-45 og § 49, i Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere.
 Reglerne kan læses på de følgende sider.
OPLYSNINGERNE  I  SAGEN Sagen er afgjort på grundlag af de akter, som klagenævnet har modtaget fra Arbejdstilsynet.
På klagenævnets vegne [navn udeladt] Kopi til:
 [navn udeladt]  [navn udeladt] Regler Lov om arbejdsmiljø, jf. lovbekendtgørelse nr. 1072 af 7. september 2010 Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer og standarder, som har sikkerheds- eller sundhedsmæssig betydning, skal følges.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Stk. 2. Skønner Arbejdstilsynet det nødvendigt for at afværge en overhængende, betydelig fare for de ansattes eller andres sikkerhed eller sundhed, kan det påbyde, at faren straks imødegås, herunder 1) at de tilstedeværende øjeblikkeligt fjerner sig fra farezonen, 2) at brugen af en maskine, en maskindel, en beholder, en præfabrikeret konstruktion, et apparat, et redskab, et andet teknisk hjælpemiddel eller et stof eller et materiale standses, eller 3) at arbejde i øvrigt standses.
Stk. 3. Direktøren for Arbejdstilsynet kan påbyde, at den, der har leveret eller markedsført et teknisk hjælpemiddel, et personligt værnemiddel eller et stof eller materiale, som anvendt i overensstemmelse med dets bestemmelse alligevel viser sig at frembyde fare for sikkerhed eller sundhed, træffer de nødvendige foranstaltninger til afværgelse heraf.
Det kan herunder påbydes, 1) at levering eller markedsføring standses, 2) at de pågældende tekniske hjælpemidler, personlige værnemidler eller stoffer eller materialer tilbagekaldes fra markedet.
Stk. 4. Arbejdstilsynet kan efter anmodning fra Europa-Kommissionen påbyde, at markedsføring af tekniske hjælpemidler forbydes eller begrænses, eller at de tekniske hjælpemidler underkastes særlige betingelser, når 1) de tekniske hjælpemidler som følge af deres tekniske karakteristika udgør den samme risiko som et teknisk hjælpemiddel, hvor markedsføring er forbudt eller begrænset, eller hvor det tekniske hjælpemiddel er underkastet særlige betingelser, eller 2) de tekniske hjælpemidler har tekniske karakteristika, der udgør en risiko som følge af mangler ved en harmoniseret standard.
Stk. 5. Arbejdstilsynet kan 1) forbyde markedsføring af tekniske hjælpemidler eller personlige værnemidler, der er mærket i strid med reglerne om CE-mærkning, 2) påbyde, at tekniske hjælpemidler eller personlige værnemidler, der er mærket i strid med reglerne om CE-mærkning, kaldes tilbage fra markedet, eller 3) påbyde, at markedsføring af tekniske hjælpemidler eller personlige værnemidler, der er mærket i strid med reglerne om CE-mærkning, begrænses.
 Stk. 6. Arbejdstilsynet kan påbyde den, der har leveret eller markedsført et teknisk hjælpemiddel, et personligt værnemiddel eller et stof eller materiale, at destruere dette på en forsvarlig måde, når det pågældende tekniske hjælpemiddel, personlige værnemiddel eller stof eller materiale udgør en alvorlig risiko for sikkerhed og sundhed.
§ 77 a.
Arbejdstilsynet kan påbyde, at modtageren af påbud eller andre afgørelser om overtrædelse af arbejdsmiljølovgivningen skal indhente bistand fra en autoriseret arbejdsmiljørådgiver, bl.a. med henblik på, at det forebyggende arbejdsmiljøarbejde i virksomheden styrkes.
 Stk. 2. Beskæftigelsesministeren fastsætter nærmere regler om rådgivningspåbuddets indhold, omfang og varighed og de nærmere vilkår herfor.
Arbejdstilsynets bekendtgørelse nr. 96 af 13. februar 2001 om faste arbejdssteders indretning med senere ændringer Kapitel 8 Ventilation § 35. Hvis det ikke kan hindres, at der ved en arbejdsproces sker udvikling af luftarter, støv eller lignende, der er sundhedsskadelige eller eksplosive, eller udvikling af røg, mikroorganismer, aerosoler, ildelugt eller anden generende luftforurening, skal der etableres en mekanisk udsugning, der så vidt muligt fjerner forureningen på det sted, hvor den udvikles.
Samtidig skal der tilføres frisk erstatningsluft af passende temperatur.
 Stk. 2. Hvis forureningen ikke kan fjernes effektivt på udviklingsstedet, skal arbejdsprocessen henlægges til et særligt rum, kabine eller lignende, hvor der ikke udføres andet arbejde, og som er udstyret med tilstrækkelig mekanisk ventilation.
 Stk. 3. Den udsugede luft må ikke føres tilbage til arbejdsrummet eller andre lokaler, jf. dog stk. 4 og stk. 5.
Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere Kapitel 2 Påbud om brug af autoriserede arbejdsmiljørådgivere § 6. Arbejdsgiveren skal efterkomme påbud om brug af autoriseret arbejdsmiljørådgiver, når Arbejdstilsynet afgiver en eller flere afgørelser om overtrædelser af arbejdsmiljølovgivningen om et eller flere komplekse og alvorlige arbejdsmiljøproblemer, der indebærer risiko for sikkerhed og sundhed og som angivet i kapitel 3, når overtrædelserne er 1) konstateret ved et enkeltstående tilsyn eller ved et tilsynsforløb bestående af screening og et deraf efterfølgende tilsyn, og 2) konstateret ved tilsyn med arbejde tilknyttet én produktionsenhed.
 Stk. 2. Der afgives ikke påbud efter stk. 1, hvis arbejdsgiveren inden for det seneste år har løst et identisk arbejdsmiljøproblem på samme arbejdssted, og løsningen umiddelbart kan overføres.
Kapitel 3 Komplekse og alvorlige overtrædelser af arbejdsmiljølovgivningen Det kemiske område § 16. Sundhedsskadelig luftforurening fra en arbejdsproces på faste arbejdssteder, hvor 1 der ikke er etableret en effektiv mekanisk udsugning med samtidig tilførsel af frisk erstatningsluft af passende temperatur, Kapitel 4 Rådgivningspligt § 37. Modtageren af påbud efter kapitel 2 og 3 har pligt til at bruge en arbejdsmiljørådgiver, der er autoriseret til at yde rådgivning i relation til de nævnte arbejdsmiljøforhold.
 Stk. 2. Påbud om brug af en autoriseret arbejdsmiljørådgiver kan ikke efterkommes ved at benytte en autoriseret arbejdsmiljørådgiver, der hører under den juridiske enhed, som har modtaget påbuddet.
 § 38. Ved rådgivningspåbud efter §§ 3 og 6 har arbejdsgiveren pligt til at bruge en autoriseret arbejdsmiljørådgiver til at bistå med rådgivning til henholdsvis løsning af den eller de konkrete overtrædelser, der har udløst rådgivningspåbuddet, og til en revision af produktionsenhedens arbejdspladsvurdering for så vidt angår de konstaterede overtrædelser med henblik på at sikre, at disse overtrædelser fremover forebygges.
 § 42. Modtageren af påbud om rådgivning skal indgå en skriftlig aftale med en autoriseret arbejdsmiljørådgiver om rådgivning.
 Stk. 2. Aftalen skal indeholde angivelser af, hvordan pligter i forbindelse med rådgivningspåbud efterkommes.
 Stk. 3. Aftalen skal forefindes i virksomheden og være til rådighed for virksomhedsledere, arbejdsledere, øvrige ansatte og Arbejdstilsynet.
 § 43. Modtageren af påbud om rådgivning skal give en tilbagemelding til Arbejdstilsynet om indgåelse af en aftale om rådgivning senest 6 uger efter, at påbuddet om rådgivning er modtaget.
 Stk. 2. Tilbagemeldingen påtegnes af sikkerhedsorganisationen eller, i virksomheder, der ikke har pligt til at etablere sikkerhedsorganisation, af en repræsentant for de ansatte.
 Stk. 3. Modtageren af påbud om rådgivning skal sørge for, at tilbagemeldingen påtegnes af den autoriserede arbejdsmiljørådgiver, som herved bekræfter, at der er indgået en aftale i henhold til § 43.
 Stk. 4. Bygherren er undtaget fra pligten i stk. 2.
 § 44. Modtageren af påbud om rådgivning skal indhente en redegørelse fra den autoriserede arbejdsmiljørådgiver, når rådgivningspåbuddet og forhold, der førte til rådgivningspåbuddet, er efterkommet.
 Stk. 2. Redegørelsen skal forefindes i virksomheden og være til rådighed for virksomhedsledere, arbejdsledere, øvrige ansatte og Arbejdstilsynet.
 Stk. 3. Arbejdsgiveren har pligt til at videregive redegørelsen til sikkerhedsorganisationen eller, i virksomheder, der ikke har pligt til at etablere sikkerhedsorganisation, til en repræsentant for de ansatte.
 Stk. 4. Redegørelsen til bygherren skal i hele byggeperioden være tilgængelig for de ansatte og arbejdsgiverne på byggepladsen samt for Arbejdstilsynet.
 § 45. Redegørelsen skal ved rådgivningspåbud efter §§ 3 og 6 indeholde følgende elementer:
1) hvordan rådgivningspåbuddet og den eller de afgørelser, der førte til rådgivningspåbuddet, er efterkommet, 2) hvordan sikkerhedsorganisationen eller de ansatte har været inddraget i rådgivningsprocessen, 3) hvilke initiativer der er taget for at forebygge, at tilsvarende arbejdsmiljøproblemer opstår i virksomheden, og 4) resultatet af den revision af arbejdspladsvurderingen for det eller de pågældende problemer, som rådgivningen skal tage udgangspunkt i.
 Stk. 2. Redegørelsen for rådgivningspåbud efter § 3 skal ikke tage stilling til en rapport om psykisk arbejdsmiljø uanset, at en rapport om psykisk arbejdsmiljø kan være en del af grundlaget for afgivelse af et rådgivningspåbud efter § 3.
 § 49. Modtageren af påbud om rådgivning skal give en tilbagemelding til Arbejdstilsynet om, at rådgivningspåbuddet og de dertil knyttede afgørelser er efterkommet.
 Stk. 2. Tilbagemeldingen påtegnes af rådgiveren, der herved bekræfter, at rådgivningspåbuddet og forhold, der udløste rådgivningspåbuddet, jf. de pligter, der fremgår af §§ 37-48, er efterkommet.
 Stk. 3. Overtrædelser, der har udløst et rådgivningspåbud efter § 4, skal ikke selvstændigt påtegnes af den autoriserede arbejdsmiljørådgiver.
 Stk. 4. Tilbagemeldingen skal være påtegnet af sikkerhedsorganisationen eller, i virksomheder, hvor der ikke skal oprettes sikkerhedsorganisation, af en repræsentant for de ansatte.
 Stk. 5. Tilbagemeldingen for påbud efter § 5 skal endvidere indeholde resultatet af undersøgelsen af forholdene i det psykiske arbejdsmiljø, jf. § 47, stk. 1.
 Stk. 6. Bygherren er undtaget for pligten i stk. 4.
