Markante uoverensstemmelser mellem trafikbøgers stamblade og  

 ejerkopier fandtes at udgøre en grov overtrædelse af pligten til førelse af  

 trafikbøger i overensstemmelse med hyrekørselsbekendtgørelsens § 14, således  

 at en bevillingstilbagekaldelse var berettiget Ved brev af 15. maj 1990 har De som advokat for  

 hyrevognmand Børge Holger Olsen indbragt den af Storkøbenhavns Hyrevognsnævn  

 trufne afgørelse af 30. marts 1990 om tilbagekaldelse af Deres klients  

 bevilling (nr. 1-2244) til hyrekørsel, jf. nævnets brev af 26. april 1990.
 Nævnets afgørelse er truffet i medfør af hyrekørselslovens § 8, stk. 1,  

 hvorefter en bevilling kan tilbagekaldes, såfremt indehaveren har gjort sig  

 skyldig i grov eller oftere gentagen overtrædelse af vilkårene for  

 bevillingen, af bestemmelser i loven eller forskrifter udstedt i medfør af  

 loven.
 Nævnet har begrundet sin afgørelse med, at Deres klient har misbrugt sine  

 udleverede trafikbøger ved ikke at have ført stamblad og førerens og ejerens  

 kopi samtidig og således ikke har ført sine trafikbøger i overensstemmelse  

 med § 14 i bekendtgørelse om hyrekørsel.
Nævnet har i en udtalelse i sagen oplyst, at man den 19. februar 1990  

 modtog underretning fra Gladsaxe Kommunes skatteforvaltning om, at stambladet  

 og ejerens kopi i Børge Holger Olsens trafikbøger for 1988 ikke stemte  

 overens.
Nævnet har endvidere oplyst, at Børge Holger Olsen ikke er  

 arbejdsgiverregistreret og ikke har indbetalt A-skat til trods for, at han  

 ifølge stambladet i trafikbogen har beskæftiget chauffører.
De har i brev af 5. april 1990 til hyrevognsnævnet oplyst, at Deres klient  

 havde erkendt, at der i 1988 var uoverensstemmelser i trafikbøgerne.
Denne  

 oplysning er bekræftet telefonisk over for ministeriet den 24. august 1990.
 Ministeriet skal i sagens anledning meddele følgende:
Ifølge hyrekørselsbekendtgørelsens § 14 skal der i enhver hyrevogn findes  

 en trafikbog.
Trafikbogen skal indeholde mindst 50 tredobbelte blade  

 (stamblad og 2 kopier), der skal være forsynet med fortløbende numre.
Føreren  

 skal umiddelbart i forbindelse med kørslen i trafikbogen indføre oplysninger  

 om kørselsperiodens påbegyndelse og afslutning, taksameterets udvisende på  

 dette tidspunkt m.v.
 Af de som bilag til Gladsaxe Kommunes ovennævnte brev vedlagte kopier  

 af Børge Holger Olsens trafikbøger, som ministeriet har modtaget gennem  

 Storekøbenhavns Hyrevognsnævn, fremgår det, at der er markant  

 uoverensstemmelse mellem trafikbøgernes stamblad og ejerens kopi for så vidt  

 angår de anførte oplysninger, ligesom disse ifølge de anførte datoer ikke er  

 udfyldt samtidig.
 Det kan herefter konkluderes, at der foreligger gentagne, grove  

 overtrædelser af hyrekørselsbekendtgørelsens § 14, om førelse af trafikbøger,  

 hvorfor ministeriet herved stadfæster hyrevognsnævnets afgørelse om  

 tilbagekaldelse af Børge Holger Olsens bevilling nr. 1-2244.
 Storkøbenhavns Hyrevognsnævn har modtaget kopi af nærværende brev.
