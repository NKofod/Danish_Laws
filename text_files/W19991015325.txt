Kendelse fra Pressenævnet i sag nr.  

 34/1993 Christianias Informationskontor, Nyt Forum, har ved  

 advokat Hanne Reumert klaget til Pressenævnet over, at B.T. har meddelt  

 afslag på en anmodning om genmæle over for en artikel i B.T. den  

 23. maj 1993. Klageren finder endvidere, at B.T. har overtrådt god  

 presseskik.
Artiklen bar overskriften: "HASH-SÆLGERNE MISTER  

 MILLIONER: TOTALKRIG MOD POLITIET", og var ledsaget af et stort billede af  

 fire kampklædte politibetjente i færd med en dramatisk anholdelse  

 af to mænd ved Christiania.
Endvidere bragtes nogle mindre billeder af  

 en række genstande, der var blevet beslaglagt, og som angiveligt skulle  

 bruges som våben mod politiet.
 Artiklen var bygget op om en række udtalelser fra en  

 vicepolitiinspektør, som beskrev, hvordan politiet i stadig stigende  

 omfang udsættes for vold under udførelse af opgaver i  

 Christiania.
 Klageren bad derfor om genmæle, hvori det  

 bl.a. hed:
 "Artiklen i BT er så fyldt med faktuelle fejl og  

 utvetydige holdninger, at vi for en gangs skyld vælger at reagere.  

 Derfor kræver vi genmæle i form af, at hele denne skrivelse  

 bliver trykt i lige så stort format og sat på samme måde  

 som artiklen fra 23. maj.
 Følgende er Christianias kommentarer til indhold og  

 ordlyd i BTs artikel af 23. maj 1993.
 Vi citerer:
 1. spalte efter mellemrubrik:
 "Deres privatbiler udsættes for hærværk  

 og de selv og familierne bliver truet", siger Vicepolitiinspektør  

  Erling  Christensen blandt andet.
En påstand der aldrig er blevet verificeret, hverken  

 af dommere eller politifolk." .........
 "3. spalte, 2. afsnit:
"Christianitterne bruger slagvåben, sten, kanonslag  

 i bundter, tåregas og røgbomber mod politiet.
I denne uge  

 beslaglagde politiet masser af voldsomme slagvåben, tunge  

 jernrør, kæmpe træhamre stjålet fra CF, og  

 jernkæder, der var stillet op i murbaljer i "pusher-street" som  

 våbendepoter til fri afbenyttelse." Christianias øverste myndighed,  

 Fællesmødet, har vedtaget IKKE at føre krig mod politiet.  

 Påstanden om "våbendepoter" beror igen på en yderst  

 mangelfuld og uetisk research fra B.T.
Faktisk er der tale om byggematerialer indkøbt af  

 Christianias Fællesskab til forskønnelse af det nedslidte  

 område i, og omkring "pusherstreet". Materialerne er indkøbt,  

 med behørig dokumentation i form af kvittering, i Den Grønne  

 Hal på Christiania.
Sagen verserer for øjeblikket i  

 retssystemet, hvor Christiania kræver de beslaglagte effekter udleveret  

 øjeblikkeligt.
Påstanden om "våbendepoter" er derfor  

 grebet ud af luften, og er direkte injurerende." ........
 "4. spalte, samme afsnit:
"To politifolk har fået komplicerede kæbe-brud  

 efter at være blevet ramt af sten i ansigtet. 90 andre er blevet  

 kvæstet." Her er der igen tale om totalt udokumenterede  

 påstande.
Ingen har ført bevis for påstanden.
Ingen af de  

 betjente, som er kommet "til skade" på Christiania har nogensinde  

 stået frem, og så vidt vi ved (fra resten af dagspressen) har  

 ingen betjente fået pension, eller erstatning for samme skader.
 Billedteksten på side 19:
"Bærbare radioer i massevis er beslaglagt af  

 politiet.
De blev brugt til at dirrigere Christianias kamptropper rundt  

 med." Her er der tale om et billede fra politiets  

 pressemøde efter en ransagning i kollektivet, "Fabrikken". I en  

 veltilrettelagt opstilling blev de mest besynderlige ting fremlagt som et  

 eksempel på "terrorvirksomhed". I denne artikel er billedet, igen  

 blevet brugt af B.T., som endnu en påstand om Christiania, som et  

 "lovløst" område i København.
 Radioerne, der i virkeligheden er Walkie-talkier, er af  

 Christianias Fællesskab indkøbt på en offentlig auktion  

 (mod behørige kvitteringer) af den tidligere "Land og Folk-festival"  

 til brug under "aktionsdage", hvor Christiania flere gange årligt  

 arrangerer arbejdsfestival, der kræver en større koordinering.  

 Walkie-talkierne er blot et enkelt eksempel på effekter, der under  

 samme ransagning blev beslaglagt i "Fabrikken".
 Kollektivet kører for øjeblikket en retssag,  

 hvor de ikke alene kræver erstatning for æreskrænkende  

 udtalelser af politiet (og B.T.), men de kræver også samtlige  

 beslaglagte effekter udleveret.
 Hermed ender så denne artikel i B.T.
Christiania har gennem de sidste 21 år set og  

 læst mange "hårrejsende" historier om vor bydel.
Dagbladet B.T.s  

 generelle holdning til den nu lovliggjorte Fristad kan vi ikke forandre.
Dette er heller ikke hensigten med vores henvendelse, men  

 nu har adskillige Christianitter gennem årene (gennem bl.a.  

 læserbreve) forsøgt at nuancere holdningen blandt bladets  

 læsere uden held, samtidigt med at bladet har bragt den ene efter den  

 anden udokumenterede påstand om vores bydel.
Så mange, at vi  

 føler os nødsaget til at reagere.
Vi ser vedlagte artikel som en særdeles mangelfuld  

 researchet journalistisk opgave, hvor man kun hører den ene part i  

 sagen, og vi mener at kunne dokumentere, at artiklen er så propfuld af  

 faktuelle fejl, at vi beder Chefredaktionen om en reaktion i form af en  

 berigtigelse (eller en dokumentation for påstandene) bragt i bladet  

 snarest muligt." B.T. afslog at bringe genmælet, idet bladet  

 hovedsageligt henviste til, at oplysningerne i artiklen stammede fra  

 politiet.
B.T. anførte tillige, at genmælet med sit  

 polemiserende og kommenterende indhold gik langt ud over medieansvarslovens  

 rammer herfor.
Til støtte for klagen over, at god  

 presseskik er overtrådt har klageren gjort gældende, at B.T.  

 ikke har lavet en objektiv reportage.
Bladet har således slet ikke  

 forsøgt, at høre den anden side.
 I en udtalelse om klagen har B.T. henholdt sig til den  

 oven for angivne begrundelse for afslaget på genmæle.
Om klagen over, at god presseskik er overtrådt, har  

 B.T. anført, at vicepolitiinspektør  Erling  Christensen er  

 citeret for alle oplysningerne i artiklen.
Almindeligvis ville man i sager,  

 hvor en bydel er centrum for voldshandlinger og sammenstød med  

 politiet, indhente oplysninger individuelt hos bydelens beboere.
Dette er  

 imidlertid ikke praktiseret på Christiania, da B.T.'s medarbejdere ved  

 tidligere besøg har følt deres personlige sikkerhed truet.
B.T.  

 mener ikke, at "Nyt Forum" er et organ, der er egnet til at styrke  

 informationskvaliteten i artikler om Christiania, idet bladet finder det  

 uklart, hvem organet repræsenterer samt hvem der har valgt det og efter  

 hvilke regler.
Hvis der derimod var enkeltpersoner med forbindelse til  

 Christiania, der blev angrebet i en artikel, ville B.T. efter de almindelige  

 regler om god presseskik føle sig forpligtet til at høre den  

 anklagede part, også hvis anklagerne blev formuleret af en navngiven  

 højtstående politimand.
Under sagen har B.T. anfægtet, at Christianias  

 Informationskontor, Nyt Forum, har partsstatus.
B.T. støtter dette  

 på, at der ikke er tale om en forening med vedtægter og ledelse,  

 men om en sammenslutning af enkeltpersoner.
Klageren kan derfor ikke have  

 mandat til at repræsentere Christiania.
Klageren har heroverfor gjort gældende, at  

 Christiania er bygget op på den måde, at forskellige grupper  

 varetager forskellige ansvarsområder.
Bl.a. findes Dokumentar- og  

 Retsgruppen, der hører under Christianias Informationskontor, som  

 derfor må anses som naturlig part i sagen.
 Følgende nævnsmedlemmer har deltaget i sagens  

 behandling: Else Mols, Henrik Antonsen, Kate Bluhme og Preben  

 Sørensen.
 Pressenævnet udtaler:
 Pressenævnet finder det ubetænkeligt at  

 tillægge klageren partsstatus.
Efter medieansvarsloven skal et genmæle i alt  

 væsentligt være begrænset til de nødvendige faktiske  

 oplysninger.
Klagerens genmæle indeholdt i vidt omfang vurderinger og  

 kommentarer.
Pressenævnet tiltræder derfor, at B.T. har meddelt  

 afslag på genmæle.
B.T.'s kildes oplysninger viderebringes subjektivt og uden  

 modindlæg.
Artiklen burde have været søgt afbalanceret med  

 udtalelser fra repræsentanter for Christiania.
Da dette ikke er sket,  

 har B.T. overtrådt god presseskik, og Pressenævnet udtaler derfor  

 sin kritik.
 I medfør af medieansvarslovens § 49  

 pålægges B.T. herefter at offentliggøre  

 følgende:
 "Kendelse fra Pressenævnet.
B.T. bragte den 23. maj 1993 en artikel med overskriften:  

 "HASH-SÆLGERNE MISTER MILLIONER: TOTALKRIG MOD POLITIET". Artiklen var  

 ledsaget af et billede af fire kampklædte politibetjente i færd  

 med en dramatisk anholdelse af to mænd ved Christiania.
Endvidere  

 bragtes nogle mindre billeder af en række genstande, der var blevet  

 beslaglagt, og som angiveligt skulle bruges som våben mod politiet.
Artiklen var bygget op om en række udtalelser fra en  

 vicepolitiinspektør, som beskrev, hvordan politiet i stadig stigende  

 omfang udsættes for vold under udførelse af opgaver i  

 Christiania.
Det hed bl.a. i udtalelserne: "Deres (politifolkenes)  

 privatbiler udsættes for hærværk og de selv og familierne  

 bliver truet" og "To politifolk har fået komplicerede kæbe-brud  

 efter at være blevet ramt af sten i ansigtet. 90 andre er blevet  

 kvæstet".
Christianias Informationskontor, Nyt Forum, har klaget til  

 Pressenævnet, idet det er anført, at B.T. ikke har lavet en  

 objektiv reportage.
B.T. har i en udtalelse om klagen anført, at  

 bladet normalt, hvor en bydel er centrum for voldshandlinger og  

 sammenstød mod politiet, ville indhente oplysninger individuelt hos  

 bydelens beboere.
Dette har B.T. ikke praktiseret i det foreliggende  

 tilfælde, da B.T.'s medarbejdere ved tidligere besøg på  

 Christiania har følt deres personlige sikkerhed truet.
B.T. mener  

 heller ikke, at "Nyt Forum" er et organ, der er egnet til at styrke  

 informationskvaliteten i artikler om Christiania.
I anledning af klagen udtaler Pressenævnet, at  

 B.T.'s kildes oplysninger viderebringes subjektivt og uden modindlæg.  

 Artiklen burde have været søgt afbalanceret med udtalelser fra  

 repræsentanter for Christiania.
Da dette ikke er sket, har B.T.  

 overtrådt god presseskik, og Pressenævnet udtaler derfor sin  

 kritik." København, den 20. december 1993.
Else Mols, Henrik Antonsen, Kate Bluhme og Preben  

 Sørensen." Afsagt den 20. december 1993.
