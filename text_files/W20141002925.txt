Ligebehandlingsnævnets afgørelse om køn - forskellige priser - medhold Det var i strid med ligestillingsloven, at en swingerklub havde forskellige medlems- og entrépriser for mænd og kvinder.
 Klagen drejer sig om påstået forskelsbehandling på grund af køn i forbindelse med, at en swingerklub havde forskellige medlems- og entrépriser for mænd og kvinder.
Ligebehandlingsnævnets afgørelse Det var i strid med ligestillingsloven, at indklagede havde forskellige medlems- og entrépriser for mænd og kvinder.
Sagsfremstilling Der er klaget over, at en swingerklub havde forskellige medlems- og entrépriser for mænd og kvinder.
Parternes bemærkninger Klager påstår, at indklagede har overtrådt ligestillingsloven ved at kræve forskellige priser for mænd og kvinder.
 Indklagede gør gældende, at de har rettet deres priser til således, at de nu er enslydende for begge køn.
Indklagede har oplyst, at de forskellige priser skyldes swingermiljøets opstart.
I starten havde man for mange single fyre i klubberne, hvorfor man ønskede at begrænse antallet af fyre, så det svarede til antallet af par og piger.
Det var derfor naturligt, at pigerne og par kom billigere ind.
 I dag har tingene dog ændret sig, og der kommer flere singlepiger i klubberne. Årsagen til prisforskellen er derfor langsomt forsvundet.
Indklagede har oplyst, at man først havde ens medlems- og entrepriser.
Af hensyn til konkurrencesituationen indførte man forskellige medlems- og entrepriser for mænd og kvinder.
Med virkning fra den 1. marts 2012 gik man tilbage til ens priser for mænd og kvinder.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Ligebehandlingsnævnet finder, at indklagede har handlet i strid med ligestillingsloven ved at have haft forskellige medlems- og entrépriser for mænd og kvinder.
 Klager får derfor medhold i sin klage.
 Nævnet har lagt til grund, at klager ikke har besøgt den indklagede swingerklub, hvorfor der ikke er grundlag for at yde klager godtgørelse.
