Fremsat den 17. marts 2016 af Naser Khader (KF), Rasmus Jarlov (KF) og Brian Mikkelsen (KF) Forslag til folketingsbeslutning om frist for færdiggørelse af Trossamfundsudvalgets planlagte arbejde Folketinget pålægger regeringen at sikre, at Trossamfundsudvalgets planlagte arbejde færdiggøres og fremlægges senest den 1. juni 2016.
Bemærkninger til forslaget Trossamfund spiller en stor rolle i mange menneskers liv og er derfor også med til at påvirke kulturen i Danmark.
Desværre er nogle trossamfund på kant med, hvad mange danskere og Det Konservative Folkeparti anser for at være acceptabel kultur.
Ligesom flere trossamfund går over stregen.
Eksempelvis er opfordringer til vold mod børn ikke acceptable opfordringer eller råd, som der bør ydes støtte til at udbrede.
Det udgør selvsagt også et stort problem, når trossamfund inviterer prædikanter til deres lokaler for at forherlige drab på jøder.
Der bør derfor sikres klarhed over, hvordan trossamfund opnår godkendelse og de tilhørende fordele.
På den baggrund kan det videre vurderes, hvordan man kan fratage trossamfund, som ikke lever op til loven, deres godkendelse.
Trossamfundsudvalget fik sit kommissorium i 2014 og er bl.a. blevet bedt om at komme med forslag til kriterierne og procedurerne for at opnå status som såkaldt godkendt trossamfund.
Udvalget skal også komme med forslag til, hvilke rettigheder og pligter eksempelvis i relation til skatte- og momsfritagelse, vielsesbemyndigelse m.v. et trossamfund opnår ved en godkendelse.
Desuden skal udvalget overveje, hvordan man kan sikre større åbenhed om og indsigt i trossamfundenes forhold, herunder deres økonomiske forhold.
Udvalget er p.t. pålagt så vidt muligt at skulle afslutte sit arbejde inden udgangen af 2016. Med forslaget pålægges regeringen, at udvalgets arbejde skal færdiggøres og fremlægges senest den 1. juni 2016.
Skriftlig fremsættelse Naser Khader (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om frist for færdiggørelse af Trossamfundsudvalgets planlagte arbejde.
(Beslutningsforslag nr.
B 92) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
