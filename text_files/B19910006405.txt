 I medfør af § 1, stk. 1 og 2, § 4, § 5, stk. 1, kap. 5 og § 20, i lov om  

 administration af Det Europæiske Økonomiske Fællesskabs forordninger om  

 markedsordninger for landbrugsvarer m.v., jf. lov nr. 414 af 13. juni 1990,  

 fastsættes:
 § 1.  Denne bekendtgørelse vedrører anvendelse af Det  

 Europæiske Økonomiske Fællesskabs forordninger om ydelse af støtte til  

 skummetmælk, der er forarbejdet til kasein og kaseinater, samt om kasein og  

 kaseinaters anvendelse i ost.
 § 2.  EF-direktoratet varetager administrationen af  

 ordningen.
 § 3.  Veterinærdirektoratet foretager kontrol med  

 fremstilling af kasein og kaseinater i henhold til ordningen.
 Stk. 2.  Støtte kan kun ydes til skummetmælk, der er  

 forarbejdet til kasein og kaseinater på virksomheder (produktionssteder), der  

 er registreret hos Veterinærdirektoratet.
 Stk. 3.  Ydelse af støtte er betinget af, at prøver af  

 det fremstillede kasein eller kaseinater er udtaget og undersøgt af  

 Veterinærdirektoratet samt at analyseresultatet viser, at de gældende krav er  

 opfyldt.
 Stk. 4.  Virksomheden skal senest 8 arbejdsdage forud  

 for den dag, hvor virksomheden ønsker de i stk. 3 omhandlede prøver udtaget  

 af et parti kasein eller kaseinater, fremsætte anmodning herom til  

 Veterinærdirektoratet med oplysning om partiets størrelse og sammensætning.
 § 4.  Veterinærdirektoratet opkræver gebyr for den i §  

 3, stk. 3, nævnte undersøgelse af prøver af kasein og kaseinater.
 Stk. 2.  Gebyret udgør kr. 370,00 pr. analyseret prøve  

 og opkræves kvartalsvis bagud af Veterinærdirektoratet.
 Stk. 3.  Betales skyldige beløb ikke inden 30 dage fra  

 fakturadato pålægges beløbet en rente på 1,3 pct. månedligt for hver  

 påbegyndt måned.
 § 5.  Veterinærdirektoratet udsteder efter ansøgning  

 autorisation for en 12 måneders periode til anvendelse af kasein og  

 kaseinater ved fremstilling af produkter anført i bilaget til forordning  

 (EØF) nr. 2742/90.
 § 6.  Veterinærdirektoratet bestemmer nærmere,  

 hvorledes kontrollen gennemføres.
 § 7.  Virksomheder, som producerer kasein eller  

 kaseinater i henhold til ordningen, skal i mindst 5 år efter udløbet af  

 virksomhedens regnskabsår opbevare de for dette regnskabsår gældende  

 optegnelser, købs- og salgsbilag, leveringsbeviser, produktionsbeviser og  

 øvrige relevante dokumenter vedrørende ordningen.
 Stk. 2.  Rigtigheden af oplysninger, der skal danne  

 grundlag for udbetaling af støtte, kan af Veterinærdirektoratet forlanges  

 bekræftet af statsautoriseret eller registreret revisor.
 § 8.  Overtrædelse af bestemmelser i denne  

 bekendtgørelse straffes efter reglerne i kap. 5 i lov om administration af  

 Det Europæiske Økonomiske Fællesskabs forordninger om markedsordninger for  

 landbrugsvarer m.v., jf. lov nr. 414 af 13. juni 1990.
 § 9.  Bekendtgørelsen træder i kraft den 1. marts  

 1991.
 Stk. 2.  Samtidig ophæves bekendtgørelse nr. 713 af 22.  

 oktober 1990 om støtte til fremstilling af kasein og kaseinater og om kasein  

 og kaseinaters anvendelse i ost.
