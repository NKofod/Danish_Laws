 Erhvervsankenævnet ændrede den  

 færøske registreringsmyndigheds afgørelse, idet en person  

 med bopæl i Danmark måtte anses for at opfylde anordningens krav  

 til direktører om bopæl "her i landet". Den  

 pågældende havde derfor krav på at blive registreret som  

 direktør i et færøsk selskab.
 P/F A, statsaut. revisorer, har på vegne K,  

 Færøerne, i skrivelse af 8. november 1995 klaget over, at  

 Skráseting Føroya ved skrivelse af 23. og 30. oktober 1995 med  

 henvisning til § 52, stk. 2, i anordning om ikrafttræden for  

 Færøerne af lov om aktieselskaber afslog at registrere en person  

  med bopæl i Danmark som direktør i selskabet.
 Sagens omstændigheder:
Ved skrivelse af 28. september 1994 henvendte klageren sig  

 til Skráseting Føroya og anmodede om dispensation for  

 bopælskravet i aktieselskabslovens § 52, stk. 2, således at  

 selskabets hidtidige ikke registrerede direktør, der har bopæl i  

 Danmark, vedblivende kunne være direktør i selskabet.
Af  

 henvendelserne fremgik det, at selskabets ledelse foruden direktøren  

 bestod af en bestyrelse på tre medlemmer, hvoraf de to var bosiddende  

 på Færøerne og det 3. medlem var bosiddende i Danmark og  

 var samtidig formand for bestyrelsen.
Henvendelsen blev, efter at klagerne  

 havde været i telefonisk kontakt med Skráseting Føroya,  

 fulgt op af en anmeldelse om registrering af 5. oktober 1995 bilagt en ny  

 ansøgning om dispensation.
Ved skrivelse af 23. oktober 1995 afviste  

 Skráseting Føroya registrering med henvisning til at " I  

 henhold til § 52, stk. 2 i A/S-loven skal direktøren have bopæl  

 på Færøerne.
Og da der kun er 1 direktør, kan der  

 ikke gives dispensation fra bopælskravet". Klageren henvendte sig  

 herefter påny den 26. oktober 1995 til Skráseting Føroya  

 med anmodning om registrering og henviste til kommentaren til § 52, stk. 2, i  

 den kommenterede udgave af aktieselskabsloven, og at man havde været i  

 kontakt med Erhvervs- og Selskabsstyrelsen, der havde oplyst, at "om en  

 person bosiddende på f. eks.
Færøerne blev anmeldt til  

 deres register som direktør, og flertallet af bestyrelsen var  

 bosiddende i Danmark, så blev han registreret". Ved skrivelse af 30.  

 oktober 1995 fastholdt Skráseting Føroya  

 registreringsnægtelsen således:
 Selskabet tegnes af direktøren eller  

 bestyrelsesformanden, og indebærer dette, at når begge to  

 på nuværende tidspunkt bor udenfor Færøerne, bliver  

 al den daglige ledelse udenfor Færøerne.
 Dette synes vi er uheldigt i dette specielle  

 tilfælde, og synes iøvrigt, at det rigtigste er, at hvis kun en  

 direktør er i et selskab, bør denne være bosiddende  

 på Færøerne og, at dispensation kun bliver givet til en  

 eller flere direktører, hvis en direktør er tilbage på  

 Færøerne.
Derfor vil vi fastholde, at når kun en  

 direktør er i selskabet, så skal denne være bosiddende  

 på Færøerne." I en redegørelse for sagen af 20. december 1995 har  

 Skráseting Føroya fastholdt afgørelsen og udtalt:
 "P/F A ansøgte, med henvisning til § 52, stk. 2 i  

 A/S loven, om dispensation fra reglen i samme ? 52, stk.2 om at direktører skal have  

 bopæl her i landet, og anmodede om at B, der har bopæl i X-by,  

 Danmark kunne registreres som direktør i P/F K hos Skráseting  

 Føroya.
Skráseting Føroya nægtede registrering  

 med den begrundelse at direktøren ikke var bosiddende "her i landet"  

 som man her fortolker som "på Færøerne"  og ville ikke  

 give dispensation i dette tilfælde, især da man konstaterede at  

 også bestyrelsens formand var bosiddende udenfor Færøerne,  

 og selskabet tegnes af bestyrelsens formand eller direktøren.
Hele den  

 daglige ledelse ville, i fald registrering blev godkendt, derfor være  

 udenfor Færøerne.
Dette fandt Skráseting Føroya  

 ikke hensigtsmæssigt og ville derfor ikke give dispensation fra  

 bopælskravet.
Kommentarerne til A/S lovens § 52, stk. 2 anfører  

 at Erhvervs- og Selskabsstyrelsen har givet dispensation fra  

 bopælskravet "i tilfælde hvor der tillige er ansat en herboende  

 direktør..." og dette princip vil Skráseting Føroya  

 lægge stor vægt på.
Så længe der kun er en  

 direktør i selskabet og denne ikke har bopæl på  

 Færøerne, vil man nægte registrering.
Men er der tillige  

 en direktør med bopæl på Færøerne, ville man  

 kunne give dispensation til at den anden direktør havde bopæl  

 udenfor Færøerne.
 Årsagen til Skráseting Føroyas  

 afgørelse er, at man mener at den daglige ledelse af et selskab  

 registreret på Færøerne, også bør ligge her  

 hvor selskabets virksomhed foregår, så alle - både  

 myndigheder og andre der har med selskabet at gøre - nemt og hurtigt  

 kan komme i kontakt med ledelsen og/eller den der kan træffe  

 afgørelser på selskabets vegne.
P/F K er stiftet 06.11.1989 med en aktiekapital på  

 90.000 kr.
Ifølge § 48 i den gamle A/S lov fra 1930 der var  

 gældende på Færøerne på det tidspunkt, var der  

 ikke krav om at selskaber med under 100.000 kr. i aktiekapital skulle have en  

 direktør, og førnævnte selskab anmeldte ikke nogen  

 direktør til registrering.
Selskabets ledelse bestod derfor kun af en  

 bestyrelse, på trods af at tegningsreglen hele tiden har været at  

 selskabet blev tegnet af bestyrelsens formand eller direktør Den 22.07.1993 blev aktiekapitalen forhøjet til  

 300.000 kr. hvilket betød at selskabet i henhold til § 48 i den gl.  

 A/S lov skulle have en direktør, men dette skete ikke, og selskabet  

 fortsatte uden direktør.
 Da Skráseting Føroya derfor modtog skrivelse  

 af 28.09.1994 fra P/F A med ansøgning om dispensation i henhold til §  

 52, stk. 2 om at B kunne fortsætte som direktør i P/F K, kunne  

 ansøgningen ikke behandles da ingen direktør var registreret i  

 selskabet.
 Derefter sker der intet i sagen før  

 Skráseting Føroya modtager registreringsanmeldelse og skrivelse  

 af 05.10.1995 bilagt skrivelse af 08.09.1995 fra P/F A, denne gang med  

 ansøgning om dispensation til at B kan blive direktør i P/F  

 K.
..." I klageskrivelsen og i en supplerende skrivelse af 17.  

 januar 1996 har klageren i det væsentlige anført, hvad der har  

 været anført over for Skráseting Føroya.
Herudover  

 har klageren blandt andet peget på, at således som  

 kommunikationsmulighederne er i dag, er der ingen problemer for selskabet med  

 at have en direktør bosiddende i Danmark.
 I en af Erhvervsankenævnet indhentet udtalelse af  

 26. februar 1996 har Erhvervs- og Selskabsstyrelsen udtalt:
 "...
 I relation til aktieselskaber, der er registreret her, kan  

 styrelsen om bopælskravet for direktører oplyse:
 I medfør af § 1 i bekendtgørelse nr. 1168 af  

 21. december 1994 om henlæggelse af visse beføjelser til  

 Erhvervs- og Selskabsstyrelsen samt om klageadgang over visse  

 afgørelser udøves erhvervsministerens beføjelse til at  

 undtage fra bopælskravet for direktører i henhold til  

 aktieselskabslovens § 52, stk. 2, af Erhvervs- og Selskabsstyrelsen.  

 Tilsvarende hjemmel fandtes i tidligere bekendtgørelser.
Beføjelsen er blevet udøvet under  

 hensyntagen til personernes statsborgerskab og bopæl.
I praksis blev  

 der taget særligt hensyn til de nordiske landes statsborgere med  

 bopæl inden for Norden.
 Der er undtagelsesfrit givet dispensation til de nordiske  

 landes statsborgere med bopæl inden for Norden, hvis blot der i det  

 pågældende selskab tillige var ansat en direktør med  

 bopæl her i landet, eller hvis flertallet af bestyrelsesmedlemmerne var  

 bosiddende her i landet.
 For selskaber, der er registreret her, er denne praksis  

 ikke længere relevant, idet statsborgere i de nordiske lande - med  

 bopæl uden for Danmark - efter Finlands og Sveriges medlemsskab af EU  

 og Islands og Norges tilslutning til EØS-aftalen, nu kan registreres  

 som direktører med hjemmel i EU's regler om arbejdskraftens fri  

 bevægelighed, jf. art. 1 og 11 i forordning nr. 1612/68/EØF af  

 15. oktober 1968, jf. tillige § 1 i bekendtgørelse nr. 621 af 21. juli  

 1993 om fravigelse af bopælskrav m.v. i aktieselskabsloven og  

 anpartsselskabsloven.
Yderligere kan oplyses, at styrelsen ved afgørelsen  

 af, om kravene i aktieselskabslovens ? 52, stk. 2, er opfyldt, ikke sondrer mellem  

 personer, der har bopæl i Danmark, Grønland eller på  

 Færøerne.
Det er styrelsens opfattelse, at også personer  

 bosiddende i Grønland eller på Færøerne umiddelbart  

 er omfattet af lovbestemmelsens ordlyd "her i landet". Af  

 lovbemærkninger til § 52, stk. 2, fremgår, at der ikke i  

 forbindelse med ikrafttræden af den nuværende bestemmelse er  

 tilsigtet en skærpelse af bopælskravet i forhold til den  

 tidligere § 49 i aktieselskabsloven af 1930. Når der i § 52, stk. 2,  

 anføres "her i landet" må dette derfor antages at være  

 synonymt med den tidligere bestemmelses "her i riget", der ud fra en sproglig  

 forståelse omfatter Danmark, Grønland og Færøerne.  

 Denne fortolkning har endvidere støtte i selve ordlyden af  

 aktieselskabslovens § 176, der nærmere redegør for, under hvilke  

 betingelser bl.a. § 52, stk. 2's, bopælskrav ikke finder  

 anvendelse.
Det vil således efter styrelsens opfattelse  

 være i overensstemmelse med aktieselskabslovens ? 52, stk. 2, at registrere en person med  

 bopæl i Danmark, Grønland eller på Færøerne  

 som enedirektør i et dansk aktieselskab uden dispensation, da  

 direktøren efter styrelsens opfattelse umiddelbart opfylder  

 aktieselskabslovens bopælskrav for direktører." Skráseting Føroya har, efter at være  

 blevet gjort bekendt med Erhvervs- og Selskabsstyrelsens udtalelse,  

 supplerende udtalt ved skrivelse af 27. marts 1996:
 "Indledningsvis kan bemærkes, at den  

 beføjelse til at undtage fra bopælskravet for direktører  

 i henhold til A/S lovens § 52, stk 2, der i Danmark tilkommer Erhvervs- og  

 Selskabsstyrelsen i medfør af bekendtgørelse nr. 1168 af 21.  

 december 1994, ifølge samme § 52, stk. 2 i Anordning om  

 ikrafttræden for Færøerne af lov om aktieselskaber nr. 250  

 af 3. maj 1993 her tilkommer den færøske  

 registreringsmyndighed.
 Erhvervs- og Selskabsstyrelsen udtaler, at statsborgere i  

 de andre nordiske lande - med bopæl udenfor Danmark - efter Sveriges og  

 Finlands medlemssakab af EU og Island og Norges tilslutning til  

 EØS-aftalen, nu uden videre kan registreres som direktører i  

 dansk registrerede selskaber.
 Færøerne er ikke medlem af EU og har ikke  

 tilsluttet sig EØS-aftalen, og man kan derfor ikke være bundet  

 til at følge denne praksis.
Erhvervs- og Selskabsstyrelsen udtaler endvidere at man  

 ikke sondrer mellem personer der har bopæl i Danmark, Grønland  

 eller på Færøerne. da man opfatter alle disse som  

 bosiddende "her i landet" jvf.
A/S lovens § 52, stk. 2. Derudover  

 anføres, at det ikke fremgår af lovbemærkningerne til § 52  

 stk. 2 at der skulle være tilsigtet nogen skærpelse af  

 bopælskravet i forhold til den tidligere A/S lov fra 1930 lov hvor der  

 stod "her i riget" og at dette derfor er synonymt med den nuværende  

 lovs "her i landet".
 Siden den tidligere A/S lov fra 1930 trådte i kraft,  

 er der sket ændringer i Færøernes rigsretlige status, idet  

 man i 1948 fik den færøske hjemmestyrelov, som gør at  

 Færøerne ikke mere er et amt i Danmark som det var i 1930, men  

 en selvstyrende del af riget.
 Hvis formuleringen i den nuværende A/S lov fortsat  

 var "her i riget", ville alle med bopæl i Danmark, Grønland  

 eller på Færøerne utvivlsomt opfylde bopælskravet i  

 loven og kunne registreres som direktører i færøsk  

 registrerede selskaber.
Når ordlyden faktisk er ændret fra "riget" til  

 "landet" bevirker det, efter Skráseting Føroyas opfattelse, at  

 det nu kan fortolkes hvordan "her i landet" skal forstås.
Den  

 ændrede rigsretlige status har også betydning for denne  

 opfattelse.
 Dette betyder at vi fortolker "her i landet" ikke som  

 omfattende alle tre lande, men kun Færøerne.
 Skráseting Føroya vil derfor fastholde at  

 "her i landet" vil vi fortolke som "på Færøerne".
Klageren har, efter at have haft Erhvervs- og  

 Selskabsstyrelsens udtalelse af 26. februar 1996 og Skráseting  

 Føroyas supplerende udtalelse af 27. marts 1996 til gennemsyn, blandt  

 andet bemærket, at det nu er klarlagt, hvorledes reglerne forstås  

 og praktiseres i Danmark.
Når en person bosiddende på  

 Færøerne uden videre kan registreres i et dansk registreret  

 selskab, står klageren uforstående over for, da reglerne er ens,  

 at en person bosiddende i Danmark så ikke kan registreres i et  

 færøsk registreret selskab.
 Ankenævnet udtaler:
Som det fremgår af Erhvervs- og Selskabsstyrelsens  

 redegørelse, har bopælskravet i aktieselskabsloven, tidligere §  

 49, nu blandt andet § 52, stk. 2, stedse været forstået  

 således, at det omfatter personer med bopæl i Danmark,  

 Grønland og på Færøerne.
Der er da heller ikke,  

 hverken efter ordlyden eller forarbejder til lovændringen i 1973, der  

 var begrundet i andre hensyn end Grønland og Færøerne,  

 grundlag for at antage, at ændringen indeholdt en begrænsning af  

 aktieselskabslovens bopælskrav til alene at omfatte personer med  

 bopæl i Danmark, men ikke i Grønland eller på  

 Færøerne.
 Det bemærkes endvidere, at det materielle indhold af  

 aktieselskabsloven ikke er omfattet af lov nr. 137 af 23. marts 1948 som et  

 særanliggende, og den omstændighed at aktieselskabsloven, som  

 ændret i 1973 m.m. er sat ikraft for Færøerne ved  

 Anordning nr. 250 af 3. maj 1993 og dermed administreres af den  

 færøske registreringsmyndighed, kan ikke medføre at  

 loven, herunder blandt andet § 52, stk. 2, materielt er ændret for  

 så vidt angår Færøerne.
 Som følge af det anførte ophæves den  

 af Skráseting Føroya ved skrivelse af 23. og 30. oktober 1995  

 trufne afgørelse, og det pålægges Skráseting  

 Føroya at foretage registreringen, idet den anmeldte direktør,  

 der har bopæl i Danmark, umiddelbart opfylder kravet om bopæl  

 efter § 52, stk. 2 i Anordning nr. 250 af 3. maj 1993 og som sådan har  

 ret til at blive registreret.
