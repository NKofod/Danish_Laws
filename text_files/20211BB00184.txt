Fremsat den 15. marts 2022 af Karina Adsbøl (UFG), Lise Bech (UFG), Liselott Blixt (UFG), Bent Bøgsted (UFG), Marie Krarup (UFG) og Hans Kristian Skibby (UFG) Forslag til folketingsbeslutning om at indføre en julecheck som tillæg til ældrechecken Folketinget pålægger regeringen at fremsætte lovforslag inden udgangen af 2022 med henblik på ikrafttræden hurtigst muligt, der indfører en ret til en julecheck på 2.000 kr. til ældre, der modtager ældrecheck.
Bemærkninger til forslaget I Danmark er julen en højtid, der med rette fylder meget, og som for de fleste er en glædelig og hjertevarm tid.
For mange ældre er julen dog svær, fordi der ikke er meget plads i økonomien til at købe julegaver, julemad og juletræ. Det gælder især for de pensionister, der kun har deres folkepension.
 Selv om ældrechecken hjælper på en stram økonomi, så udbetales ældrechecken i begyndelsen af året, og det er ikke sikkert, at der er mere af ældrechecken tilbage, når kalenderen viser november eller december, hvis man har brug for den håndsrækning, som ældrechecken er, bare for at få hverdagen til at hænge sammen.
 Julehjælp er blevet mere og mere brugt i Danmark, og det er et rigtig godt initiativ, men for nogle ældre mennesker er det grænseoverskridende at skulle søge om hjælp til at kunne holde en god jul, fordi de gennem et helt liv har klaret sig selv uden hjælp.
Forslagsstillerne mener derfor, at der er behov for et tillæg til ældrechecken på 2.000 kr., som udbetales hvert år i november til alle ældre, som modtager ældrecheck.
På den måde kan vi som samfund hjælpe de ældre, der i forvejen kun har få midler at gøre godt med, netop på den tid af året, som er dyrest.
Når beløbet fastsættes til 2.000 kr., skyldes det, at et beløb i den størrelsesorden ikke vurderes at have indvirkning på de ydelser, en ældre borger ellers måtte modtage.
Grunden til, at julechecken skal være et tillæg til ældrechecken er, at man på den måde sikrer, at julechecken målrettes de ældre borgere, som har mindst i det daglige.
For at målrette julechecken bedst muligt, foreslås det, at julechecken kun udbetales til de modtagere af ældrechecken, som modtager fuld folkepension.
På den måde målrettes julechecken dem, der må formodes at have et tæt forhold til de danske juletraditioner, idet det er et krav for modtagelsen af fuld folkepension, at man har boet i Danmark i mindst 40 år mellem det 15. år og folkepensionsalderen.
Finansiering Et forsigtigt skøn er, at indførelsen af en julecheck vil koste omkring 550 mio. kr. om året før tilbageløb og adfærd.
Den relevante målgruppe forventes i høj grad at ville forbruge pengene, og dermed vil den faktiske udgift for statskassen være lavere  formentlig omkring 300-350 mio. kr.
Der bør altså afsættes i omegnen af 450 mio. kr., så der er sikkerhed for dækning.
 Ordningen finansieres uden at beskære poster, men ved at tilbageføre en række poster til samme niveau som i 2021. De relevante poster, som tilbageføres til 2021-niveau, men som dog er prisregulerede, er:
  Multilateral bistand gennem FN m.v.: 140 mio. kr.
  Krav til herboende udlændinge på dagpenge om at være selvforsørgende: 147 mio. kr.
  Øvrige internationale organisationer: 180 mio. kr.
Skriftlig fremsættelse Karina Adsbøl (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at indføre en julecheck som tillæg til ældrechecken.
(Beslutningsforslag nr.
B 184) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
