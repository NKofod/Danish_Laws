Nr LSF 200 Forslag til Lov om støtte til visse strukturforanstaltninger inden for  

 fiskeriet m.v.
Fremsat af fiskeriministeren (Gammelgaard) den 18. februar 1987 Vedtaget ved tredjebehandling den 9. april 1987 Lov nr 222 af 22/04/1987 »Støttens formål§ § 1. Fiskeriministeren kan yde støtte til projekter og foranstaltninger, hvis formål er at forbedre og tilpasse strukturerne inden for erhvervsmæssigt fiskeri m.v. i Danmark.
Stk. 2. Fiskeriministeren kan fastsætte de regler og iværksætte de foranstaltninger, der er nødvendige for anvendelsen her i landet af Det europæiske økonomiske Fællesskabs forordninger om fællesskabsforanstaltninger til forbedring og tilpasning af fiskeri- og akvakulturstrukturerne.
»Ophørsstøtte§ § 2. Fiskeriministeren kan yde støtte til fartøjers endelige ophør i dansk erhvervsfiskeri med henblik på tilpasning af fiskerflådens fangstkapacitet til fiskerimulighederne.
Stk. 2. Støtten, der er nævnt i stk. 1, kan ikke overstige 80 pct. af fartøjets forsikringsværdi.
Forsikringsværdien beregnes som den værdi, der er fastsat den 1. januar 2 år før det år, hvori der indgives ansøgning om støtte.
§ 3. Ejere af fartøjer, der har modtaget støtte til endeligt ophør efter denne lov, kan i en periode på 5 år efter fartøjets sletning i Skibsregistret ikke opnå tilladelse til at anvende et fartøj til erhvervsmæssigt fiskeri, som ikke er registreret her i landet som fiskerfartøj.
»Moderniseringsstøtte§ § 4. Fiskeriministeren kan yde støtte til modernisering og forbedring af den danske erhvervsfiskerflåde.
Stk. 2. Støtten, der er nævnt i stk. 1, kan ydes til projekter med henblik på bl.a.:
1) fremme af kvaliteten, udbyttet eller udnyttelsen af fisk og fiskevarer, 2) bedre opbevaring og behandling af fangsterne, 3) energibesparelse, 4) fremme eller forbedring af besætningernes arbejdsvilkår og sikkerhed om bord eller 5) rationalisering af fiskeriet.
Stk. 3. Støtten, der er nævnt i stk. 1 og 2, udgør 10 pct. af de af fiskeriministeren godkendte udgifter.
Støtten kan dog udgøre indtil 30 pct. i tilfælde, hvor indførelse af ny teknologi eller nye metoder m.v. i særlig grad bidrager til fremme af de i stk. 2 nævnte formål.
»Støtte til omstrukturering og fornyelse§ § 5. Fiskeriministeren kan yde støtte til køb eller bygning af nye fiskerfartøjer.
Stk. 2. Støtten, der er nævnt i stk. 1, udgør 10 pct. af de af fiskeriministeren godkendte udgifter.
Støtten kan dog udgøre indtil 30 pct. i tilfælde, hvor indførelse af ny teknologi eller nye metoder m.v. i særlig grad bidrager til fremme af fiskerflådens udvikling.
»Støtte til forsøgsfiskeri§ § 6. Fiskeriministeren kan yde støtte til forsøgsfiskeri og videnskabelige undersøgelser med henblik på bl.a.:
1) at undersøge et farvandsområdes fiskerimuligheder, 2) at udnytte særlige fiskebestande eller omlægge fiskeriet hertil, 3) at anvende alternative fiskearter til konsumformål, 4) at afprøve og opøve alternativ fangstteknik eller 5) at tilrettelægge nye produktioner og afsætning heraf.
»Opdrætsstøtte§ § 7. Fiskeriministeren kan yde støtte til etablering og modernisering af anlæg til opdræt og dyrkning af fisk, krebs- og bløddyr samt alger.
Stk. 2. Støtten, der er nævnt i stk. 1, udgør 10 pct. af de af fiskeriministeren godkendte udgifter.
Ved etablering af anlæg med dokumenterede vandrensende og miljøfremmende virkninger kan støtten udgøre indtil 25 pct.
»Administration§ § 8. Fiskeriministeren kan inden for beløb, der afsættes på de årlige bevillingslove, yde støtte til formål, der er omfattet af loven samt afholde udgifter til oplysnings- og vejledningsvirksomhed.
Ikke udnyttede 1986-bevillinger, der er opført på finansloven for 1986 i henhold til den i § 14 nævnte lov nr. 154 af 11. april 1984, overføres til anvendelse efter §§ 4-7 i denne lov.
Tilsagnsrammer, der ikke anvendes i et finansår, kan overføres til følgende finansår.
§ 9. Tilsagn efter loven er betinget af, at der ligeledes ydes støtte i henhold til Det europæiske økonomiske Fællesskabs forordninger om fællesskabsforanstaltninger til forbedring og tilpasning af fiskeri- og akvakulturstrukturerne.
Stk. 2. Fiskeriministeren kan efter forhandling med det i loven om administration af Det europæiske økonomiske Fællesskabs forordninger om etablering af en fælles strukturpolitik for fiskerisektoren og om den fælles markedsordning for fiskerivarer m.v. nedsatte udvalg fastsætte bestemmelser om, at der kan ydes støtte til formål efter loven, uanset om betingelsen i stk. 1 er opfyldt, og uanset om mindstekravene i forordningerne er opfyldt, og til andre foranstaltninger, der er omfattet af forordningerne, end nævnt i denne lov.
Stk. 3. Fiskeriministeren kan i 1987 yde støtte til ekstraordinære udskiftninger af bundgarnspæle med indtil 30 pct. af de dokumenterede udgifter.
§ 10. Fiskeriministeren fastsætter regler om, hvilke udgifter der kan godkendes efter loven.
§ 11. Ansøgere om støtte skal efter anmodning give fiskeriministeren alle oplysninger, dokumenter, regnskaber m.v., der kræves for at godtgøre, at de af Fiskeriministeriet eller Det europæiske økonomiske Fællesskab fastsatte vilkår for tilsagn om eller udbetaling m.v. af støtte er opfyldt.
Stk. 2. Fiskeriministeren eller den, ministeren bemyndiger dertil, kan kræve de i stk. 1 nævnte oplysninger m.v. bekræftet af en statsautoriseret revisor.
§ 12. Støtte efter loven bortfalder, hvis 1) ansøgeren har givet urigtige eller vildledende oplysninger eller har fortiet oplysninger af betydning for sagens afgørelse, 2) ansøgeren nægter at meddele de fornødne oplysninger efter § 11 eller regler fastsat i medfør af loven, 3) vilkårene for ydelse af støtte eller tilsagn herom ikke opfyldes eller 4) forudsætningerne for støtten eller tilsagn herom i øvrigt efter fiskeriministerens skøn er væsentligt forrykket.
Stk. 2. Fiskeriministeren kan i de i stk. 1 nævnte tilfælde bestemme, at ydede beløb skal tilbagebetales.
Stk. 3. Når forholdene taler derfor, kan fiskeriministeren gøre undtagelse fra stk. 1 og 2.
»Straffe- og ikrafttrædelsesbestemmelser§ § 13. Den, der til brug for afgørelser efter loven og Det europæiske økonomiske Fællesskabs forordninger, som nævnt i § 1, stk. 2, eller forskrifter fastsat i medfør af loven afgiver urigtige eller vildledende oplysninger, straffes med bøde, medmindre højere straf er forskyldt efter anden lovgivning.
Det samme gælder den, der overtræder vilkår, der er fastsat i en sådan afgørelse.
Stk. 2. Er overtrædelsen begået af et aktieselskab, anpartsselskab, andelsselskab eller lignende, kan bødeansvar pålægges selskabet som sådant.
Er overtrædelsen begået af en kommune eller et kommunalt fællesskab, jf. § 60 i lov om kommunernes styrelse, kan der pålægges kommunen eller det kommunale fællesskab bødeansvar.
§ 14. Tidspunktet for lovens ikrafttræden bestemmes af fiskeriministeren.
Stk. 2. Samtidig ophæves lov nr. 119 af 28. marts 1984 om tilskud til kapacitetstilpasning inden for fiskeriet og lov nr. 154 af 11.
april 1984 om midlertidige statstilskud til visse strukturforbedringer m.m. inden for fiskeriet.
 § 15. Loven gælder ikke for Færøerne og Grønland.
Oprindeligt fremsat lovforslag Blad nr 555 STØTTENS FORMÅL § 1. Fiskeriministeren kan yde støtte til projekter og foranstaltninger, hvis formål er at forbedre og tilpasse strukturerne inden for erhvervsmæssigt fiskeri m.v. i Danmark.
Stk. 2. Fiskeriministeren kan fastsætte de regler og iværksætte de foranstaltninger, der er nødvendige for anvendelsen her i landet af Det europæiske økonomiske Fællesskabs forordninger om fællesskabsforanstaltninger til forbedring og tilpasning af fiskeri- og akvakulturstrukturerne.
OPHØRSSTØTTE § 2. Fiskeriministeren kan yde støtte til fartøjers endelige ophør i dansk erhvervsfiskeri med henblik på tilpasning af fiskerflådens fangstkapacitet til fiskerimulighederne.
Stk. 2. Støtten, der er nævnt i stk. 1, kan ikke overstige 80 pct. af fartøjets forsikringsværdi.
Forsikringsværdien beregnes som den værdi, der er fastsat den 1. januar 2 år før det år, hvori der indgives ansøgning om støtte.
§ 3. Ejere af fartøjer, der har modtaget støtte til endeligt ophør efter denne lov, kan i en periode på 5 år efter fartøjets sletning i Skibsregistret ikke opnå tilladelse til at anvende et fartøj til erhvervsmæssigt fiskeri, som ikke er registreret her i landet som fiskerfartøj.
MODERNISERINGSSTØTTE § 4. Fiskeriministeren kan yde støtte til modernisering og forbedring af den danske erhvervsfiskerflåde.
Stk. 2. Støtten, der er nævnt i stk. 1, kan ydes til projekter med henblik på bl.a.:
1) fremme af kvaliteten, udbyttet eller udnyttelsen af fisk og fiskevarer, 2) bedre opbevaring og behandling af fangsterne, 3) energibesparelse, 4) fremme af sikkerhed ombord, eller 5) rationalisering af fiskeriet.
Stk. 3. Støtten, der er nævnt i stk. 1 og 2, udgør 10 pct. af de af fiskeriministeren godkendte udgifter.
Støtten kan dog udgøre indtil 30 pct. i tilfælde, hvor indførelse af ny teknologi eller nye metoder m.v. i særlig grad bidrager til fremme af de i stk. 2 nævnte formål.
STØTTE TIL OMSTRUKTURERING OG FORNYELSE § 5. Fiskeriministeren kan yde støtte til køb eller bygning af nye fiskerfartøjer.
Stk. 2. Støtten, der er nævnt i stk. 1, udgør 10 pct. af de af fiskeriministeren godkendte udgifter.
Støtten kan dog udgøre indtil 30 pct. i tilfælde, hvor indførelse af ny teknologi eller nye metoder m.v. i særlig grad bidrager til fremme af fiskerflådens udvikling.
STØTTE TIL FORSØGSFISKERI § 6. Fiskeriministeren kan yde støtte til forsøgsfiskeri og videnskabelige undersøgelser med henblik på bl.a.:
1) at undersøge et farvandsområdes fiskerimuligheder, 2) at udnytte særlige fiskebestande eller omlægge fiskeriet hertil, 3) at anvende alternative fiskearter til konsumformål, 4) at afprøve og opøve alternativ fangstteknik, eller 5) at tilrettelægge nye produktioner og afsætning heraf.
OPDRÆTSSTØTTE § 7. Fiskeriministeren kan yde støtte til etablering og modernisering af anlæg til opdræt og dyrkning af fisk, krebs- og bløddyr samt alger.
Stk. 2. Støtten, der er nævnt i stk. 1, udgør 10 pct. af de af fiskeriministeren godkendte udgifter.
Ved etablering af anlæg med dokumenterede vandrensende og miljøfremmende virkninger kan støtten udgøre indtil 25 pct.
ADMINISTRATION § 8. Fiskeriministeren kan inden for beløb, der afsættes på de årlige bevillingslove, yde støtte til formål, der er omfattet af loven samt afholde udgifter til oplysnings- og vejledningsvirksomhed.
Ikke udnyttede 1986-bevillinger, der er opført på finansloven for 1986 i henhold til den i § 14 nævnte lov nr. 154 af 11. april 1984, overføres til anvendelse efter §§ 4-7 i denne lov.
Tilsagnsrammer, der ikke anvendes i et finansår, kan overføres til følgende finansår.
§ 9. Tilsagn efter loven er betinget af, at der ligeledes ydes støtte i henhold til Det europæiske økonomiske Fællesskabs forordninger om fællesskabsforanstaltninger til forbedring og tilpasning af fiskeri- og akvakulturstrukturerne.
Stk. 2. Fiskeriministeren kan efter forhandling med det i loven om administration af Det europæiske økonomiske Fællesskabs forordninger om etablering af en fælles strukturpolitik for fiskerisektoren og om den fælles markedsordning for fiskerivarer m.v. nedsatte udvalg fastsætte bestemmelser om, at der kan ydes støtte til formål efter loven, uanset om betingelsen i stk. 1 er opfyldt, og uanset om mindstekravene i forordningerne er opfyldt og til andre foranstaltninger, der er omfattet af forordningerne, end nævnt i denne lov.
§ 10. Fiskeriministeren fastsætter regler om, hvilke udgifter der kan godkendes efter loven.
§ 11. Ansøgere om støtte skal efter anmodning give fiskeriministeren alle oplysninger,dokumenter, regnskaber m.v., der kræves for at godtgøre, at de af Fiskeriministeriet eller Det europæiske økonomiske Fællesskab fastsatte vilkår for tilsagn om eller udbetaling m.v. af støtte er opfyldt.
Stk. 2. Fiskeriministeren eller den, ministeren bemyndiger dertil, kan kræve de i stk. 1 nævnte oplysninger m.v. bekræftet af en statsautoriseret revisor.
§ 12. Støtte efter loven bortfalder, hvis 1) ansøgeren har givet urigtige eller vildledende oplysninger eller har fortiet oplysninger af betydning for sagens afgørelse, 2) ansøgeren nægter at meddele de fornødne oplysninger efter § 11 eller regler fastsat i medfør af loven, 3) vilkårene for ydelse af støtte eller tilsagn herom ikke opfyldes, eller 4) forudsætningerne for støtten eller tilsagn herom i øvrigt efter fiskeriministerens skøn er væsentligt forrykket.
Stk. 2. Fiskeriministeren kan i de i stk. 1 nævnte tilfælde bestemme, at ydede beløb skal tilbagebetales.
Stk. 3. Når forholdene taler derfor, kan fiskeriministeren gøre undtagelse fra stk. 1 og 2.
STRAFFE- OG IKRAFTTRÆDELSESBESTEMMELSER § 13. Den, der til brug for afgørelser efter loven og Det europæiske økonomiske Fællesskabs forordninger, som nævnt i § 1, stk. 2, eller forskrifter fastsat i medfør af loven, afgiver urigtige eller vildledende oplysninger, straffes med bøde, med mindre højere straf er forskyldt efter anden lovgivning.
Det samme gælder den, der overtræder vilkår, der er fastsat i en sådan afgørelse.
Stk. 2. Er overtrædelsen begået af et aktieselskab, anpartsselskab, andelsselskab eller lignende, kan bødeansvar pålægges selskabet som sådant.
Er overtrædelsen begået af en kommune eller et kommunalt fællesskab, jfr. § 60 i lov om kommunernes styrelse, kan der pålægges kommunen eller det kommunale fællesskab bødeansvar.
§ 14. Tidspunktet for lovens ikrafttræden bestemmes af fiskeriministeren.
Stk. 2. Samtidig ophæves lov nr. 119 af 28. marts 1984 om tilskud til kapacitetstilpasning inden for fiskeriet og lov nr. 154 af 11.
april 1984 om midlertidige statstilskud til visse strukturforbedringer m.m. inden for fiskeriet.
 § 15. Loven gælder ikke for Færøerne og Grønland.
BEMÆRKNINGER TIL LOVFORSLAGET ALMINDELIGE BEMÆRKNINGER Lovforslaget er foranlediget af vedtagelsen af Det europæiske økonomiske Fællesskabs forordning om fællesskabsforanstaltninger til forbedring og tilpasning af fiskeri- og akvakulturstrukturerne af Rådet af fiskeriministre den 18. december 1986. Forslaget tager sigte på at sikre gennemførelsen af disse foranstaltninger i Danmark.
Rådets forordning (EØF) nr. 4028/ 86 af 18. december 1986 har en varighed på 10 år regnet fra den 1. januar 1987. Den indeholder en lang række støttemuligheder, som medlemsstaterne kan udnytte inden for rammerne af et flerårigt udviklingsprogram for fiskerisektoren, som udarbejdes af hver medlemsstat.
Forordningen indeholder følgende støtteområder, som umiddelbart foreslås gennemført ved denne lov:
- ophør - modernisering af fiskerflåden - omstrukturering og fornyelse af fiskerflåden - forsøgsfiskeri - opdræt.
Derudover indeholder forordningen ordninger vedrørende støtte til fællesforetagender, midlertidig oplægning, fiskerihavnes faciliteter, markedsprospektering og specifikke foranstaltninger.
Udbetaling af EF-støtte forudsætter ydelse af støtte fra medlemsstaten.
I den nye strukturforordning er der afsat et budget på 800 mill.
ECU eller ca. 6,4 mia d.kr. til finansiering af støtteordningerne i perioden 1987-91. I dette budget er der taget højde for Spaniens og Portugals tiltrædelse af Det europæiske økonomiske Fællesskab.
Da forordningen samler alle EF's bestemmelser vedrørende støtte til fiskerfartøjer og fiskeriaktiviteter, har man fundet det hensigtsmæssigt at samle alle danske bestemmelser herom i een lov.
Forordningens anvendelse i Danmark bør tage sigte på at - bidrage til en hensigtsmæssig udvikling af fiskerierhvervet i overensstemmelse med dansk fiskeripolitik i lyset af de finansielle midler, som er afsat til de strukturpolitiske foranstaltninger på EF's budget og, - tilvejebringe grundlaget for en udvikling af fiskerflåden, der kvalitativt og kvantitativt er på højde med udviklingen i andre lande i lyset af de disponible fiskerimuligheder.
Støtteordningen vedrørende OPHØR foreslås bragt i anvendelse for at tilpasse den danske fiskerflådes kapacitet til fangstmulighederne.
Ordningen vil kunne bidrage til, at ældre, mindre rentable og ofte energiforbrugende fartøjer, kan trækkes ud af erhvervsfiskerflåden.
Dette vil give bedre muligheder for inden for rammerne af fiskerimulighederne at drive et rationelt tilrettelagt og rentabelt fiskeri, og det vil tillige give mulighed for en mindre, men tiltrængt fornyelse af den danske erhvervsfiskerflåde.
Ordningen skal ses i sammenhæng med bestemmelserne i § 7 i lov nr. 221 af 23. maj 1979 om regulering af fiskeriet, hvorefter der er fastsat bestemmelser om, at der ikke uden videre kan tilføres ny kapacitet til den danske erhvervsfiskerflåde.
Det er hensigten i lyset af fiskerimulighederne i forbindelse med administrationen af ordningen at sikre opretholdelsen af en hensigtsmæssig geografisk og størrelsesmæssig fordeling af fartøjer i den danske erhvervsfiskerflåde.
Med henblik på forbedring af den danske erhvervsfiskerflådes rentabilitet og højnelse af råvarekvaliteten foreslås det, at der ydes støtte til MODERNISERING af erhvervsfiskerfartøjer.
Der vil i administrationen af ordningen blive lagt vægt på foranstaltninger, som tager sigte på indførelse af ny og forbedret teknologi vedrørende fangstteknik og fangstbehandling, energibesparelse og forbedret sikkerhed ombord.
Det foreslås endvidere, at der ydes støtte til KØB ELLER BYGNING af nye erhvervsfiskerfartøjer i lyset af den danske fiskerflådes meget høje gennemsnitsalder på 27 år.
Det må forventes, at ordningen i de første år kun vil blive anvendt i begrænset omfang, men på længere sigt er det vigtigt at sikre en hensigtsmæssig aldersfordeling i fiskerflåden under respekt af tilvejebringelsen af en rimelig balance mellem fangstkapacitet og fiskerimuligheder.
Der er behov for at yde støtte til FORSØGSFISKERI M.M. for derved at tilvejebringe alternative fiskerimuligheder i en situation, hvor ressourcerne er begrænsede.
Det foreslås ligeledes, at der kan ydes støtte til OPDRÆT.
Etablering af sådanne anlæg og støtte hertil vil kunne gennemføres i det omfang, der er sikkerhed for, at der ikke foreligger miljømæssige betænkeligheder.
En særlig støtte vil kunne ydes til f.eks. opdræt af muslinger, som kan have en direkte vandrensende effekt.
Det er hensigten, at der som udgangspunkt kun ydes støtte i det omfang, der også ydes støtte fra EF.
Hvis særlige forhold tilsiger det, kan fiskeriministeren efter forhandling med Det rådgivende EF-udvalg, der er nedsat af fiskeriministeren i henhold til loven om administration af Det europæiske økonomiske Fællesskabs forordninger om etablering af en fælles strukturpolitik for fiskerisektoren og om den fælles markedsordning m.v., inden for lovens rammer yde støtte til ordninger, der er nævnt i denne lov eller i Det europæiske økonomiske Fællesskabs forordninger, uanset om der tillige ydes støtte fra EF.
Forslaget har været forelagt Det rådgivende EF-udvalg, hvori der sidder repræsentanter for Dansk Fiskeriforening, Danmarks Havfiskeriforening, De samvirkende danske Andelssalgsforeninger, Producentorganisationerne inden for fiskerisektoren, Danmarks Fiskeindustri- og Eksportforening, Foreningen for Danmarks Fiske-Konservesindustri, Foreningen for Danmarks Fiskemel- og Fiskeolieindustri, Sammenslutningen af danske Ørredeksportører, Arbejderbevægelsens Erhvervsråd og Forbrugerrådet.
Endvidere har forslaget været forelagt Foreningen af marine Fiskeopdrættere i Danmark og Dansk Åleproducentforening.
FORSLAGETS ØKONOMISKE OG ADMINISTRATIVE KONSEKVENSER Til dansk finansiering af støtteordningerne forventes samlede udgifter i perioden 1987-91 på i alt 275 mill. kr. 148 mill. kr.
forventes at ville udgøre de danske nettoudgifter til det i § 2 nævnte formål (ophør). På grund af denne ordnings særlige indretning betyder dette, at der kan ydes tilsagn for indtil 296 mill. kr., idet EF refunderer op til 50 pct.
EF's refusion tilfalder først Danmark, når bruttoudbetalingen har fundet sted.
127 mill. kr. forventes anvendt til de i §§ 4-7 nævnte formål, dvs. omstrukturering og fornyelse, modernisering, forsøgsfiskeri og opdræt.
Beløbene er anført i 1987-priser.
 Tilsagnene forventes fordelt nogenlunde ligeligt over de enkelte år.
Støtten til dansk fiskeri forventes at kunne blive som anført i følgende opstilling:
Foranstaltning Ordningen vil i lighed med de hidtidige støtteordninger blive administreret af Fiskeriministeriet, og der er med vedtagelsen af Rådets forordning (EØF) nr. 4028/ 86 af 18. december 1986 om fællesskabsforanstaltninger til forbedring og tilpasning af fiskeri- og akvakulturstrukturerne sket en overførsel fra EF til den enkelte medlemsstat af en betydelig del af arbejdet vedrørende behandling og prioritering af støtteberettigede projekter, udbetaling af tilskud og kontrol med overholdelsen af støttebetingelserne, ligesom der er åbnet op for anvendelse af mere komplicerede støtteformer fra EF så som rentegodtgørelser, kapitaltilførsel til garantifonde, og tilbagebetalingspligtige forskud.
Forslagets gennemførelse medfører derfor et forøget personalebehov på 2 AC'er og 3 HK'er samt 1 mill. kr. til udvikling af EDB-programmer, indkøb af EDB-udstyr og kontorinventar til brug for administrationen af støtteordningerne.
Merudgifter til administration afholdes inden for Fiskeriministeriets totalramme, dog således at Fiskeriministeriets årsværk og lønsumsramme udvides med 5 årsværk.
Udgifterne til EDB forudsættes søgt over investeringspuljen.
BEMÆRKNINGER TIL LOVFORSLAGETS ENKELTE BESTEMMELSER STØTTENS FORMÅL Til § 1 Der henvises til de almindelige bemærkninger.
Loven tager sigte på erhvervsmæssigt fiskeri som defineret i § 3 i lov nr. 306 af 4. juni 1986 om saltvandsfiskeri.
OPHØRSSTØTTE Til § 2 Bestemmelsen knytter sig til artikel 24 i Rådets forordning (EØF) nr.
4028/ 86 af 18. december 1986 om fællesskabsforanstaltninger til forbedring og tilpasning af fiskeri- og akvakulturstrukturerne.
 Der henvises til de almindelige bemærkninger.
Ved anvendelsen af ophørsordningen vil der i medfør af § 1, stk. 2 blive udfærdiget retningslinier, der bidrager til at sikre, at den danske fiskerflåde fortsat vil være bredt og alsidigt sammensat af såvel små som store fartøjer med den fornødne geografiske spredning.
Man bør undgå at forvride den størrelsesmæssige og geografiske struktur gennem koncentration af ophørsstøtten.
Det er som udgangspunkt hensigten at anvende maksimalsatserne for støtte til endeligt ophør i henhold til Rådets forordning (EØF) nr. 4028/ 86 af 18. september 1986 om fællesskabsforanstaltninger til forbedring og tilpasning af fiskeri- og akvakulturstrukturerne.
Satserne er optrykt som bilag V til forordningen.
Disse er:
I.
FARTØJER MED EN TONNAGE PÅ UNDER 100 TONS Det støtteberettigede beløb er begrænset til 25.000 ECU + 2.000 ECU/ ton pr. fartøj.
II.
FARTØJER MED EN TONNAGE PÅ 100 TONS ELLER DEROVER, DOG UNDER 400 TONS Det støtteberettigede beløb er begrænset til 140.000 ECU + 850 ECU/ ton pr. fartøj.
III.
FARTØJER MED EN TONNAGE PÅ 400 TONS ELLER DEROVER, DOG UNDER 3.500 TONS Det støtteberettigde beløb er begrænset til 316.000 ECU + 410 ECU/ ton pr. fartøj.
IV.
FARTØJER MED EN TONNAGE PÅ 3.500 TONS ELLER DEROVER Det støtteberettigede beløb er begrænset til 510 ECU/ ton + 34.000 ECU pr. fartøj.
 Heraf refunderes 50 pct. af EF.
Bestemmelsen om, at støtten ikke må overstige 80 pct. af forsikringsværdien pr. 1. januar 2 år før det år, hvori der indgives ansøgning om støtte, forudsætter, at forsikringsværdien er et rimeligt mål for fartøjernes værdi i handel og vandel.
Det forudsættes endvidere, at anvendelsen af den maksimale støttesats er baseret på et erhvervsfiskerfartøj i fiskedygtig stand.
TIL § 3 Hensigten med denne bestemmelse er at undgå, at ejere af erhvervsfiskerfartøjer, der har modtaget ophørsstøtte, umiddelbart kan anvende denne til køb af nye danske eller importerede udenlandske erhvervsfiskerfartøjer.
Der er således ikke umiddelbart noget til hinder for,at støttemodtageren kan købe et brugt erhvervsfiskerfartøj, som allerede er registreret i Danmark.
MODERNISERINGSSTØTTE Til § 4 Bestemmelsen knytter sig til artikel 9 og 10 i Rådets forordning (EØF) nr. 4028/ 86 af 18. december 1986 om fællesskabsforanstaltninger til forbedring og tilpasning af fiskeri- og akvakulturstrukturerne.
Der henvises til de almindelige bemærkninger.
Støttemuligheden forventes at betyde, at en lang række fiskere får mulighed for at modernisere deres fartøjers fiskeriudrustning i en periode, hvor konjunkturerne og de begrænsede fiskerimuligheder vil medføre en yderst begrænset tilgang af nye fartøjer til den danske erhvervsfiskerflåde.
 Bestemmelsen giver som udgangspunkt mulighed for at yde 10 pct.
støtte.
I særlige tilfælde, hvor der er tale om projekter, som er opprioriterede og til særlig gavn for dansk fiskeri, vil der være mulighed for at yde op til 30 pct. i støtte.
Der vil i overensstemmelse med bestemmelserne i forordningen blive foretaget en prioritering af de støtteberettigede projekter.
STØTTE TIL OMSTRUKTURERING OG FORNYELSE Til § 5 Bestemmelsen knytter sig til artikel 6, 7 og 8 i Rådets forordning (EØF) nr. 4028/ 86 af 18. december 1986 om fællesskabsforanstaltninger til forbedring og tilpasning af fiskeri- og akvakulturstrukturerne.
Der henvises til de almindelige bemærkninger.
Bestemmelsen forventes at medføre, at erhvervsfiskere, som opnår tilladelse til at drive erhvervsfiskeri med et nyt fartøj, kan drage nytte af muligheden for støtte fra EF.
Herved ligestilles de med andre landes EF-fiskere, der kan opnå tilsvarende støtte.
 Bestemmelsen giver som udgangspunkt mulighed for at yde 10 pct.
støtte.
Kun i særlige tilfælde, hvor der er tale om projekter, som i henseende til fiskerfartøjers udformning, indretning eller fiskerimuligheder repræsenterer en nyskabelse til gavn for dansk fiskeri, vil der blive ydet op til 30 pct. i støtte.
Der vil i overensstemmelse med bestemmelserne i forordningen blive foretaget en prioritering af de støtteberettigede projekter.
STØTTE TIL FORSøGSFISKERI Til § 6 Bestemmelsen knytter sig til artikel 13-17 i Rådets forordning (EØF) nr. 4028/ 86 af 18. december 1986 om fællesskabsforanstaltninger til forbedring og tilpasning af fiskeri- og akvakulturstrukturerne.
Der henvises til de almindelige bemærkninger.
Bestemmelsen tager sigte på at tilgodese de samme formål som hidtil, hvor midlerne var indeholdt i de årlige bevillingslove.
Det er endvidere hensigten at yde støtte til integrerede forsøgsfiskeriprojekter, som omfatter bl.a. fiskeri, fangstbehandling, landing, produktion og afsætning af alternative fiskearter.
OPDRÆTSSTØTTE Til § 7 Bestemmelsen knytter sig til artikel 11 og 12 i Rådets forordning (EØF) nr. 4028/ 86 af 18. december 1986 om fællesskabsforanstaltninger til forbedring og tilpasning af fiskeri- og akvakulturstrukturerne.
Der henvises til de almindelige bemærkninger.
Henset til det midlertidige stop, der er indført ved Miljøministeriets cirkulæreskrivelse af 4. december 1986 vedrørende 1-årigt stop for etablering af nye og udvidelse af bestående havbrug, vil der følgelig ikke kunne ydes støtte til etablering og udvidelse af denne type anlæg i farvande, der er omfattet af forbudet.
Akvakulturanlæg, som placeres på fiskeriterritoriet, forudsætter godkendelse i henhold til § 14 i lov nr. 306 af 4. juni 1986 om saltvandsfiskeri, hvilket bl.a. forudsætter forudgående godkendelse i henhold til gældende miljøbestemmelser.
En sådan tilladelse skal i hvert tilfælde foreligge, inden der gives tilladelse og støtte.
Etablering af andre former for akvakulturanlæg kræver ligeledes forudgående godkendelse fra de relevante miljømyndigheder.
Det er hensigten at yde en forhøjet støtte til anlæg, om hvilke det kan dokumenteres, at de har en vandrensende effekt, f.eks. anlæg til muslingeopdræt.
ADMINISTRATION Til § 9 Det er hensigten primært at yde støtte til projekter, der tillige modtager EF-støtte.
Hvis der skønnes behov derfor, dvs. hvis fiskeriets situation tilsiger det, bemyndiges fiskeriministeren til efter forhandling med Det rådgivende EF-udvalg at fastsætte bestemmelser om, at der kan ydes støtte til formål, der er omfattet af loven, uden hensyntagen til, om der ydes støtte i henhold til Rådets forordning (EØF) nr. 4028/ 86 af 18. december 1986 om fællesskabsforanstaltninger til forbedring og tilpasning af fiskeri- og akvakulturstrukturerne samt til andre foranstaltninger, der er omfattet af Rådets forordning, end nævnt i loven.
TIL § 12 Bestemmelsen skal bl.a. ses på baggrund af artikel 44 og 45 i Rådets forordning (EØF) nr. 4028/ 86 af 18. december 1986 om fællesskabsforanstaltninger til forbedring og tilpasning af fiskeri- og akvakulturstrukturerne.
STRAFFE- OG IKRAFTTRÆDELSESBESTEMMELSER Til § 14 Bestemmelsen er indsat af hensyn til notifikation af lovforslaget over for EF-Kommissionen.
De hidtidige love ophæves, idet bemærkes, at vilkår, under hvilke støtte er givet, fortsat er bindende for den enkelte støttemodtager.
