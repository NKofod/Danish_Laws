I forbindelse med afgivelse af udtalelse vedrørende et fremsendt  

 udkast til edb-register over enkelttilskudsansøgninger til medicin udtalte  

 Registertilsynet, at man på baggrund af et tilhørende manuelt registers  

 opbygning og dets indhold fandt, at det ud fra integritetshensyn vil være  

 rigtigst, at det pågældende register blev undergivet de samme regler som  

 edb-registeret.
Henstillet, at såvel de indberetningsbilag, der hørte til det  

 hidtidige manuelle system, som indberetningsbilagene til det nye system, blev  

 inddraget under lov om offentlige myndigheders registre i medfør af § 3, stk.  

 1, således, at der skulle fastsættes forskrifter herfor, herunder  

 sletningsregler.
 Registertilsynet har behandlet en sag, hvor Indenrigsministeriet har  

 anmodet om en udtalelse vedrørende et fremsendt udkast til forskrifter  

 for Sundhedsstyrelsens edb-register over enkelttilskudsansøgninger til  

 medicin.
Formålet med registeret var at registrere ansøgninger om individuelt  

 tilskud til lægemidler ydet til patienter, der ikke er generelt  

 tilskudsberettigede, og afgørelser herom.
Formålet hermed var dels at  

 kontrollere og styre ekspeditionen af ansøgninger og afgørelser, dels at  

 sikre en let og hurtig adgang til viden om tidligere afgørelser vedrørende  

 specifikke patienter.
Formålet var endvidere at uddrage statistiske data i  

 relation til generelle spørgsmål angående tilskud til lægemidler.
Registeret  

 skulle føres og opbevares på Sundhedsstyrelsens eget anlæg.
Forskrifterne  

 indeholdt en bestemmelse om, at oplysninger skal slettes efter tre år.  

 Registertilsynet havde på baggrund heraf ikke indvendinger mod oprettelsen af  

 et edbregister med det angivne formål og indhold.
Det fremgik i øvrigt, at præparatnavnet i det hidtidige manuelle register  

 var den primære indgangsnøgle til personoplysninger i dette system.
Denne  

 indgang ville herefter kunne give oplysninger om alle de enkeltpersoner, der  

 har ansøgt om tilskud til et enkelt præparat, herunder diagnose og  

 begrundelse.
 I den anledning udtalte Registertilsynet bl.a., at man på baggrund af det  

 nuværende manuelle registers opbygning og dets indhold af sensitive  

 oplysninger fandt, at det ud fra integritetshensyn vil være rigtigst, at det  

 pågældende register blev undergivet de samme regler som edb-registeret.
 Registertilsynet henstillede herefter, at såvel de indberetningsbilag, der  

 hørte til det hidtidige manuelle system, som  

 indberetningsbilagene/ansøgningsblanketterne til det nye edb-system, blev  

 inddraget under lov om offentlige myndigheders registre i medfør af lovens §  

 3, stk. 1, således, at der skulle fastsættes forskrifter herfor, herunder  

 sletningsregler.
 Registertilsynet bemærkede endvidere, at det efter tilsynets opfattelse  

 ville være mest hensigtsmæssigt, at disse regler blev indarbejdet i  

 forskrifterne for det nye register.
 Registertilsynets bemærkninger blev taget til efterretning, således at den  

 manuelle del af registeret blev inddraget i de endeligt fastsatte  

 forskrifter.
 Registertilsynets årsberetning 1987 s. 47-48.
