Skriftlig fremsættelse (4. december 2015) Udlændinge-, integrations- og boligministeren (Inger Støjberg):
 Herved tillader jeg mig for Folketinget at fremsætte:
Forslag til lov om ændring af integrationsloven og lov om planlægning (Midlertidig indkvartering af flygtninge) (Lovforslag nr.
L 75).
Der kommer historisk mange flygtninge og migranter til Europa.
Det presser alle lande  også Danmark.
Flere flygtninge vil lægge pres på den eksisterende kapacitet til indkvartering af flygtninge.
Flere flygtninge gør det nødvendigt at hjælpe kommunerne, som står med de lokale udfordringer.
 Regeringen ønsker med lovforslaget at sikre kommunerne større fleksibilitet i forhold til opgaven med at boligplacere flygtninge.
Det er en stor opgave for kommunerne at tilvejebringe midlertidig boligindkvartering til det store antal flygtninge, som modtages for tiden.
Der er regler for boligernes standard mv., som kan medvirke til at gøre det udfordrende at finde tilstrækkeligt med passende boliger.
Med lovforslaget får udlændinge-, integrations- og boligministeren hjemmel til at fastsætte nærmere regler om anvisning af et midlertidigt opholdssted til flygtninge.
Det er hensigten med bemyndigelsen at fastsætte regler om, at en enlig flygtning efter en konkret og individuel vurdering af flygtningens behov sammenholdt med indkvarteringens beskaffenhed vil kunne anvises til at dele et beboelsesrum med en eller flere andre enlige flygtninge som en midlertidig indkvarteringsløsning.
Når kommunerne skal finde boliger til flygtninge, skal det ske inden for rammerne af planloven mv.
Der gælder bl.a. støjkrav, også i forhold til boliger, der kun er midlertidige.
 Lovforslaget indebærer, at det bliver gjort muligt for kommunerne at fravige de vejledende grænseværdier for støj, som følger af Miljøstyrelsens vejledninger, hvilket indebærer, at der kan etableres midlertidige opholdssteder for flygtninge på støjbelastede arealer.
 Det vil give kommunerne større fleksibilitet og bedre muligheder for at indkvartere flygtninge.
Det foreslås, at lovforslaget træder i kraft dagen efter bekendtgørelse i Lovtidende.
De foreslåede ændringer vedrørende midlertidig indkvartering og kommunernes mulighed for at indkvartere flere enlige flygtninge i samme beboelsesrum, vil gælde for de boligplaceringer, kommunerne foretager efter ikrafttrædelsesdatoen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
