Bekendtgørelse om fribefordring af værnepligtigt personel I medfør af § 4, stk. 3, i lov om forsvarets personel, jf. lovbekendtgørelse nr. 667 af 20. juni 2006, § 17, stk. 2, og § 26, stk. 3, i værnepligtsloven, jf. lovbekendtgørelse nr. 225 af 13. marts 2006, og § 4, stk. 1, i lov om værnepligtens opfyldelse ved civilt arbejde, jf. lovbekendtgørelse nr. 226 af 13. marts 2006, fastsættes efter bemyndigelse:
Kapitel 1 Frirejseordningens område § 1. Bekendtgørelsen finder anvendelse for værnepligtigt personel, der i denne bekendtgørelse betegnes som frirejseberettiget personel, jf. dog stk. 3.
 Stk. 2. Kapitel 6 finder tillige anvendelse for deltagere i Forsvarets Dag.
 Stk. 3. Bekendtgørelsen finder ikke anvendelse for transport af personel, der er under kommando.
Kapitel 2 Fribefordring i Danmark § 2. Frirejseberettiget personel kan benytte rejsekort for værnepligtige som rejsehjemmel, jf. dog stk. 3.
Stk. 2. Rejsekort for værnepligtige består af et DSB-stamkort og et indstikskort indsat i en mappe.
Rejsekort for værnepligtige er kun til personligt brug og må ikke overdrages til andre.
 Stk. 3. Ved rejse kræves som gyldig rejsehjemmel, udover rejsekort for værnepligtige, tillige et militært identitetskort, et identitetskort for civilt arbejde eller et identitetskort fra Beredskabsstyrelsen.
 § 3. Rejsekort for værnepligtige kan anvendes til:
 1) Samtlige jernbanestrækninger.
 2) Metroen.
 3) Letbaner.
 4) Samtlige busruter, der drives af de regionale trafikselskaber, med de generelle og særlige begrænsninger, der er anført på rejsekortet, jf. stk. 2.
Stk. 2. Rejsekort for værnepligtige gælder til et ubegrænset antal rejser med alle til personbefordring bestemte tog, busser, rutebiler og fjernbusser inden for rejsekortets gyldighedsområde.
Godtgørelse for rejser, der ikke er omfattet af kortets gyldighedsområde, sker efter kapitel 3.
 Stk. 3. Rejsekort for værnepligtige gælder alene til billigste rejseklasse.
 Stk. 4. Pladsbilletter samt tilkøbsbilletter til højere rejseklasse kan købes for den rejsendes egen regning.
§ 4. DSB-stamkort med mappe skal anskaffes af det frirejseberettigede personel selv, før de møder som værnepligtige i Forsvaret, Beredskabsstyrelsen eller til værnepligtens opfyldelse ved civilt arbejde, jf. dog stk. 2. Kombinerede stamkort kan ikke anvendes.
Udgiften til DSB-stamkort og foto afholdes af det frirejseberettigede personel selv.
 Stk. 2. Frirejseberettiget personel, der har bopæl på Bornholm og samtidig gør tjeneste på Bornholm, kan få udstedt DSB-stamkort på deres tjenestested.
 Stk. 3. Indstikskort til rejsekort for værnepligtige udstedes af Forsvarsministeriets Personalestyrelse og udleveres af tjenestestedet.
§ 5. Frirejseberettiget personel kan fravælge adgangen til fribefordring.
Et sådant fravalg er bindende, og refusion af billetter m.v. kan herefter ikke finde sted, jf. dog stk. 3.
 Stk. 2. Ved fravalg skal den pågældende aflevere indstikskortet mod udlevering af kvittering.
 Stk. 3. Såfremt forudsætningerne for fravalget ændres væsentligt på grund af forhold, der ikke kan tilregnes den pågældende, kan indstikskort efter anmodning på ny udleveres efter Forsvarsministeriets Personalestyrelses afgørelse.
Kapitel 3 Rejser i Danmark, der ikke dækkes af rejsekort for værnepligtige § 6. Såfremt den frirejseberettigedes faste bopæl her i landet ikke kan nås med de befordringsmidler, der er nævnt i § 3, kan hele billetudgiften på billigste rejseklasse til offentligt befordringsmiddel mellem hjemstedet og nærmeste station, holdeplads eller færge, hvorfra rejsekort for værnepligtige kan benyttes, refunderes, jf. dog stk. 2 og 3.
 Stk. 2. Billetudgiften kan kun refunderes i tilfælde, hvor udgiften har oversteget i alt 50 kr.
 Stk. 3. Udgifter ved brug af eget motorkøretøj godtgøres ikke.
 § 7. Når frirejseberettiget personel anvender færgeruter som transport mellem deres bopæl og tjenestested, skal personellet selv indkøbe rejsehjemmel og vil derefter kunne få udgiften refunderet ved deres tjenestested mod dokumentation i form af det indkøbte rejsehjemmel.
Kapitel 4 Rejser til og fra Færøerne, Grønland og udlandet § 8. Frirejseberettiget personel med fast bopæl på Færøerne eller i Grønland, eller med ægtefælle, børn eller forældre med fast bopæl på Færøerne eller i Grønland, kan af Forsvarsministeriets Personalestyrelse få afholdt den fulde billetudgift til billigste rejseklasse for rejse med rutefly eller ruteskib i forbindelse med ud- og hjemrejse under tjenestetiden.
 Stk. 2. Forsvarsministeriets Personalestyrelse afholder billetudgifter til én returrejse pr. påbegyndt fire måneders tjenestetid i den tid, hvor den pågældende er frirejseberettiget.
 § 9. Frirejseberettiget personel med fast bopæl i udlandet, eller med ægtefælle, børn eller forældre med fast bopæl i udlandet, kan i løbet af tjenestetiden modtage tilskud til én returrejse i hver kalendermåned i den tid, den pågældende er frirejseberettiget, jf. dog stk. 2-3.
 Stk. 2. Den frirejseberettigede afholder hele udgiften til rejsehjemmel og kan modtage tilskud hertil fra Forsvarsministeriets Personalestyrelse mod dokumentation.
Stk. 3. Tilskud ydes med halvdelen af billetudgiften pr. returrejse, dog højest 500 kr.
Tilskuddet fastsættes i hvert enkelt tilfælde ud fra udgiften til billigste rejseklasse med offentlige befordringsmidler.
 Stk. 4. Hvis en del af rejsen sker i Danmark, indgår denne del ikke i tilskuddets beregning, men er omfattet af de almindelige regler for fribefordring i Danmark.
 Stk. 5. Ubenyttede tilskud, som nævnt i stk. 1-3, i op til to måneder, kan overføres til de efterfølgende måneder.
Kapitel 5 Fribefordring ved indkaldelse og hjemsendelse § 10. Frirejseberettiget personel, der møder til eller hjemsendes fra værnepligtstjeneste, har ret til fribefordring mellem hjemstedet og mødestedet efter reglerne i §§ 11 og 12.
 Stk. 2. Frirejseberettiget personel med fast bopæl på Færøerne eller i Grønland, der møder til eller hjemsendes fra værnepligtstjeneste, har ret til fribefordring mellem hjemstedet og mødestedet efter reglerne i §§ 11, 12 og 13.
 Stk. 3. Frirejseberettiget personel med fast bopæl i udlandet, der møder til eller hjemsendes fra værnepligtstjeneste, har ret til fribefordring mellem ind- og udrejsestedet i Danmark og mødestedet efter reglerne i §§ 11 og 12.
 Stk. 4. Som rejsehjemmel anvendes den indkaldelsesordre, der er tilsendt forud for indkaldelsen, eller det hjemsendelsespas, der er udleveret i forbindelse med hjemsendelsen.
 § 11. Indkaldelsesordre og hjemsendelsespas giver adgang til fribefordring til de befordringsmidler, der er nævnt i § 3, når den indkaldte eller hjemsendte rejser uden afbrydelse til den station eller holdeplads, der ligger nærmest mødestedet, hjemstedet eller ind- og udrejsestedet i Danmark.
 Stk. 2. Indkaldelsesordren eller hjemsendelsespasset kan anvendes som rejsehjemmel på indkaldelses- eller hjemsendelsesdagen og indtil to døgn før eller efter.
 § 12. Såfremt den station eller holdeplads, der ligger nærmest mødestedet, hjemstedet eller ind- og udrejsestedet i Danmark, ikke kan nås med de befordringsmidler, der er nævnt i § 3, kan rejsen foretages ved brug af de billetter, der er vedhæftet indkaldelsesordren eller påklæbet hjemrejsepasset.
 § 13. Frirejseberettiget personel med fast bopæl på Færøerne eller i Grønland har ved indkaldelse til og hjemsendelse fra tjeneste ret til fribefordring med rutefly eller ruteskib.
 Stk. 2. Fribefordring ydes alene til billetter på billigste rejseklasse.
 Stk. 3. Forsvarsministeriets Personalestyrelse afholder billetudgifter.
Kapitel 6 Fribefordring ved deltagelse i Forsvarets Dag § 14. Deltagere i Forsvarets Dag har ret til fribefordring mellem hjemstedet og mødestedet.
 Stk. 2. Deltagere i Forsvarets Dag, der har fast bopæl på Færøerne, i Grønland eller i udlandet, har ret til fribefordring mellem ind- og udrejsestedet i Danmark og mødestedet.
 Stk. 3. Som rejsehjemmel anvendes den billet, som udstedes til personer, der er indkaldt til at deltage i Forsvarets Dag.
Kapitel 7 Ikrafttræden m.v.
 § 15. Bekendtgørelsen træder i kraft den 14. maj 2021.
 Stk. 2. Cirkulære nr. 11768 af 11. januar 2001 om fribefordring af værnepligtigt personel mfl. ophæves.
