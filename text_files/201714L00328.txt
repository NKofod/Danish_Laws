Betænkning afgivet af Transport-, Bygnings- og Boligudvalget den 30. november 2017 Betænkning over Forslag til lov om ændring af jernbaneloven (Certificering af virksomheder, der udfører opgaver for andre end jernbanevirksomheder og infrastrukturforvaltere) [af transport-, bygnings- og boligministeren (Ole Birk Olesen)]:
1. Udvalgsarbejdet Lovforslaget blev fremsat den 4. oktober 2017 og var til 1. behandling den 26. oktober 2017. Lovforslaget blev efter 1. behandling henvist til behandling i Transport-, Bygnings- og Boligudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og transport-, bygnings- og boligministeren sendte den 7. juli 2017 dette udkast til udvalget, jf. (folketingsåret 2016-17) TRU alm. del  bilag 405. Den 10. oktober 2017 sendte transport-, bygnings- og boligministeren de indkomne høringssvar og et notat herom til udvalget.
Spørgsmål Udvalget har stillet 16 spørgsmål til transport-, bygnings- og boligministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslaget til vedtagelse uændret.
 Et mindretal i udvalget (EL) indstiller lovforslaget til forkastelse ved 3. behandling.
Enhedslistens medlemmer af udvalget mener, det er vigtigt, at lovforslaget ikke forringer sikkerhedsniveauet, samt at lovforslaget kun omfatter arbejdskørsel og ikke person- og godstransport.
EL anerkender, at der i lovforslaget ikke lempes på reglerne om sikkerhedscertifikat eller reglerne for certificering, og således vurderes det ikke, at sikkerhedsniveauet forringes.
EL forudser dog, at flere private entreprenører, som opererer på egne sikkerhedscertifikater på det åbne skinnenet uden for sporspærringer, vil betyde besværligheder med at koordinere indsatsen/kørslen i respekt for de af Banedanmark tildelte kanaler og særlig i forbindelse med forsinkelser.
Ud over ovenstående er det også vigtigt for EL, at lovforslaget ikke bidrager til en øget privatisering af offentlige opgaver.
Ministerens svar på spørgsmål nr. 1 bekræfter ELs indledende skepsis over for lovforslaget.
I ministerens svar fremgår det, at lovforslaget er en del af en strategi om, at flere af Banedanmarks opgaver i fremtiden skal lægges ud til private entreprenører.
Dette skal lovforslaget være med til at bane vejen for.
På baggrund af dette stemmer EL imod lovforslaget.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Kim Christiansen (DF) nfmd.
Merete Dea Larsen (DF) Claus Kvist Hansen (DF) Mette Hjermind Dencker (DF) Jan Erik Messmann (DF) Henrik Brodersen (DF) Kristian Pihl Lorentzen (V) Hans Andersen (V) Hans Christian Schmidt (V) Jane Heitmann (V) Louise Schack Elholm (V) Britt Bager (V) May-Britt Kattrup (LA) Villum Christensen (LA) Rasmus Jarlov (KF) Christian Rabjerg Madsen (S) Erik Christensen (S) Julie Skovsby (S) Lennart Damsbo-Andersen (S) fmd.
Magnus Heunicke (S) Rasmus Prehn (S) Mette Reissmann (S) Daniel Toft Jakobsen (S) Henning Hyllested (EL) Søren Egge Rasmussen (EL) Nikolaj Amstrup (ALT) Andreas Steenberg (RV) Karsten Hønge (SF) Kirsten Normann Andersen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
