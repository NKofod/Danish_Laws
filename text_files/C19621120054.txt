 Justitsministeriet har i dag skrevet følgende til Dansk  

 Maskinhandlerforening, Centrumgården, Vesterbrogade 6 D, København V.:
 »I en hertil indsendt skrivelse har foreningen forespurgt, hvorvidt  

 der ved maskinhandleres kørsel med traktorer, mejetærskere m.v. i nedennævnte  

 tilfælde kræves prøveskilte, samt hvorledes den lovpligtige ansvarsforsikring  

 skal tegnes ved:
 1. Hjemkørsel til forretning fra bane eller  

 leverandør.
 2. Udkørsel fra forretning til kunde.
 3. Hjemkørsel af brugte traktorer og maskiner fra  

 kunde til forretning.
 4. Kørsel til og fra udstillings- eller  

 demonstrationspladser.
 5. Kørsel til syn med registreringspligtige traktorer  

 og udkørsel af samme til kunder efter syn.
 I anledning heraf skal man med hensyn til køretøjernes forsyning med  

 prøveskilte udtale:
A.
Traktorer.
 ad 1: Traktoren skal være forsynet med prøveskilte, medmindre denne  

 bestemte traktor allerede på dette tidspunkt er solgt til anvendelse i  

 overensstemmelse med færdselslovens § 12.
 ad 2: Traktoren skal være forsynet med prøveskilte, medmindre denne er  

 solgt til anvendelse i overensstemmelse med færdselslovens § 12.
 ad 3: Traktoren skal være forsynet med prøveskilte, medmindre den hidtil  

 har været registreret eller godkendt i medfør af færdselslovens § 12 og  

 fortsat er forsynet med nummerplader.
Opmærksomheden henledes dog på, at forsikringen formentlig kun i få  

 tilfælde kan anses for tegnet til fordel for maskinhandleren, efter at han  

 har købt traktoren, således at denne udsætter sig for, at  

 forsikringsselskabet rejser regreskrav overfor ham for erstatningssummer, der  

 er udbetalt i henhold til forsikringen.
Det tilrådes derfor at fjerne  

 traktorens nummerplader og forsyne den med prøveskilte.
 ad 4: Traktoren skal være forsynet med prøveskilte under kørsel til og fra  

 udstillingslokaler eller demonstrationspladser.
 Opmærksomheden henledes i denne forbindelse på, at demonstrationskørsel  

 under anvendelse af prøveskilte i medfør af registreringsbekendtgørelsens §  

 54, stk. 1 b, kun må finde sted efter forudgående anmodning i hvert enkelt  

 tilfælde fra den evt. køber af en traktor af den pågældende type, medmindre  

 der er tale om demonstration for forhandlere.
 ad 5: Traktoren skal være forsynet med prøveskilte, indtil den er forsynet  

 med egne nummerplader.
B.
Mejetærskere og andre maskiner, der bugseres efter en ikke-registreret  

 traktor.
ad 1: Til denne kørsel vil der normalt kun kunne anvendes en registreret  

 traktor.
Såfremt der samtidig med påhængsredskabet afhentes en traktor ved  

 jernbanen eller hos leverandøren, vil traktoren være at forsyne med  

 prøveskilte og kan samtidig anvendes som trækkraft for påhængsredskabet.  

 Dette skal derimod ikke forsynes med prøveskilte.
Er hele vogntoget bestående  

 af traktor og påhængsredskab allerede på dette tidspunkt solgt til anvendelse  

 i overensstemmelse med færdselslovens § 12, kan afhentningen ske uden brug af  

 prøveskilte.
ad 2: Udkørsel af påhængsredskaber fra forretning til kunde kan normalt  

 kun ske under anvendelse af en registreret traktor.
Køberen af redskabet vil  

 dog kunne afhente dette hos forhandleren under anvendelse af en ham  

 tilhørende traktor, uanset om denne er registreret.
 Såfremt der samtidig leveres såvel traktor som redskab, og traktoren er  

 solgt til anvendelse i overensstemmelse med færdselslovens § 12, vil  

 vogntoget kunne udkøres uden brug af prøveskilte.
ad 3: Afhentning af et indkøbt, brugt redskab vil normalt kun kunne finde  

 sted under anvendelse af en registreret traktor.
Sælgeren af det pågældende  

 redskab vil dog kunne trække redskabet til forhandleren med en ham tilhørende  

 traktor, uanset om denne er registreret.
Har forhandleren købt såvel traktor som redskab, kan traktoren anvendes  

 med de hidtidige nummerplader eller prøveskilte efter de ovenfor under A 3  

 angivne regler.
Redskabet skal derimod ikke forsynes med prøveskilte i noget  

 af tilfældene.
 ad 4: Såfremt der alene er tale om overførsel af redskabet til anden  

 udstillings- eller demonstrationsplads, således at traktoren kun medfølger i  

 sin egenskab af trækkraft for redskabet, skal traktoren være registreret, og  

 der kræves ikke prøveskilte på påhængsredskabet.
 Hvis såvel traktor som redskab skal overføres til andet udsalgs- eller  

 udstillingslokale, skal traktoren forsynes med prøveskilte, såfremt den ikke  

 er registreret, hvorimod der ikke skal prøveskilte på redskabet.
 Der henvises iøvrigt til bemærkningen under A 4 vedrørende  

 registreringsbekendtgørelsens § 54, stk. 1 b.
C.
Bugsering af mejetærskere og andre påhængsredskaber efter  

 lastmotorvogn.
 Såfremt der er tale om et påhængsredskab, der ikke er  

 registreringspligtigt, skal den trækkende lastmotorvogn være registreret til  

 kørsel med påhængsvogn eller godkendt til kørsel med påhængsredskab, jfr.  

 færdselslovens § 47, stk. 1.
 De øvrige i færdselslovens § 47, stk. 1-4, nævnte bestemmelser skal  

 endvidere overholdes, hvorhos påhængsredskabet skal være indrettet og  

 udstyret som foreskrevet i § 33, stk. 1-8, i justitsministeriets  

 bekendtgørelse nr. 198 af 24. juni 1955 om køretøjers indretning og udstyr.  

 Den omhandlede kørsel kan derimod ikke foretages under anvendelse af  

 prøveskilte.
Såfremt påhængsredskabet er registreringspligtigt, d.v.s. konstrueret til  

 at fremføres med størrre hastighed end 30 km/t, skal der til den under  

 punkterne 1-4 omhandlede kørsel anvendes en registreret motorvogn, der er  

 godkendt til at trække et påhængsredskab af den pågældende type.
Medmindre  

 påhængsredskabet allerede er registreret, skal det under kørslen være  

 forsynet med prøveskilte, jfr. § 54, stk. 1 b, c og e, i justitsministeriets  

 bekendtgørelse nr. 42 af 26. februar 1958 om registrering af motorkøretøjer  

 m.v., som ændret ved senere bekendtgørelser.
Prøveskilte anbringes alene på  

 påhængsredskabet, således at motorvognen under kørslen er forsynet med sine  

 egne nummerplader.
 Det bemærkes, at justitsministeriets bekendtgørelse nr. 328 af 23.  

 november 1961 om slæbning af motordrevne køretøjer m.v. kun giver hjemmel for  

 slæbning af påhængskøretøjer i tilfælde af havari, jfr. § 6, stk. 1, og at  

 det ikke med bestemmelsen i § 6, stk. 2, tilsigtes, at politiet i  

 almindelighed skal tillade slæbning af registreringspligtige påhængsredskaber  

 ved kørsel af den foran under punkt 1-4 nævnte art.For så vidt angår  

 bekendtgørelsens § 7 skal man meddele, at denne kun finder anvendelse på  

 egentlige påhængsvogne, men ikke på påhængsredskaber.
D.
Selvkørende mejetærskere.
Selvkørende mejetærskere, som er konstrueret til en hastighed af højst 30  

 km/t, er ifølge færdselslovens § 2, III C, sammenholdt med § 11, ikke  

 registreringspligtige.
Kørslen kan således ske, uden at køretøjerne forsynes  

 med nummerplader, og der hverken kan eller skal benyttes prøveskilte hertil.
For så vidt angår foreningens forespørgsel om opfyldelse af den i  

 færdselslovens § 66 omhandlede forsikringspligt for motordrevne køretøjer  

 skal man meddele, at ethvert køretøj, der færdes på offentlig vej, skal være  

 dækket af en forsikring af den i loven nævnte art, uanset om køretøjet er  

 registreringspligtigt.
Såfremt køretøjerne er forsynet med nummerplader eller  

 prøveskilte, vil forsikringspligten være opfyldt gennem den for det  

 registrerede motorkøretøj eller det påfældende sæt prøveskilte tegnede  

 ansvarsforsikring, jfr. dog det under A 3 og B 3 anførte om eventuelt  

 regresansvar for maskinhandleren i tilfælde, hvor forsikringen for et køretøj  

 ikke kan anses for tegnet til fordel for maskinhandleren.
Der skal ikke være  

 tegnet særskilt forsikring for påhængskøretøjer, hvorimod den for det  

 trækkende køretøj tegnede forsikring skal være tegnet, således at den dækker  

 kørsel med tilkoblet påhængskøretøj.
I det omfang den omhandlede kørsel efter de foran gengivne bestemmelser  

 kan ske uden anvendelse af nummerplader eller prøveskilte, skal der være  

 tegnet en særlig ansvarsforsikring for køretøjet af den i færdselslovens § 66  

 nævnte art.
Under hvilke former forsikringen skal være tegnet, er overladt  

 til aftale mellem forsikringstageren og forsikringsselskabet, og der er ikke  

 af hensyn til færdselslovens bestemmelser eller de af justitisministeriet i  

 medfør af færdselsloven udfærdigede regler noget til hinder for at tegne  

 forsikring for den enkelte transport eller forsikring for alle indenfor et  

 nærmere angivet tidsrum forekommende transporter.
Det tilføjes, at besvarelsen af foreningens forespørgsel har beroet på  

 principielle overvejelser, herunder på udfærdigelsen af bekendtførelse nr.  

 328 af 23. november 1961 om slæbning af motordrevne køretøjer m.v.« P.M.V.
 E.B.
