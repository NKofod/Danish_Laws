Nr BSF 75 Forslag til folketingsbeslutning om Thule-basen Fremsat af Keld Albrechtsen (EL) Villy Søvndal (SF) den 25. november 1997 Folketinget opfordrer regeringen til at optage forhandlinger med USA om en  

 revision af »Overenskomst i henhold til den nordatlantiske Traktat  

 mellem regeringerne i Kongeriget Danmark og Amerikas Forenede Stater om  

 forsvaret af Grønland« af 27. april 1951 samt sikre, at det grønlandske  

 landsstyre indbydes til at deltage som part i disse forhandlinger.
Bemærkninger til forslaget Den nye sag om USA's forsøg på at anlægge en islandingsbane midt i et  

 fangstområde uden for Thule-basens område bør nu føre til, at den gamle  

 aftale fra 1951 tages op til revision.
Der har flere gange i de seneste år været udtrykt ønske fra grønlandsk  

 side om, at der skal optages forhandlinger med USA om en revision af aftalen,  

 og at Grønland skal være med i disse forhandlinger.
Dette kan  

 forslagsstillerne fuldt ud støtte.
Vi skriver 1997 og ikke 1897. Det må være  

 på tide, at Grønland, som skal lægge befolkning, jord og resourcer til en  

 dansk indgået forsvarsaftale med USA, får medindflydelse på den militære  

 strategi, som deres land indgår i.
Den nye landsstyreformand, Jonathan Motzfeldt, fremførte dette ønske over  

 for den danske udenrigsminister Niels Helveg Petersen, da udenrigsministeren  

 var i Grønland i oktober måned i år.
I en udtalelse til Ritzau fra den 29.  

 oktober 1997 sagde Jonathan Motzfeldt: »Grønlands landsstyre har krævet  

 at få indsigt i forsvarsaftalen og få den genforhandlet, så den anerkender de  

 nuværende grønlandske myndigheder.
Aftalen er fra en tid, hvor Grønland var  

 koloni.
Landsstyreformand Jonathan Motzfeldt gentog tirsdag kravet fra  

 Landstingets talerstol og understregede, at historien har vist, at det er  

 vigtigt, at Grønland er med ved forhandlingsbordet«.
 Efter sagen om det amerikanske forsøg på anlægning af en islandingsbane -  

 som kun blev forhindret, da den lokale grønlandske befolkning truede med at  

 skyde på amerikanerne - har den grønlandske landsstyreformand, Jonathan  

 Motzfeldt, gentaget kravet om grønlandsk medindflydelse på udviklingen i  

 forhold til forsvarsaftalen fra 1951. »Jeg vil gerne se, hvad der står i  

 aftalen fra 1951 mellem Danmark og USA om forsvaret af Grønland, og se, om  

 den aftale tillader, at amerikanerne kan gøre, hvad de vil«, udtalte  

 Jonathan Motzfeldt til Ritzau den 4. november 1997.
Sagen om islandingsbanen viser, at aftalen må ændres, således at de  

 grønlandske myndigheder - kommuner og landsstyret - får kontrol med USA's  

 aktiviteter på grønlandsk territorium.
Samtidig vil forslagsstillerne  

 foreslå, at der optages forhandlinger om den fremtidige anvendelse af  

 Thule-basen.
Den bør overgå til fredelige formål, f.eks. et arktisk  

 miljøcenter.
Det bør også fastslås, at Thule-basen ikke må benyttes som led i  

 et eventuelt kommende amerikansk anti-raketforsvar.
Et forslag om et nyt  

 stjernekrigsprojekt behandles i øjeblikket i det amerikanske senat.
Hvis det  

 gennemføres, risikerer man, at Thule-basen får en central rolle på grund af  

 den avancerede radar på basen.
Dermed kan Grønland igen blive en vigtig  

 militærstrategisk brik i et nyt amerikansk atomart projekt om udvikling af  

 præcise atomvåben, som kan ødelægge f.eks. russiske atomvåben ved et  

 første-gangsangreb uden at risikere gengældelse.
Dermed risikerer Grønland at  

 blive gidsel i en konflikt mellem NATO/USA og Rusland, uden at Grønlands  

 valgte politikere eller befolkning er blevet spurgt, hvad de egentlig mener  

 om det.
Derfor bør det grønlandske landsstyre have vetoret over for nye  

 militære planer på Thule-basen.
Skriftlig fremsættelse Keld Albrechtsen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om Thule-basen.
(Beslutningsforslag nr.
B 75).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
