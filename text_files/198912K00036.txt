Nr LSF 36 Forslag til Lov om visse personalemæssige forhold i forbindelse med  

 oprettelsen af Tele Sønderjylland A/S Fremsat af kommunikationsministeren (Torben Rechendorff) den 25. oktober 1989 Vedtaget ved tredjebehandling den 14. december 1989 LOV nr. 814 af 19/12/1989 § 1. Tele Sønderjylland A/S, der er oprettet med henblik på overtagelse af statsvirksomheden Tele Sønderjylland pr. 1. januar 1990, tilbyder statstjenestemænd i statsvirksomheden ansættelse i aktieselskabet på tjenestemandslignende vilkår.
 Stk. 2. De statstjenestemænd, der ikke ønsker at overgå til ansættelse i  

 Tele Sønderjylland A/S efter stk. 1, bevarer ansættelsesforholdet til staten.  

 Tjenestemændene er forpligtet til at gøre tjeneste i Tele Sønderjylland A/S.
 Stk. 3. Selskabet refunderer de af staten i henhold til stk. 2 udbetalte  

 lønninger m.v.
§ 2. For statstjenestemænd, som pr. 1. januar 1990 eller på et tidspunkt  

 indtil 2 år derefter overgår fra staten til ansættelse i Tele Sønderjylland  

 A/S, såvel som for statstjenestemænd, der i henhold til § 1, stk. 2, udlånes  

 til Tele Sønderjylland A/S, afholder staten udgifter til pension efter  

 tjenestemandspensionsloven.
Selskabet indbetaler løbende pensionsbidrag til  

 staten for det tidsrum, hvor den ansatte optjener pensionsalder i selskabet.
 Stk. 2. Det i stk. 1 omtalte pensionsbidrag fastsættes af  

 finansministeren.
 § 3. Loven træder i kraft dagen efter bekendtgørelsen i Lovtidende.
 § 4. Loven gælder ikke for Færøerne og Grønland.
Oprindeligt fremsat forslag § 1. Tele Sønderjylland A/S, der er oprettet med henblik på overtagelse af statsvirksomheden Tele Sønderjylland pr. 1. januar 1990, tilbyder statstjenestemænd i statsvirksomheden ansættelse i aktieselskabet på tjenestemandslignende vilkår.
 Stk. 2. De statstjenestemænd, der ikke ønsker at overgå til ansættelse i  

 Tele Sønderjylland A/S efter stk. 1, bevarer ansættelsesforholdet til staten.  

 Tjenestemændene er forpligtet til at gøre tjeneste i Tele Sønderjylland A/S.
 Stk. 3. Selskabet refunderer de af staten i henhold til stk. 2 udbetalte  

 lønninger m.v.
§ 2. For statstjenestemænd, som pr. 1. januar 1990 eller på et tidspunkt  

 indtil 2 år derefter overgår fra staten til ansættelse i Tele Sønderjylland  

 A/S, såvel som for statstjenestemænd, der i henhold til § 1, stk. 2, udlånes  

 til Tele Sønderjylland A/S, afholder staten udgifter til pension efter  

 tjenestemandspensionsloven.
Selskabet indbetaler løbende pensionsbidrag til  

 staten for det tidsrum, hvor den ansatte optjener pensionsalder i selskabet.
 Stk. 2. Det i stk. 1 omtalte pensionsbidrag fastsættes af  

 finansministeren.
 § 3. Loven træder i kraft dagen efter bekendtgørelsen i Lovtidende.
 § 4. Loven gælder ikke for Færøerne og Grønland.
Bemærkninger til lovforslaget Almindelige bemærkninger A.
De gældende regler Lovgrundlaget for den offentlige virksomhed på telekommunikationsområdet  

 udgøres af lov nr. 84 af 11. maj 1897 om telegrafer og telefoner med senere  

 ændringer samt de såkaldte koncessionslove, lov nr. 377 af 30. juni 1919 med  

 senere ændringer, lov nr. 77 af 13. marts 1922 samt lov nr. 270 af 22. maj  

 1986. Hovedprincippet er, at staten har eneret på offentlig  

 telekommunikationsvirksomhed, men at kommunikationsministeren kan meddele  

 koncession til andre vedrørende de forskellige telekommunikationstjenester.  

 Der er i overensstemmelse hermed meddelt koncession til KTAS, Fyns Telefon og  

 Jydsk Telefon.
 Efter den seneste opgaveomlægning inden for telesektoren pr. 1. januar  

 1987 varetages markedsføring, salg og service af teleprodukter samt udbygning  

 af telenettet i eget geografisk område af de koncessionerede televirksomheder  

 KTAS, Fyns Telefon og Jydsk Telefon samt af statsvirksomheden Tele  

 Sønderjylland, der blev oprettet pr. 1. juni 1986.
 Den ligeledes ved samme lejlighed oprettede statsvirksomhed Statens  

 Teletjeneste varetager al telekommunikation til og fra udlandet, de maritime  

 teletjenester, telegram- og fonotelextjenesten og rundspredning af radiofoni  

 og TV samt landsdækkende anlægs- og driftsopgaver, herunder det landsdækkende  

 radiokædenet, anlæg for landmobile og maritime tjenester,  

 satellitjordstationer og landsdækkende specialcentraler.
B.
Baggrunden for lovforslaget Som statsvirksomhed inden for P&T har Tele Sønderjylland hidtil  

 ledelsesmæssigt, administrativt og økonomisk været organiseret som en  

 selvstændig virksomhed i P&T-koncernen.
I regeringens handlingsplan for afbureaukratisering af 13. december 1988  

 blev det foreslået at omdanne Tele Sønderjylland til et 100 pct. statsejet  

 aktieselskab under P&T-koncernen.
Hensigten med forslaget var bl.a. at  

 give Tele Sønderjylland samme vilkår som de øvrige regionale televirksomheder  

 med hensyn til en fremtidig indsats på de områder, der som følge af den  

 igangværende liberalisering på telekommunikationsområdet undtages fra  

 eneretten og koncessionerne.
Der var forventning om, at Tele Sønderjylland i  

 de nærmeste år fremover vil give et positivt resultat, såfremt Tele  

 Sønderjylland får principielt set samme vilkår at arbejde under som de øvrige  

 regionale televirksomheder.
I den forbindelse blev det antaget, at  

 aktieselskabsformen lettere end statsvirksomhedsformen vil give Tele  

 Sønderjylland disse vilkår.
 Der blev endvidere i handlingsplanen peget på, at omdannelsen af Tele  

 Sønderjylland til et aktieselskab forudsatte afklaring af visse  

 personalemæssige forhold, idet den overvejende del af de ansatte, ca. 630 ud  

 af 780, er statstjenestemænd.
 Med henblik på afklaring af de personalemæssige forhold i forbindelse med  

 omdannelsen af Tele Sønderjylland til aktieselskab pr. 1. januar 1990 har der  

 været ført forhandlinger med Dansk Tele Forbund om de generelle løn-,  

 pensions- og andre ansættelsesvilkår for de statstjenestemænd, der  

 forventes overført til og ansat af Tele Sønderjylland A/S.
 Den 8. maj 1989 blev der opnået enighed med Dansk Tele Forbund om, at det  

 tjenestemandsansatte personale tilbydes ansættelse i selskabet på  

 tjenestemandslignende vilkår, der fastsættes med udgangspunkt i de regler,  

 som er gældende for statens tjenestemænd.
Overførsel af statstjenestemænd fra statsvirksomheden Tele Sønderjylland  

 til Tele Sønderjylland A/S forudsættes at ske på grundlag af aftale med hver  

 enkelt medarbejder om ansættelse i aktieselskabet på grundlag af bl.a. de i  

 det følgende angivne vilkår.
Hvert enkelt statstjenestemand har derfor  

 modtaget et ansættelsestilbud.
 Ansatte på tjenestemandslignende vilkår i Tele Sønderjylland A/S  

 forudsættes at følge de generelle løn- og ansættelsesvilkår  

 (skalaløntrinssystemet og »standardydelser«) for statstjenestemænd,  

 som fastsættes ved aftale i henhold til tjenestemandslovens § 45 mellem  

 finansministeren og centralorganisationerne.
 Løn- og ansættelsesvilkår iøvrigt aftales lokalt mellem selskabet og de  

 ansattes forhandlingsberettigede organ.
 Ansatte på tjenestemandslignende vilkår bevarer retten til  

 ventepenge/rådighedsløn, jf. reglerne i tjenestemandslovens § 32. Heri indgår  

 også tjenestemandens pligter som anført i tjenestemandslovens §§ 12 og 13.
 Ansatte på tjenestemandslignende vilkår vil med hensyn til pligter og  

 disciplinære forhold blive omfattet af reglerne i tjenestemandslovens §§  

 10-13 samt §§ 20-24.
 Ansatte på tjenestemandslignende vilkår forudsættes med hjemmel i  

 tjenestemandslovens § 53, stk. 5, at blive omfattet af reglerne om behandling  

 af kollektive tjenesteforseelser, som for statstjenestemænd behandles af  

 Tjenestemandsretten, jf. § 53, stk. 1, nr. 2.
 For statstjenestemænd, der overgår til tjenestemandslignende ansættelse i  

 Tele Sønderjylland A/S gælder, at disse kan bevare ret til pension efter  

 tjenestemandspensionsloven samt fortsætte pensionsoptjeningen efter denne  

 lov, mod at Tele Sønderjylland A/S refunderer staten et hertil svarende  

 pensionsbidrag, hvis størrelse fastsættes af finansministeren.
 De formentlig få statstjenestemænd, der ikke ønsker at blive ansat på  

 tjenestemandslignende vilkår i Tele Sønderjylland A/S, men som ønsker at  

 bevare ansættelsesforholdet til staten, fortsætter tjenesten i Tele  

 Sønderjylland A/S som udlånt af staten.
Udlånsordningen indebærer, at de pågældende fortsat får udbetalt  

 lønninger, pension m.v. fra staten, mod at Tele Sønderjylland A/S til staten  

 løbende refunderer løn og indbetaler pensionsbidrag for så vidt angår den  

 optjente pensionsalder, der vedrører beskæftigelse i selskabet.
De udlånte  

 medarbejdere vil således med hensyn til generelle løn- og ansættelsesvilkår  

 fortsat være omfattet af bestemmelserne for statstjenestemænd.
Opnåelse af  

 videre avancement vil forudsætte overgang til ansættelse hos aktieselskabet.
 Udlånte statstjenestemænd har ret til pension i henhold til  

 tjenestemandspensionsloven.
 For overenskomstansat personale gælder bestemmelserne i lov om  

 lønmodtageres retsstilling ved virksomhedsoverdragelse.
 Afklaring af personaleforholdene er som nævnt nødvendig med henblik på  

 aktieselskabets overtagelse af statsvirksomhedens opgaver pr. 1. januar 1990.  

 Selskabet blev derfor dannet i august 1989. Herefter er der primo september  

 1989 fremsat ansættelsestilbud m.v. over for det berørte personale.
 Det nødvendige bevillingsmæssige grundlag for dannelsen af aktieselskabet  

 blev tilvejebragt ved finansudvalgets tiltrædelse den 20. juni 1989 af  

 aktstykke herom (Akt nr. 311 19/6 1989).
 I aktstykket er det bl.a. tilkendegivet, at dannelsen af aktieselskabet  

 tager sigte på at skabe mulighed for, at Tele Sønderjylland på linie med de  

 øvrige regionale televirksomheder kan indgå i den fortsatte modernisering og  

 liberalisering af den danske telesektor.
 Det blev endvidere forudsat, at statsvirksomheden Tele Sønderjylland pr.  

 1. januar 1990 i sin helhed overgår til det nydannede aktieselskab, for  

 hvilket der vil blive udfærdiget koncession i medfør af lov nr. 84 af 11. maj  

 1897 om telegrafer og telefoner og lov nr. 270 af 22. maj 1986 om  

 udfærdigelse af koncessioner på anlæg og drift vedrørende visse  

 telekommunikationstjenester.
 I forbindelse med overgangen pr. 1. januar 1990 af statsvirksomhedens  

 opgaver og personale til Tele Sønderjylland A/S er det fundet hensigtsmæssigt  

 at tilvejebringe lovregler om statstjenestemænds fortsatte tjeneste i  

 aktieselskabet samt om de pensionsmæssige forhold for de statstjenestemænd,  

 der lader sig ansætte eller forpligtes til at gøre tjeneste i selskabet,  

 herunder regler for selskabets refusion af løn og pensionsbidrag til staten.
C.
Lovens administrative og økonomiske konsekvenser Statens forhold til Tele Sønderjylland A/S vil blive varetaget af  

 Generaldirektoratet for P&T på linie med forholdet til de øvrige  

 regionale televirksomheder.
I forbindelse med udfærdigelse af koncession til Tele Sønderjylland A/S i  

 henhold til bl.a. lov nr. 270 af 22. maj 1986 om udfærdigelse af koncessioner  

 på anlæg og drift vedrørende visse telekommunikationstjenester, vil selskabet  

 i henhold til denne lov skulle betale en årlig ydelse til staten på 4 pct. af  

 selskabets nettoindtægter, som nærmere opgjort i nævnte lov.
I 1990 skønnes  

 ydelsen at andrage ca. 15 mio. kr.
Statsvirksomheden Tele Sønderjylland har  

 siden 1. januar 1987 været pålagt en sådan ydelse i den interne afregning med  

 Generaldirektoratet for P&T.
For at Tele Sønderjylland A/S også i andre henseender på det økonomiske  

 område ligestilles med de øvrige regionale televirksomheder, er selskabets  

 betaling til staten for de af selskabet overtagne aktiver ansat til 300 mio.  

 kr.
Hermed sikres den i aktstykke nr. 311 19/6 1989 givne tilkendegivelse om,  

 at omlægningen forudsættes at være økonomisk neutral i relation til Tele  

 Sønderjyllands samlede kundemasse.
 Tele Sønderjylland A/S forudsættes løbende at indbetale et pensionsbidrag  

 svarende til den pensionsalder, ansatte på tjenestemandslignende vilkår og  

 udlånte statstjenestemænd optjener i Tele Sønderjylland A/S.
 Udgifterne til indbetaling af den fuldt ud statsejede aktiekapital i Tele  

 Sønderjylland A/S er afholdt inden for det for P&T fastsatte nettotal på  

 finansloven.
Bemærkninger til de enkelte bestemmelser Til § 1 Overførsel af statstjenestemænd fra statsvirksomheden Tele Sønderjylland  

 til Tele Sønderjylland A/S forudsættes at ske på grundlag af et tilbud til  

 den enkelte medarbejder om ansættelse på tjenestemandslignende vilkår i  

 aktieselskabet.
 De statstjenestemænd, der ikke ønsker at blive ansat på  

 tjenestemandslignende vilkår i Tele Sønderjylland A/S, men ønsker at bevare  

 ansættelsesforholdet til staten, fortsætter tjenesten i Tele Sønderjylland  

 A/S som udlånt af staten.
 Bestemmelsen i § 1 svarer i princippet til tidligere opgaveomlægningsloves  

 bestemmelser vedrørende tjenestemænd og indebærer, at de udlånte  

 statstjenestemænd ikke har krav på ventepenge, rådighedsløn eller pension  

 alene som følge af omdannelsen af Tele Sønderjylland til aktieselskab.
 De er under tjenesten i Tele Sønderjylland A/S underkastet de almindelige  

 bestemmelser for statstjenestemænd, herunder pligt til at tåle forandringer i  

 stillingen, jf. tjenestemandslovens §§ 12 og 13.
Lønninger m.v. udbetales af staten, hvis udgifter hertil refunderes af  

 Tele Sønderjylland A/S.
Eventuelle senere opståede udgifter til  

 rådighedsløn/ventepenge refunderes ligeledes af selskabet.
Videre avancement forudsætter overgang til ansættelse i Tele Sønderjylland  

 A/S.
Der kan dog ske generelle og gruppevise omklassificeringer, uden at  

 statstjenestemandsansættelsen fortabes.
Til § 2 Inden for 2 år efter udlånets begyndelse kan udlånte statstjenestemænd  

 vælge at overgå til ansættelse i Tele Sønderjylland A/S på  

 tjenestemandslignende vilkår, jf. aftalen af 8. maj 1989 med Dansk Tele  

 Forbund.
Efter udløbet af 2 år vil vilkårene for udlånte statstjenestemænds  

 overgang til ansættelse i Tele Sønderjylland A/S være omfattet af de  

 generelle ansættelsesvilkår i selskabet.
 Statstjenestemænd, der overgår til tjenestemandslignende ansættelse i Tele  

 Sønderjylland A/S, kan bevare retten til pension efter  

 tjenestemandspensionsloven.
Endvidere er det bestemt, at statstjenestemænd, der overgår til ansættelse  

 i Tele Sønderjylland A/S, samt de til selskabet udlånte statstjenestemænd kan  

 fortsætte pensionsoptjeningen efter tjenestemandspensionsloven.
Tele  

 Sønderjylland A/S indbetaler løbende til staten pensionsbidrag for den  

 pensionsalder, der optjenes under beskæftigelsen i Tele Sønderjylland A/S.
