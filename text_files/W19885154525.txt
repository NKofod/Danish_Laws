 Ved en fondsstifters tilbageflytning til Danmark, skulle den formue,  

 som indgik i en af ham i Liechtenstein stiftet fond, beskattes i Danmark,  

 idet fondens formue ikke med sikkerhed kunne konstateres at være adskilt fra  

 stifterens, dvs. vurderes efter de her i landet gældende regler for fonde.
 A, der var bosat i Spanien, klagede over den af Ligningsrådet afgivne  

 forhåndsbesked, hvorefter den formue, som tilhørte hans i Liechtenstein  

 hjemmehørende familiefond, skulle beskattes i Danmark ved hans -  

 fondsstifterens - tilbageflytning til Danmark.
Det var oplyst, at klageren i 1983 var flyttet til udlandet, og at han  

 ikke siden havde været skattepligtig her i landet.
Han havde i slutningen af  

 1986 stiftet A's familiefond af 1986 med hjemsted i Vaduz, Liechtenstein, og  

 med en kapital på 30.000 sfr.
Ifølge vedtægten har fonden ingen kommercielle  

 formål, idet fondens eneste formål er at støtte de medlemmer af stifterens  

 familie, der ifølge bestyrelsens beslutning tilgodeses som beneficianter.  

 Bestyrelsen vælger selv formand, dog er stifteren valgt på livstid som første  

 formand.
Ved en eventuel opløsning af fonden skal nettoformuen fordeles i  

 overensstemmelse med stifterens testamentariske bestemmelser, der skal anses  

 for en integrerende del af vedtægten.
 Ligningsrådet havde til støtte for forhåndsbeskeden henvist til, at fonden  

 ikke opfyldte betingelserne efter dansk fondslovgivning for at blive anset  

 for et i forhold til stifteren selvstændigt retssubjekt, og til, at der ikke  

 kunne tilvejebringes et sådant offentligt indseende med fondens virke, at det  

 kunne afgøres, om fondskapitalen var effektivt udskilt fra stifterens formue.
Landsskatteretten bemærkede, at en fond som den omhandlede, der ikke havde  

 hjemsted i Danmark, ikke var omfattet af de ifølge den danske fondslovgivning  

 opstillede krav om registrering m.v.
Ved afgørelsen af spørgsmålet, om fonden  

 kunne anerkendes som et selvstændigt retssubjekt, måtte der imidlertid  

 stilles tilsvarende krav som til danske fonde med hensyn til fondskapitalens  

 effektive udskillelse fra stifterens formue, og da retten måtte være enig med  

 Ligningsrådet i, at der ikke efter de foreliggende oplysninger var fornøden  

 sikkerhed for, at en sådan udskillelse var sket, blev den påklagede  

 forhåndsbesked stadfæstet.
