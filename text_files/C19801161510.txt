 I tilslutning til justitsministeriets cirkulærskrivelse af 14. oktober  

 1980 vedrørende indbetaling af de i § 12, stk. 1, i justitsministeriets  

 cirkulære af 20. marts 1979 om underretternes kasse- og regnskabsvæsen nævnte  

 overskydende beløb skal man herved meddele, at de for hvert embede  

 nyoprettede særlige postgiroindbetalingskonti vil blive tømt ved  

 postgirokontorets foranstaltning een gang ugentlig.
Onsdag vil være udtømningsdagen.
I tilfælde, hvor onsdagen er en  

 helligdag, vil udtømningen finde sted den foregående dag.
Kontouddraget fra postgirokontoret anvendes som posteringsbilag ved  

 afgangsføring fra de nyoprettede postgirokonti til justitsministeriet.  

 Overførslen sker i et samlet ugentlig beløb.
Girokontorets dato for denne  

 overførsel anvendes som bogføringsdato og anføres på regnskabsoversigten på  

 kontoen for overførsler til justitsministeriet (intradeindbetalinger).
På given foranledning skal man i øvrigt præcisere, at hensigten med den  

 etablerede nyordning har været, at alle indbetalinger til justitsministeriet  

 af overskydende beløb sker ved anvendelse af de for hvert embede nyoprettede  

 konti.
I det omfang det enkelte embede i forvejen har en postgirokonto,  

 hvorfra overførsel agtes foretaget, kan indbetalinger til den nyoprettede  

 konto ske ved overførsel fra den i forvejen oprettede konto til den  

 nyoprettede konto.
I sådanne tilfælde skal giroindbetalingskort til  

 »egen konto« ikke benyttes.
 P.M.V.
 E.B.
