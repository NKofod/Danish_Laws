Klage over afslag på tilladelse til international buskørsel på rute  

 mellem København og Haderslev via Tyskland blev afvist , da der ikke samtidig  

 var søgt om tilladelse efter lovgivningen om buskørsel inden for landets  

 grænser I brev af 6. juli 1987 til Direktoratet for Vejtransport har De klaget  

 over Persontrafikrådets afgørelse vedrørende Deres ansøgning om udstedelse af  

 tilladelse til almindelig rutekørsel mellem København og Haderslev via  

 Rødby-Puttraden færgeoverfarten.
 Direktoratet har fremsendt Deres klage hertil, og ministeriet har videre  

 modtaget et brev af 27. juli 1987 fra Landsforeningen Danmarks Bilruter, der  

 tilslutter sig Deres klage samt anmodningen om, at ansøgningen alene  

 behandles efter proceduren for ansøgninger om tilladelse til international  

 rutekørsel.
Persontrafikrådet har i 1984 og 1985 givet afslag på Deres tidligere  

 ansøgninger om tilladelser til almindelig rutekørsel mellem København og  

 Esbjerg henholdsvis Vojens via nævnte færgeoverfart, og ifølge den nu  

 foreliggende ansøgning skal destinationer i Vesttyskland betjenes, medens  

 dette land i de tidligere ansøgninger alene skulle transiteres.
Dette  

 indebærer efter Deres opfattelse, at ansøgningen alene bør behandles i  

 henhold til loven om international buskørsel.
 Ministeriet skal meddele, at der kræves tilladelse til buskørsel i henhold  

 til lov nr. 254 af 22. maj 1974 om international buskørsel, når kørslen  

 foregår i forbindelse med kørsel i udlandet, medmindre andet følger af  

 international aftale eller bestemmelser fastsat af ministeren for offentlige  

 arbejder, hvilket ikke er tilfældet for så vidt angår den ansøgte kørsel.  

 Tilladelsen gives af ministeren for offentlige arbejder eller i henhold til  

 dennes bemyndigelse af Direktoratet for Vejtransport.
 Ministeriet er således enig med Dem i, at der kræves tilladelse i henhold  

 til nævnte lov, men af bemærkningerne hertil fremgår, at der udover denne  

 tilladelse til international buskørsel også skal foreligge en tilladelse i  

 henhold til lovgivningen om buskørsel inden for landets grænser.
 Da den ansøgte trafikforbindelse begyndelses- og bestemmelsessted begge er  

 beliggende på dansk område er der tale om den i § 2 i lov nr. 115 af 29.  

 marts 1987 om buskørsel omhandlede almindelige rutekørsel, hvortil der kræves  

 tilladelse fra Persontrafikrådet.
 Ministeriet er derfor ikke enig med Dem i, at Deres ansøgning alene skal  

 behandles i henhold til proceduren vedrørende ansøgninger om tilladelse til  

 international rutekørsel.
 I brev af 17. september 1987 har De imidlertid indsendt en ny ansøgning om  

 rutekørsel, idet der nu er tale om to ruter, nemlig København-Kiel og  

 Haderslev-Kiel.
 Det er videre anført, at de to ruter skal have direkte forbindelse til  

 allerede eksisterende ruter til andre tyske byer, samt at ruterne vil blive  

 udført i fællesskab med Autokraft, Kiel.
Disse ansøgninger vil blive undergivet den i forordning 517/72/EØF om  

 indførelse af fælles regler for rutekørsel og særlige former for rutekørsel  

 med omnibusser mellem medlemsstaterne omhandlede procedure.
Forudsætningen er  

 imidlertid, at ansøgningerne indgives på et særligt ansøgningsskema jf. § 2 i  

 ministeriets bekendtgørelse nr. 374 af 21. juli 1976, og ministeriet har  

 derfor anmodet Direktoratet for Vejtransport om at fremsende nævnte skema til  

 Dem.
 Ansøgningerne skal herefter i henhold til ovennævnte forordning forelægges  

 de vesttyske myndigheder, idet afgørelse skal træffes efter indbyrdes aftale  

 mellem de to myndigheder, idet der samtidig skal træffes aftale om den  

 tilsvarende ansøgning det tyske selskab har indgivet til de vesttyske  

 myndigheder.
