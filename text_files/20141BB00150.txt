Fremsat den 7. april 2015 af Pia Adelsteen (DF), René Christensen (DF), Kristian Thulesen Dahl (DF), Mikkel Dencker (DF), Søren Espersen (DF), Christian Langballe (DF) og Peter Skaarup (DF) Forslag til folketingsbeslutning om parallelaftale om Europol Folketinget pålægger regeringen at optage forhandlinger med de øvrige medlemsstater i politisamarbejdet Europol, med henblik på at Danmark får en parallelaftale om fortsat dansk deltagelse i Europol.
Bemærkninger til forslaget Forslagsstillerne er tilhængere af dansk deltagelse i Europol, men er modstandere af at ophæve retsforbeholdet og erstatte det med en tilvalgsordning.
Formålet med indeværende forslag er derfor at pålægge regeringen at optage forhandlinger med de øvrige medlemsstater i Europol med henblik på at indgå en parallelaftale.
Norge, Island og Schweiz har en sådan parallelaftale, og det er bestemt muligt for Danmark at opnå en lignende aftale.
De andre medlemsstater i Europol vil klart foretrække en parallelaftale med Danmark, frem for at Danmark forlader samarbejdet.
 Regeringen har hidtil afvist at søge en parallelaftale om dansk deltagelse i Europol, formentlig fordi regeringen støttet af de øvrige EU-positive partier ønsker at ophæve hele retsforbeholdet.
 Forslagsstillerne finder, at det vil være udtryk for rettidig omhu at igangsætte forhandlinger om en parallelaftale nu i stedet for at afvente udfaldet af den eventuelt kommende folkeafstemning i 2016.
»Aftale om Danmark i Europol« Statsminister Helle Thorning-Schmidt (S) udtalte ved Folketingets åbning tirsdag den 7. oktober 2014, at Danmark på grund af retsforbeholdet bliver nødt til at forlade Europol, måske allerede til næste efterår. Årsagen er, at samarbejdet ændrer status fra juridisk set at være et mellemstatsligt til at være et overnationalt samarbejde, og så blokerer retsforbeholdet for dansk deltagelse.
Derfor skal retsforbeholdet ophæves ved en folkeafstemning og erstattes af en tilvalgsordning.
Den 10. december 2014 indgik de EU-positive partier (regeringen, Venstre, Socialistisk Folkeparti og Det Konservative Folkeparti) »Aftale om Danmark i Europol«, og samtidig blev et kommissorium for en analysegruppe om en omdannelse af Danmarks retsforbehold til en tilvalgsordning sat i gang.
Folkeafstemningen skal afholdes efter det kommende valg til Folketinget og senest i første kvartal 2016.
Udlændingepolitikken i fare Hvis retsforbeholdet ophæves og erstattes af en tilvalgsordning, vil det indebære en risiko for Danmarks udlændingepolitik.
Tilvalgsordningen betyder, at det fremover alene bliver Folketinget, der skal bestemme, om Danmark skal tilslutte sig ny lovgivning i EU på retsområdet.
Det betyder, at udlændingepolitikken ikke længere ligger fast, fordi et flertal i Folketinget fremover kan slutte Danmark til en fælles EU-flygtningepolitik  dog ikke i valgperioden 2015-2019. Og da Danmark har en stram flygtningepolitik, vil ændringer uundgåeligt betyde en svækkelse af den nuværende politik i Danmark.
Den europapolitiske aftale om Danmark i Europol kan opsiges forud for et folketingsvalg.
Aftalen kan første gang opsiges forud for det folketingsvalg, der skal finde sted senest i 2019. Sker det, er det herefter alene op til at flertal i Folketinget at afgøre, hvorvidt Danmark skal tilslutte sig nye retsakter fra EU, herunder tilslutning til en fælles EU-flygtningepolitik.
Retsforbeholdet er danskernes garanti Retsforbeholdet er et at de fire forbehold, der blev aftalt i Edinburgafgørelsen i december 1992 som et resultat af, at befolkningen havde stemt nej til Maastricht-traktaten i juni samme år.
Retsforbeholdet er danskernes garanti for, at væsentlige beslutninger om retlige og indre anliggender træffes af danske politikere i København, der kan stilles til ansvar herfor ved danske folketingsvalg, og ikke overlades til uigennemsigtige politiske processer i Bruxelles.
Skriftlig fremsættelse Pia Adelsteen (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om parallelaftale om Europol.
(Beslutningsforslag nr.
B 150) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
