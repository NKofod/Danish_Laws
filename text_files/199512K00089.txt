Nr LSF 89 Forslag til Lov om ophævelse af lov af 30. januar 1861 angående farten på  

 Gudenå mellem Silkeborg og Randers Fremsat af energiministeren (Svend Auken) den 29. november 1995 Vedtaget ved tredjebehandling den 28. marts 1996 Lov nr. 301 af 24/04/1996 § 1 Lov af 30. januar 1861 angående farten på Gudenå mellem Silkeborg og  

 Randers, som ændret ved kgl. anordning nr. 102 af 31. marts 1926, ophæves.
§ 2 Stk. 1. De i medfør af loven udfærdigede regulativer forbliver i  

 kraft, indtil de afløses af et regulativ udfærdiget i medfør af kapitel 5 i  

 lov om vandløb.
Miljø- og energiministeren kan fastsætte en frist for  

 tilvejebringelse af et nyt regulativ.
 Stk. 2. Administrationen af gældende regulativer udøves i  

 overensstemmelse med bestemmelserne i lov om vandløb.
§ 3 Overtrædelser af lov angående farten på Gudenå mellem Silkeborg og Randers  

 samt de i medfør af loven udfærdigede regulativer straffes med bøde.
§ 4 Loven træder i kraft den 1. juli 1996.
Oprindeligt fremsat forslag § 1 Lov af 30. januar 1861 angående farten på Gudenå mellem Silkeborg og  

 Randers, som ændret ved kgl. anordning nr. 102 af 31. marts 1926, ophæves.
§ 2 De i medfør af loven udfærdigede regulativer forbliver i kraft, indtil de  

 afløses af et regulativ udfærdiget i medfør af kapitel 5 i lov om vandløb.  

 Miljø- og energiministeren kan fastsætte en frist for tilvejebringelse af et  

 nyt regulativ.
 Stk. 2. Administrationen af gældende regulativer udøves i  

 overensstemmelse med bestemmelserne i lov om vandløb.
§ 3 Overtrædelser af lov angående farten på Gudenå mellem Silkeborg og Randers  

 samt de i medfør af loven udfærdigede regulativer straffes med bøde.
§ 4 Loven træder i kraft den 1. juli 1996.
Bemærkninger til lovforslaget Gudenåen, der er Danmarks største vandløb, har gennem tiderne været  

 udnyttet til såvel vandkraft som transport af større godsmængder bl.a. til  

 papirfabrikken i Silkeborg.
 Godstransporten blev udført af store pramme, der ved menneske- og  

 hestekraft blev trukket op ad åen fra havnen i Randers til Silkeborg.
 For at muliggøre pramsejladsen vedtog man i 1861 lov angående farten på  

 Gudenå mellem Silkeborg og Randers.
 Med hjemmel i lov nr. 184 af 20. marts 1918 om Udnyttelse af vandkraft i  

 Gudenå blev loven ændret ved kgl. anordning nr. 102 af 31. marts 1926.
 Loven sikrer, at der ikke foretages anlægsarbejder eller andre  

 foranstaltninger til hinder for pramsejladsen.
I medfør af loven er der i 1926 udfærdiget et regulativ omfattende en  

 registrering af åløbets profil, bredde, tilløb, broer, stemmeværker, regler  

 for tilsyn, vedligeholdelse samt hvilke anlægsarbejder og foranstaltninger  

 hvortil tilladelse efter loven er fornøden.
Regulativet er opdateret i 1943.
 Da pramsejladsen forlængst er ophørt, og Gudenåen i øvrigt er omfattet af  

 vandløbslovens bestemmelser, er der ikke grund til længere at opretholde  

 denne særlov.
 Lovens ophævelse har beroet på en sikring af offentlighedens adgang til at  

 benytte de gamle trækstier langs åen, hvoraf en del tidligere var blevet  

 eksproprieret til dette formål.
 En sikring af denne adgang er nu sket gennem en fredning endelig afgjort  

 af Naturklagenævnet i november 1994.
 Som nævnt ovenfor er Gudenåen på denne strækning tillige reguleret af  

 vandløbsloven, der supplerer bestemmelserne i Gudenåloven.
 Konsekvensen heraf er, at en række tiltag kræver tilladelse efter begge  

 love.
 Hertil kommer, at afgørelser truffet af de lokale statsskovdistrikter i  

 medfør af Gudenåloven, uden klagefrist kan indbringes for Skov- og  

 Naturstyrelsen med mulighed for yderligere rekurs til ministeren, medens  

 afgørelser truffet af de lokale vandløbsmyndigheder med en klagefrist på 4  

 uger kan indbringes for Miljøstyrelsen, der har den endelige afgørelse af  

 sagen.
 En ophævelse af loven vil derfor medføre en administrativ afklaring og  

 forenkling af sagsbehandlingen.
Administrative og økonomiske konsekvenser Administrationen af loven henhørte oprindelig under Indenrigsministeriet,  

 senere Ministeriet for Offentlige Arbejde, indtil den i 1975 blev overført  

 til Miljøministeriet ved daværende Skovstyrelse, nu Miljø- og  

 Energiministeriet ved Skov- og Naturstyrelsen.
 Den daglige administration med tilsyn og meddelelse af tilladelser efter  

 loven udøves af henholdsvis Silkeborg og Fussingø Statsskovdistrikter.
 Distrikternes løbende omkostninger til vedligeholdelse af åstrækningen har  

 i alt gennemsnitligt udgjort ca. kr. 20.000,- årligt og med et  

 personaleforbrug svarende til sammenlagt 1/2 årsværk (SID). Det skal i denne  

 forbindelse oplyses, at vedligeholdelsen på denne strækning af Gudenåen i  

 vidt omfang påhviler Gudenåcentralen, som følge af den i 1921 tildelte  

 koncession på udnyttelse af vandkraften ved Tangeværket.
 Da der for denne del af Gudenåen ikke foreligger et i medfør af  

 vandløbsloven udfærdiget regulativ, hvori åen er optaget som offentligt  

 vandløb, er Gudenåen på denne strækning efter vandløbsloven klassificeret som  

 et privat vandløb omfattet af primærkommunernes tilsyn.
Ved Gudenålovens ophævelse forudsættes det, at åen på strækningen mellem  

 Silkeborg og Randers i lighed med åens øvre strækning optages som amtsvandløb  

 med henholdsvis Århus og Viborg som vandløbsmyndigheder.
Dette harmonerer med  

 princippet i vandløbslovens § 8, stk. 4, hvorefter en nedre strækning ikke må  

 være lavere klassificeret end en øvre strækning.
 Konsekvensen heraf er, at Århus og Viborg amtsråd skal udfærdige nye  

 regulativer evt. et fællesregulativ efter vandløbslovens § 12 til afløsning  

 af det i medfør af Gudenåloven i 1926 udfærdiget regulativ.
 For Skov- og Naturstyrelsens vedkommende betyder det, at de relativ få  

 opgaver i forbindelse med tilsyn og udfærdigelser af tilladelser efter  

 Gudenåloven forsvinder.
 Det samme gælder de opgaver primærkommunerne har haft som tilsynsmyndighed  

 med det private vandløb.
 De nævnte opgaver overføres ved åens optagelse som amtsvandløb til de  

 pågældende amtsråd.
 Da Skov- og Naturstyrelsens løbende omkostninger og personaleforbrug ved  

 lovens administration har været særdeles beskedent, påregner Miljø- og  

 Energiministeriet ikke, at der skal ske kompenserende løbende overførelser  

 til Århus og Viborg amtsråd for udførelse af de tilsvarende opgaver.
Lovforslaget har været genstand for særskilt drøftelser med repræsentanter  

 for Århus og Viborg amtskommuner, hvorunder begge amtskommuner har  

 tilkendegivet, at staten bør yde et eengangstilskud til udfærdigelse af et  

 nyt regulativ.
Dette tilskud er skønsmæssigt anslået til i alt at udgøre ca.  

 750.000,- kr.
 Lovforslaget har endvidere været tilsendt Amtsrådsforeningen og  

 Kommunernes landsforening til høring.
Erhvervsøkonomiske Konsekvenser Lovforslaget vil ikke have erhvervsøkonomiske konsekvenser.
Miljømæssige konsekvenser Lovforslaget vil ikke have miljømæssige konsekvenser.
Forholdet til EU-retten Lovforslaget indeholder ikke EU-retlige aspekter.
Bilag Lov af 30. januar 1861 angående Farten på Gudenå mellem Silkeborg og  

 Randers, som ændret ved kgl. anordning nr. 102 af 31. marts 1926 § 1 Den overordnede bestyrelse af Gudenå mellem Silkeborg og Randers, henhører  

 under Ministeriet for offentlige Arbejder, på hvis vegne  

 vandbygningsdirektøren - for så vidt angår fiskeriforhold dog i forbindelse  

 med fiskeridirektøren - fører det umiddelbare tilsyn med åen og foranlediger  

 alt fornødent, derunder også vedkommende vedligeholdelsesarbejder, foretaget.
§ 2 For at befare åen erlægges fra 1. juli 1861 ingen afgift til åkassen.
Den  

 hidtil i Randers af hver ladet pram, der befarer Gudenå, erlagte  

 bolværksafgift bortfalder.
Forsåvidt der fremtidigt måtte opstå spørgsmål om  

 opkrævningen af særlige havne- eller bolværksafgifter af de pramme eller  

 fartøjer, som befarer Gudenå, afgøres sagen af Ministeriet for offentlige  

 Arbejder.
§ 3 Ingen bro må opføres over åen uden tilladelse fra Ministeriet for  

 offentlige Arbejder.
Ved samtlige over åen førende broer kan til enhver tid fordres sådanne  

 forandringer foretagne, som af ministeriet findes formålstjenlige.  

 Omkostningerne ved disse forandringer erstattes af rekvirenten, men den  

 senere vedligeholdelse af de forandrede broer påhviler ejerne.
Er en broejer  

 ikke villig til efter overenskomst at foranstalte en forandring iværksat, som  

 i henhold hertil måtte blive forlangt, kan ministeriet lade arbejdet udføre.  

 Dog skal arbejdsplanen i så fald forinden meddeles broejeren, som, hvis han  

 anser sig forurettet ved den måde, hvorpå den tilsigtede forandring agtes  

 gennemført, kan forlange spørgsmålet herom afgjort af sagkyndige af retten  

 udmeldte mænd.
§ 4 Ingen åle-, lakse- eller andre fiskegårde og fiskeindretninger må  

 fremtidig anbringes i Gudenåens hovedløb eller andre løb, som af Ministeriet  

 for offentlige Arbejder findes nødvendige for farten.
De åle-, lakse, eller  

 andre fiskegårde og fiskeindretninger, som nu findes i åen, og hvortil  

 vedkommende ejere ikke kunne vise behørig hjemmel enten efter den hidtil  

 bestående lovgivning eller efter særlige privilegier, skulle borttages, med  

 mindre Ministeriet for offentlige Arbejder tillader, at de bliver stående.  

 Hvorvidt en fiskegård er berettiget eller ikke, samt i fornødent fald  

 omfanget af denne betingelse i henhold til den hidtil bestående lovgivning  

 eller til særlig hjemlede rettigheder, afgøres af Ministeriet for offentlige  

 Arbejder, men ejeren kan forlange spørgsmålet påkendt af domstolene, hvortil  

 gives ham en frist af 6 måneder.
Såfremt han ikke inden udløbet af 6 måneder,  

 efter at Ministeriet for offentlige Arbejders bestemmelse er meddelt ham, har  

 borttaget fiskegården eller anlagt sag, kan Ministeriet for offentlige  

 Arbejder uden yderligere varsel foranstalte borttagelsen iværksat for ejerens  

 regning.
Alle fiskegårde skulle være således indrettede, at de uden  

 vanskelighed kunne passeres af de fartøjer, som befarer åen.
Forsåvidt  

 forandringer i dette øjemed måtte findes nødvendige, da kunne de til enhver  

 tid fordres udførte under de samme betingelser, som i § 3 er foreskrevne for  

 broerne.
Disse bestemmelser skulle imidlertid ikke gøre nogen forandring i de  

 særlige retskrav, som nogen måtte have, ligesom også den fiskegårdejer, der  

 formener, at særlige forhold hjemle ham en større erstatning, skal være  

 berettiget til at forlange sit på sådanne særlige forhold støttede  

 erstatningskrav afgjort ved domstolene.
§ 5 Ejere af fiskegårde er forpligtede til at lade disse åbne for fartøjernes  

 gennemgang, når det forlanges, såvel om natten som om dagen, og skulle derfor  

 stadig holde det hertil fornødne mandskab beredt ved fiskegårdene.
§ 6 Træer eller andre genstande, som til hinder for trækningen måtte befindes  

 mellem trækvejen og åen, er vandbygningsvæsenet berettiget til at lade  

 bortrydde.
§ 7 Med hensyn til afståelsen af grunde, afgivelsen af materialer og anden  

 beskadigelse, som foranlediges ved de arbejder, der foretages ved åen,  

 forholdes efter de almindelige om kanalanlæg og vejarbejder gældende regler.
§ 8 Uden vandbygningsvæsenets tilladelse er det alle og enhver forment i åen  

 at tage sten, grus, jord og sand, eller sammesteds at oprykke vækster.
Kørsel  

 over åen må kun finde sted på sådanne punkter, som af vandbygningsvæsenet  

 dertil er anviste.
§ 9 Al uberettiget benyttelse af trækvejen, såsom til kørsel, trækning og  

 drift med kreaturer, græsning på dosseringerne og deslige, ligesom anden  

 beskadigelse af trækvejen eller de øvrige til åfartens fremme udførte anlæg,  

 straffes med mulkt, foruden at pågældende er pligtig at erstatte skaden.  

 Anbringes uberettigede fiskeindretninger i åen, eller foretages andre  

 handlinger, som er til hinder for åfarten, og vedkommende efter derom givet  

 tilhold ikke undlade sådant, bliver de ligeledes at anse med mulkt.
På samme  

 måde straffes overtrædelsen af, hvad der er bestemt i §§ 5 og 8 samt i det  

 »Regulativ for Gudenå på strækningen mellem Silkeborg og Randers samt  

 for den nedre del af Tange Å«, som bliver at udfærdige af Ministeriet  

 for offentlige Arbejder.
Fornærmelser imod de mænd, der har opsyn ved åen,  

 straffes som fornærmelser imod politiet.
§ 10 De i den foregående paragraf omhandlede bøder, der dog ikke kan fastsættes  

 til højere end 100 kr., tilfalder statskassen.
Sagerne behandles og påkendes  

 som politisager.
Forsåvidt de har deres oprindelse fra åens befaring, kan de  

 forfølges ved Randers Købstads eller Silkeborg Birks politiret.
§ 11 Reskr. 12. juni 1807 og regl. 11. april 1843 ophæves.
§ 12 Denne lov træder i kraft den 1. juli 1861.
 Kgl. anordning nr. 102 af 31. marts 1926 indeholder følgende bestemmelse:
