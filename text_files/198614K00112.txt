Nr BTL 112 Betænkning over Forslag til lov om ændring af lov om kontrol med arbejder  

 af ædle metaller m.v.   

 Nr L 112 1986-87, 1. samling Blad nr 517 Afgivet af erhvervsudvalget Afgivet: 19870129 Udvalget har behandlet lovforslaget i nogle møder og har herunder stillet spørgsmål til industriministeren, som denne har besvaret skriftligt.
Udvalget har endvidere modtaget skriftlige henvendelser fra Dansk Metalarbejderforbund, Uddannelsessekretariatet, og Guldsmedefagets Fællesråd, hvilke tillige har haft foretræde for udvalget.
Der er af industriministeren stillet ændringsforslag, hvorom henvises til de ledsagende bemærkninger.
Herefter indstiller et FLERTAL (udvalget med undtagelse af Socialistisk Folkepartis medlemmer) lovforslaget til VEDTAGELSE med de af industriministeren stillede ændringsforslag, idet flertallet er enig i, at Guldsmedefagets Fællesråds og Dansk Metalarbejderforbunds ønske om disse ændringer imødekommes.
Et MINDRETAL (Socialistisk Folkepartis medlemmer af udvalget) vil nærmere redegøre for sin stilling ved lovforslagets 2. behandling.
Mindretallet vil dog under hensyn til de af industriministeren stillede ændringsforslag ikke undlade at gøre opmærksom på, at Socialistisk Folkeparti mener, at det oprindelige lovforslag ved vedtagelse af det under nr. 1 stillede ændringsforslag undergår en væsentlig forandring i kvalitetsindholdet, desværre i nedadgående retning.
En vedtagelse af ændringsforslaget vil medføre, at holdigheden ændres fra 585 0/00 til 333 0/00, og at sidstnævnte holdighed godkendes som tilstrækkelig til at anse et arbejde som værende af ædelt metal.
Samtidig fjerner Danmark sig også fra de nordiske normer for godkendelse af et arbejde som værende af ædelt metal.
Norge anvender, som det fremgår af bemærkningerne til lovforslaget, 14 karat og Sverige 18 karat i dag som holdighedskriterier.
Set ud fra et forbrugersynspunkt kan det også meget vel tænkes, at slidstyrken i et arbejde af ædelt metal med en holdighed på 333 0/00 nedsættes.
Spørgsmålet er ligeledes, om nogle af de andre materialer, som i fremtiden vil udgøre over halvdelen af arbejdet af ædle metaller, kan fremkalde allergi hos særlig følsomme personer.
Set ud fra et forbrugersynspunkt vil det eneste positive fremover være, at 8 karat skal stemples i arbejdet, hvilket sikrer forbrugerne imod, at arbejder med mindre holdighed end 333 0/00 udbydes til salg som guldvarer.
Ændringsforslag Af INDUSTRIMINISTEREN, tiltrådt af et FLERTAL (udvalget med undtagelse af SF):
Til § 1 1) I den under NR. 3 foreslåede affattelse af § 2 ændres »585  

 0/00« til: »333 0/00«.
2) I den under NR. 11 foreslåede affattelse af § 8 tilføjes i STK. 2 efter »loven«: »eller markedsføres under betegnelser, der indeholder kvalitetsangivelser, som angår ædle metaller eller arbejdets indhold af sådanne metaller«.
3) I den under NR. 18 foreslåede § 13 B tilføjes i STK. 2 efter  

 »med« ordene: »eller uden«.
Til § 2 4) Paragraffen affattes således:
»§ 2 Stk. 1. Loven træder i kraft den 1. januar 1988. Det under § 1, nr.
18, indsatte § 13 b, stk. 2, træder først i kraft den 1. januar 1989.
Stk. 2. Arbejder med et indhold af mellem 333 0/00 og 585 0/00 guld, der efter den hidtil gældende lovgivning ikke har måttet betegnes som »guld« og holdighedsstemples, og som ved denne lovs ikrafttræden er solgt eller udleveret til grossist eller detailhandel, må uden at opfylde kravene til stempling i lovens § 4 sælges som arbejder af guld i indtil 3 år efter lovens ikrafttræden.' BEMÆRKNINGER Til nr. 1 Efter ændringsforslaget nedsættes mindstekravet til guldvarers holdighed fra 585 0/00 til 333 0/00, hvilket bringer loven i overensstemmelse med markedsforholdene og medfører, at importen/produktionen af denne kategori varer indgår i det bidragspligtige grundlag, jf. den foreslåede § 13 b.
Ændringsforslaget og de øvrige heraf afledede ændringsforslag ligger på linje med de af branchen fremsatte ønsker.
Til nr. 2 Ændringsforslaget tydeliggør, at kvalitetsangivelser som f.eks.
»karat« ikke må anvendes ved markedsføring af arbejder af ædle metaller, der ikke opfylder lovens krav til holdigheden.
Til nr. 3 Efter den foreslåede § 13 b fritages virksomheder, der eksporterer arbejder af ædle metaller med konventionsstempel, for sådanne varers vedkommende for det individuelt fastsatte bidrag til statskontrollen.
Efter ændringsforslaget ligestilles i denne henseende her i landet fremstillede ædelmetalvarer, der ikke er forsynet med konventionsstempel, med konventionsstemplede eksportvarer.
Denne bidragsmæssige ligestilling af konventions- og ikke-konventionsstemplede eksportvarer muliggøres ved den forøgelse af det bidragspligtige grundlag, der opnås ved, at statskontrollens virkomhed udvides til at omfatte 8 karat guldvarer.
Til nr. 4 Ændringsforslaget skyldes for så vidt angår stk. 1, at en ligestilling i bidragsmæssig henseende mellem konventions- og ikke-konventionsstemplede eksportvarer først vil blive aktuel pr.
 1. januar 1989.
Ændringsforslaget er for så vidt angår stk. 2 motiveret ved, at der ved lovens ikrafttræden vil være lagre af varer i handelen, der ikke er forskriftsmæssigt stemplede, men som efter lovændringen må betegnes som »guld«.
Det er skønnet, at 3 år vil være en rimelig overgangsperiode.
HENNING ANDERSEN (KF) nfmd.
FLEMMING HANSEN (KF) JETTE THOMSEN (KF) AAGAARD (KF) SVEND HEISELBERG (V) JENS PETER JENSEN (V) ADDI ANDERSEN (CD) INGER STILLING PEDERSEN (KRF) SVEND ANDERSEN (S) fmd.
ERLING JENSEN (S) KELM-HANSEN (S) TOVE LINDBO LARSEN (S) LISSA MATHIASEN (S) BJØRN WESTH (S) BIRTHE HANSEN (SF) RAHBÆK MØLLER (SF) LARSEN-LEDET (RV) Partierne FP og VS havde ikke medlemmer i udvalget.
