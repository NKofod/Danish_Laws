Ligebehandlingsnævnets afgørelse om køn - ansættelse - medhold J.nr. 19-13212 Et pizzeria annoncerede efter to unge piger til natarbejde i weekenden.
En mand ansøgte en af de opslåede stillinger.
Manden fik afslag på ansættelse med henvisning til, at pizzeriaet ønskede at ansætte piger for at skabe harmoni i pizzeriaet.
Manden havde dermed påvist faktiske omstændigheder, der gav anledning til at formode, at han var blevet udsat for forskelsbehandling på grund af køn.
Pizzeriaet løftede ikke bevisbyrden for, at ligebehandlingsprincippet ikke var blevet krænket.
Klager fik derfor medhold i klagen og blev tilkendt en godtgørelse på 5.000 kr.
 Klagen angår påstået forskelsbehandling på grund af køn i forbindelse med, at klager ikke kom i betragtning til en stilling hos indklagede.
Ligebehandlingsnævnets afgørelse Det var i strid med ligebehandlingsloven, at klager ikke kom i betragtning til en stilling hos indklagede.
 Indklagede skal inden 14 dage betale en godtgørelse til klager på 5.000 kr.
Sagsfremstilling Det indklagede pizzeria annoncerede ved jobopslag efter to unge piger til natarbejde fredag og lørdag.
 Klager, som er mand, ansøgte en af de opslåede stillinger hos indklagede via Facebook.
 Som svar på klagers ansøgning svarede indehaverens søn følgende:
Hej [klager] Nu kender du heldigvis [indklagede] rigtig godt så det vil være nemt at introducere dig for de andre meeen vi mangler pt 2 unge piger for at skabe lidt harmoni blandt os gutter som arbejder om natten så vi vil lige se ansøgningerne an Ellers mange gange tak for ansøgningen Mvh [indehaverens søn] (din pizzamand) Klagen blev modtaget i Ligebehandlingsnævnet den 12. marts 2019.
 Klager har ikke fremsat en beløbsmæssig påstand om godtgørelse.
Parternes bemærkninger Klager gør gældende, at han er blevet udsat for forskelsbehandling på grund af køn.
Indklagede diskriminerer, når indklagede søger en medarbejder.
Klager fik afslag på ansættelse, fordi han er en mand.
Dette fremgik direkte af afslaget.
 Indklagede gør gældende, at klager ikke er blevet udsat for forskelsbehandling på grund af køn.
Klager har ret i, at han ikke blev indkaldt til ansættelsessamtale.
Indklagede havde i jobopslaget skrevet, at indklagede søgte to unge piger til natarbejde.
Indklagede ved ikke, hvorfor klager føler, at han er blevet forskelsbehandlet på grund af køn.
Indklagede var ærlig om, at indklagede søgte to unge piger til jobbet og ville se ansøgningerne an.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn efter lov om ligebehandling af mænd og kvinder med hensyn til beskæftigelse mv. (ligebehandlingsloven).
 Det fremgår af ligebehandlingsloven, at enhver arbejdsgiver skal behandle mænd og kvinder lige ved ansættelser, forflyttelser og forfremmelser.
 Der foreligger direkte forskelsbehandling, når en person på grund af sit køn behandles ringere, end en anden bliver, er blevet eller ville blive behandlet i en tilsvarende situation.
Klager søgte en stilling hos det indklagede pizzeria, men kom ikke i betragtning.
Det fremgår af afslaget fra indklagede til klager, at de hos indklagede søgte efter to unge piger for at skabe harmoni på arbejdspladsen.
 Klager har herefter påvist faktiske omstændigheder, der giver anledning til at formode, at han har været udsat for forskelsbehandling på grund af køn.
 Det påhviler herefter indklagede at bevise, at ligebehandlingsprincippet ikke er blevet krænket.
 Efter oplysningerne i sagen har indklagede ikke løftet denne bevisbyrde.
 Klager får derfor medhold i klagen.
Godtgørelse Klager tilkendes en godtgørelse, der skønsmæssigt passende kan fastsættes til 5.000 kr.
Ligebehandlingsnævnet har ved fastsættelse af godtgørelsens størrelse taget udgangspunkt i praksis samt et skøn over sagens faktiske omstændigheder, herunder karakteren og alvoren af den skete hændelse.
Nævnet lægger ud fra den fremlagte korrespondance mellem parterne til grund, at de opslåede stillinger vedrørte natarbejde med varierende timetal.
Indklagede skal herefter betale 5.000 kr. til klager.
Beløbet skal betales inden 14 dage.
Retsregler Afgørelsen er truffet efter følgende bestemmelser:
