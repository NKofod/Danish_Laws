M, der havde været alkoholiker i mange år, fik bevilget hjælp efter  

 bistandslovens § 40, stk. 1 (nu § 46) til kørsel til forsorgshjem med  

 ambulance.
Hjælpen blev i fortsættelse af en praksis, som M var indforstået  

 med, vedrørende tilsvarende befordring med taxa, ydet med  

 tilbagebetalingspligt efter bistandslovens § 26, stk. 1, nr. 3.
 Ved kommunens tilsagn om betaling af ambulancekørslen var M ikke i en  

 sådan tilstand, at han kunne modtage meddelelse om tilbagebetalingspligt, jf.  

 § 26, stk. 2. Han blev først orienteret om tilbagebetalingspligten, da han  

 næste gang henvendte sig til kommunen, hvilket skete ca. 2 måneder efter  

 beslutningen om tilbagebetalingspligt.
 Ankestyrelsen fandt ikke, at det sociale udvalg havde været berettiget  

 til at kræve hjælpen tilbagebetalt.
 Ankestyrelsen lagde herved vægt på, at betingelserne i bistandslovens  

 § 26, stk. 2, ikke kunne anses for opfyldt, fordi M ikke, så snart det var  

 muligt at underrette ham, var blevet gjort bekendt med den pålagte  

 tilbagebetalingspligt.
 REDEGØRELSE FOR SAGEN:
 M havde haft alkoholproblemer i mange år og havde i den anledning jævnligt  

 været i kontakt med socialforvaltningen.
Ved akut behov for befordring til forsorgshjem havde der været en fast  

 praksis, hvorefter socialforvaltningen udlagde beløbet til befordring med  

 taxa og fik det tilbagebetalt ved lønindeholdelse.
Denne ordning havde ikke  

 tidligere givet anledning til problemer.
 Taxabefordring til forsorgshjem havde fundet sted den 14. april, 9. maj,  

 8. juli og 10. september 1986, da der den 1. november 1986 på ny opstod en  

 akut situation.
 M's læge fandt det denne gang ikke muligt at bruge taxabefordring.
Lægen henvendte sig derfor til kommunens fribefordringsafdeling, hvor han  

 fik tilsagn om, at kommunen ville betale befordringen til forsorgshjemmet med  

 Falck.
Spørgsmålet om tilbagebetaling blev ikke nævnt, og M's tilstand var i  

 øvrigt sådan, at han ikke ville have kunnet modtage underretning, jf.  

 bistandslovens § 26, stk. 2.
 Den 13. november 1986 modtog socialforvaltningen regningen, som lød på  

 2.789 kr.
 Den 24. november 1986 besluttedes det at yde hjælp til betaling af  

 regningen efter bistandslovens § 40, stk. 1 (nu § 46) mod tilbagebetaling i  

 henhold til § 26, stk. 1, nr. 3. M blev først orienteret om  

 tilbagebetalingspligten ved sin næste henvendelse i socialforvaltningen, der  

 fandt sted den 22. januar 1987.
 M blev chokeret over regningens størrelse og nægtede tilbagebetaling.
 AFGØRELSEN, DER KLAGES OVER:
 Amtsankenævnet tiltrådte, at det sociale udvalg havde gjort hjælpen til  

 Falck-transport til forsorgshjem tilbagebetalingspligtig efter bistandslovens  

 § 26, stk. 1, nr. 3.
 Nævnet fandt, at kommunen med rette kunne gøre hjælpen  

 tilbagebetalingspligtig, da der på det tidspunkt, hvor hjælpen søgtes, forelå  

 forhold, der viste, at M i løbet af kortere tid ville blive i stand til at  

 tilbagebetale hjælpen, jf. bistandslovens § 26, stk. 1, nr. 3.
 Nævnet lagde herved til grund, at M var bekendt med  

 tilbagebetalingspligten ved hjælpens udbetaling, jf. bistandslovens § 26,  

 stk. 2, da kommunen flere gange før havde ydet hjælp til samme formål.
 Da der efter lægeligt skøn ikke var mulighed for at transportere M med  

 taxa, fandt nævnet endelig, at kommunen med rette havde accepteret transport  

 med Falck-ambulance.
 KLAGEN TIL ANKESTYRELSEN:
I klagen anførtes bl.a., at M's læge henvendte sig til kommunen angående  

 betaling af transportudgiften og bestilte transporten i den tro, at kommunen  

 betalte regningen.
Hvis lægen havde vidst, at M skulle betale regningen,  

 havde han måske henvist ham til et sygehus.
 LOVGRUNDLAG:
 Bistandslovens § 26.
 ANKESTYRELSENS AFGØRELSE:
 Efter de foreliggende oplysninger finder Ankestyrelsen, at det sociale  

 udvalg ikke har været berettiget til at kræve hjælpen til Falck-transport til  

 forsorgshjem tilbagebetalt efter bistandslovens § 26, stk. 1, nr. 3, jf. §  

 26, stk. 2.
 Ankestyrelsen har herved lagt vægt på, at betingelserne i bistandslovens §  

 26, stk. 2, ikke kan anses for opfyldt, fordi M ikke, så snart det var muligt  

 at underrette ham, blev gjort bekendt med, at hjælp til Falck-transporten var  

 bevilget med tilbagebetalingspligt efter bistandslovens § 26, stk. 1, nr. 3.
Ankestyrelsen ændrer således amtsankenævnets afgørelse og ophæver tilbagebetalingspligten.
