 En lønmodtager havde ikke ret til dagpenge fra kommunen efter det  

 tidspunkt, hvor han skulle have afleveret lægeerklæring til kommunen, idet  

 der ikke fandtes at foreligge fyldestgørende begrundelse for den betydelige  

 overskridelse af fristen for aflevering af lægeerklæring.
 Kommunen kunne ikke kræve tilbagebetaling af dagpenge for en dag for  

 meget, da lønmodtageren ikke blev anset for mod bedre vidende at have  

 modtaget dagpenge med urette.
 SAGSFREMSTILLING:
 Kommunen traf afgørelse om, at lønmodtageren ikke havde krav på dagpenge  

 for en periode fra den 18. januar 1991, og til den 27. januar 1991, hvor  

 lønmodtageren raskmeldte sig.
 Kommunen oplyser, at man den 9. januar 1991 fremsendte anmodning om  

 lægeerklæring med krav om aflevering senest den 17. januar 1991.  

 Lægeerklæringen blev imidlertid først modtaget i kommunen den 4. februar  

 1991.
 Det er oplyst, at lønmodtageren havde en sygeperiode fra den 16. november  

 1990 og til den 27. januar 1990.
 Lønmodtageren har i sin klageskrivelse begrundet den sene anmeldelse med,  

 at hans moder var afgået ved døden.
Ifølge kommunens journaloptegnelser, har lønmodtageren den 28. januar 1991  

 overfor kommunen oplyst, at han har overset stemplet på »LÆ 355«,  

 hvorefter erklæringen, efter konsultation hos lægen, skal være kommunen i  

 hænde senest 8 dage efter forvaltningens datering.
AFGØRELSE:
 Sagen har været behandlet på Dagpengeudvalgets møde den 12. juli 1991,  

 hvor der blev truffet afgørelse om, at kommunen ikke har pligt til at  

 udbetale dagpenge fra og med den 17. januar 1991.
 Udvalget har begrundet sin afgørelse med, at lægeerklæringen først var  

 kommunen i hænde den 4. februar 1991, hvilket er efter udløbet af den frist  

 som kommunen har angivet, og efter at lønmodtageren var blevet raskmeldt.
 Udvalget har yderligere lagt vægt på, at der, når der henses til den  

 betydelige overskridelse af fristen, ikke foreligger fyldestgørende  

 begrundelse for den sene aflevering af lægeerklæring, jf. dagpengelovens § 7,  

 stk. 2, § 8, stk. 2 og Socialministeriets bekendtgørelse nr. 153 af 5. marts  

 1990 om dagpenge ved sygdom eller fødsel § 23.
 Udvalget er samtidig af den opfattelse, at lønmodtageren ikke skal  

 tilbagebetale dagpenge udbetalt for den 17. januar 1991, idet lønmodtageren  

 ikke kunne anses for at være vidende om, at disse var udbetalt med urette,  

 jf. dagpengelovens § 37, stk. 2.
 Udvalget tiltræder med denne begrundelse kommunens afgørelse.
