Skriftlig fremsættelse (13. oktober 1999) Erhvervsministeren (Pia Gjellerup):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 markedsføring og lov om en rejsegarantifond. (Sammenlignende reklame,  

 regel om særtilbud, Forbrugerombudsmandens ansættelse og adgang  

 til at forlange oplysninger samt styrkelse af Rejsegarantifondens  

 indgrebsmuligheder).
(Lovforslag nr.
L 35).
Lovforslaget fremsættes for at styrke  

 konkurrencen i det indre marked og sikre en bedre forbrugeroplysning,  

 når de erhvervsdrivende benytter sig af sammenlignede reklame i deres  

 markedsføring.
Endvidere giver forslaget Rejsegarantifonden bedre  

 muligheder for at begrænse sit eget tab på arrangørers  

 konkurser og medvirker til at sikre forbrugerne mod »gengangere«, der  

 tidligere har påført fonden tab.
Reklame er et vigtigt middel til at sikre et effektivt  

 marked og konkurrence, men de enkelte medlemsstaters bestemmelser om  

 sammenlignende reklame er i dag meget forskellige.
Regeringen finder det  

 derfor vigtigt, at der fastsættes ensartede betingelser i det indre  

 marked for anvendelse af dette reklamemiddel.
Ved en sådan  

 harmonisering undgås det, at der opstilles hindringer for varer og  

 tjenesteydelsers frie bevægelighed.
Gennemsigtighed for forbrugerne i sammenlignende reklamer  

 er afhængig af typen og mængden af den information, der gives i  

 reklamen.
Reklamen kan således være et vigtigt oplysningsmiddel i  

 forbrugernes interesse, når sammenligningen er relevant, objektiv og  

 dokumenterbar samt ikke er vildledende.
Lovforslaget tilgodeser disse krav  

 til sammenlignende reklamer.
Lovforslaget gennemfører EU-direktivet om  

 sammenlignende reklame, der skal medvirke til at gøre denne form for  

 reklame lovlig i alle medlemsstater.
Samtidig harmoniserer direktivet under  

 hvilke betingelser, sammenlignende reklame er tilladt.
Direktivet skal  

 være gennemført i dansk ret senest 23. april 2000.
Hovedindholdet i lovforslaget er at opstille betingelser  

 for sammenlignende reklame.
Disse betingelser omfatter navnlig, at  

reklamen ikke må være vildledende, at
sammenligningen skal angå varer eller tjenesteydelser, der opfylder  

 samme behov eller formål, at reklamen angår konkrete og  

 relevante egenskaber, der er repræsentative og kan dokumenteres,  

at reklamen ikke giver anledning til forveksling med  

 konkurrenter, at reklamen ikke miskrediterer konkurrenter,  

 varemærker mv., at reklame for produkter med  

 oprindelsesbetegnelse skal angå produkter med samme betegnelse,
at reklamen ikke snylter på en konkurrents varemærke el.  

 lign., og at reklamen ikke fremstiller en vare som en kopi af en anden  

 vare, der er beskyttet af et varemærke.
 De opstillede betingelser vil ikke ændre  

 væsentligt på den gældende danske retsstilling om  

 sammenlignende reklame.
Endvidere indeholder lovforslaget betingelser for at  

 anvende fordelagtige tilbud i en sammenlignende reklame.
Og det giver  

 Forbrugerombudsmanden mulighed for inden for en kort frist at forlange  

 dokumentation for rigtigheden af en sammenlignende reklame.
 Lovforslaget indeholder ud over reglerne om sammenlignende  

 reklame en præcisering af de regler, der sikrer Forbrugerombudsmanden  

 en større uafhængighed ved tidsbegrænset ansættelse.  

 Denne præcisering er en konsekvens af en ændring af  

 tjenestemandsloven, og forslaget skal alene opretholde ordningen om  

 Forbrugerombudsmandens ansættelsesforhold, som Folketinget vedtog ved  

 den seneste ændring af markedsføringsloven.
Lovforslaget indfører endelig en hjemmel til at  

 slette rejsearrangører og formidlere for udenlandske  

 arrangører, der ikke inden for en kort frist efterkommer  

 Rejsegarantifondens krav om en forhøjet garantistillelse.
Med denne  

 ændring opnås den retstilling, som oprindelig var forudsat ved  

 vedtagelsen af rejsegarantifondloven i 1997. Derfor foreslås denne  

 ændring at træde i kraft dagen efter bekendtgørelse i  

 Lovtidende.
 Lovforslaget om ændringerne af  

 markedsføringsloven og rejsegarantifondloven skønnes ikke at  

 indebære økonomiske eller administrative konsekvenser for stat,  

 kommuner og amtskommuner.
 Idet jeg henviser til de udførlige  

 bemærkninger til lovforslaget, skal jeg anbefale forslaget til  

 Folketingets velvillige behandling.
