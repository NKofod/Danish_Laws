 Udtalt, at der for registre, som føres på pc'er, bør etableres samme  

 sikkerhedsforanstaltninger som for terminalsystemer på større edb-anlæg.
I 1987 behandledes spørgsmålet om fastlæggelse af Registertilsynets  

 praksis vedrørende sikkerhedsforanstaltninger i forbindelse med  

 mikrodatamater/pc'er.
Dette var baggrunden for udsendelse af en  

 cirkulæreskrivelse af 7. oktober 1987 om sikkerhedsforanstaltninger for  

 pc-anvendelse.
Kommunernes Landsforening, Amtsrådsforeningen i Danmark, Københavns  

 og Frederiksberg Kommuner samt Administrations- og Personaledepartementet  

 rettede efterfølgende henvendelse til Registertilsynet med henblik på fornyet  

 behandling af spørgsmålet om, hvilke sikkerhedsforanstaltninger der bør  

 etableres for mikrodatamater/pc'er.
Med henvendelsen blev fremsendt et notat  

 samt et forslag til regler for pc-anvendelse.
I notatet anføres, at Kommunernes Landsforening m.fl. er enig i  

 hovedsynspunktet, at der skal gælde samme sikkerhedsniveau, uanset hvorledes  

 et register teknisk føres, mens parterne derimod ikke finder, at dette  

 nødvendigvis skal tilgodeses ved nøjagtigt samme sik- kerhedselementer.  

 Konkret anføres i notatet, at man finder, at det er et problem, at kravet om  

 totallogning (og logning af forespørgsler og opdateringer) for systemer i  

 sikkerhedsgruppe 2 og 3 ikke kan opfyldes, uden at pc'ens fleksibilitet og  

 alsidighed stærkt forringes.
Det anføres endvidere, at de fornødne tekniske  

 sikkerhedssystemer skal udvikles specielt og indbygges i hvert enkelt  

 programprodukt, da der ikke findes standardsikkerhedssystemer på markedet,  

 der opfylder Registertilsynets krav.
Særligt om økonomien anføres, at der er  

 betydelige meromkostninger knyttet til anskaffelse af sikkerhedssystemer.
Af det af Kommunernes Landsforening m.fl. fremsendte notat fremgår, at  

 argumentationen for afskaffelse af totallogning i pc-registre principielt kan  

 overføres til landsdækkende, centrale registre.
Parterne finder dog, at  

 logning indtil videre bør bevares på dette område, hvor foranstaltningen ikke  

 giver anledning til de samme problemer som på pc-området.
Ifølge notatet vil fuldt tilstrækkelig sikkerhed ved pc-anvendelse efter  

 parternes opfattelse kunne opnås, hvis det sikres, at datamængden i  

 registeret og brugerkredsen er begrænset til det, der er nødvendigt for  

 opgavens løsning, at der findes en effektiv adgangskontrol, og at der føres  

 en effektiv kontrol med lagringsmedierne.
Parterne er opmærksomme på, at et  

 givet register - på grund af meget store eller meget følsomme datamængder -  

 kan være uegnet til drift på en pc.
 Sagen blev behandlet på et møde i Registerrådet.
I udtalelsen bemærkede Registertilsynet indledningsvis, at tilsynets  

 cirkulæreskrivelse af 7. oktober 1987 om sikkerhedsforanstaltninger for  

 pc-anvendelse i det væsentligste svarer til indholdet af en  

 cirkulæreskrivelse, som tilsynet udsendte i 1979 om  

 sikkerhedsforanstaltninger for terminalanvendelse.
Registertilsynet bemærkede  

 i den forbindelse, at den teknologiske udvikling har bevirket, at det i  

 stigende grad er vanskeligt at skelne mellem »mindre« og  

 »større« edb-anlæg.
Registertilsynet gav udtryk for den opfattelse, at det er de registrerede  

 oplysninger, der skal beskyttes - uanset hvilket edb-anlæg registeret føres  

 på.
Registertilsynet fandt derfor, at de sikkerhedsforanstaltninger, der i  

 dag er etableret for terminalsystemer på større edb-anlæg, også bør etableres  

 for registre, der føres på pc'er.
 Registertilsynet fandt vedrørende registrering (logning) af anvendelsen af  

 visse registre navnlig, at denne skulle tilgodese et præventivt formål ved  

 muligheden for efterfølgende at kunne gennemgå anvendelsen af det pågældende  

 register på et mere detaljeret niveau f.eks. en undersøgelse af, hvilke  

 oplysninger om bestemte personer en medarbejder har haft adgang til, og  

 således medvirke til at hindre misbrug af oplysningerne i registeret.
 Registertilsynet bemærkede i den forbindelse, at den af parterne  

 foreslåede løsning for sikkerhedsforanstaltninger efter tilsynets opfattelse  

 ikke tilgodeser de formål, der fra tilsynets side har været tilsigtet med  

 bestemmelserne om logning.
Sammenfattende var det Registertilsynets vurdering, at en frafaldelse af  

 kravet om logning ville indebære en væsentlig svækkelse af det generelle  

 sikkerhedsniveau.
Registertilsynet fandt på denne baggrund at måtte fastholde  

 sin henstilling i cirkulæreskrivelsen af 7. oktober 1987 om, at der for  

 registre i sikkerhedsgruppe 2 og 3 indarbejdes bestemmelser om bl.a. logning  

 i de forskriftsudkast, der forelægges Registertilsynet med henblik på  

 udtalelse.
Der har efterfølgende været holdt et møde med Kommunernes Landsforening  

 m.fl. om udformningen af visse af bestemmelserne i cirkulæret med henblik på  

 udsendelse af en revideret cirkulæreskrivelse, der skulle omfatte både  

 terminalbaserede og pc/mikrodatamatbaserede registre.
Efterfølgende udsendtes  

 den reviderede cirkulæreskrivelse af 23. februar 1989 om  

 sikkerhedsforanstaltninger for pc- og terminalanvendelse m.v.
På det pågældende møde blev der endvidere gennemgået en række af  

 Registertilsynet udarbejdede standardforskrifter for kommunale og  

 amtskommunale registre.
I forskrifterne er reglerne for pc- og  

 terminalanvendelse indarbejdet, ligesom de ændrede videregivelsesregler er  

 indarbejdet Forskrifterne er udarbejdet som standardforskrifter for registre  

 i sikkerhedsgruppe 1-3, idet der dog tillige er udarbejdet en  

 standardforskrift for sygehusregistre.
Standardforskrifterne er efterfølgende  

 udsendt af Kommunernes Landsforening og Amtsrådsforeningen til foreningernes  

 medlemmer.
Med udsendelsen af de nye standardforskrifter er det bl.a. tilsigtet at  

 opnå en lettelse for såvel tilsynet som kommuner og amtskommuner m.v. i de  

 tilfælde, hvor der skal udarbejdes registerforskrifter.
Det har endvidere  

 været tilsigtet at opnå en vis ensartethed og dermed gennemskuelighed i  

 anvendelsen af registrene.
 Det bemærkes i øvrigt, at der er fremkommet flere  

 standardsikkerhedssystemer til pc'er på markedet, herunder også sådanne der  

 vil kunne opfylde alle kravene til sikkerhedsforanstaltninger i henhold til  

 Registertilsynets cirkulæreskrivelse.
