Bilag 1 Bekendtgørelse om tilskud til fodbehandling i praksissektoren I medfør af §§ 68, 72 og 229 i sundhedsloven, lov nr. 546 af 24. juni 2005, fastsættes:
 § 1. Gruppe 1-sikrede og gruppe 2-sikrede personer har, jf. § 2, efter lægehenvisning ret til tilskud til behandling hos fodterapeut, hvis de ifølge lægelig diagnose har fået konstateret:
1) sukkersyge og et heraf afledt behov for fodbehandling (speciale 54), 2) symptomgivende unguis incarnatus (nedgroede tånegle) (speciale 55), 3) arvæv efter strålebehandling (speciale 59) eller 4) svær leddegigt, hvormed forstås leddegigt, der medfører begrænset eller tabt funktion i ben og arme, hvor kun få eller ingen sædvanlige arbejdsopgaver klares og hvor den sikrede har nedsat evne til selvhjælp, og som følge heraf ikke kan varetage egen fodpleje (speciale 60).
§ 2. Tilskud til behandling til gruppe 1-sikrede personer er betinget af, at behandlingen udføres af en fodterapeut, som 1) pr. 31. maj 2005 havde ydernummer til at praktisere for den offentlige sygesikring efter den før 1. juni 2005 gældende overenskomst mellem Sygesikringens Forhandlingsudvalg og Landsforeningen af Statsautoriserede Fodterapeuter, eller 2) overtager en fodterapeutpraksis fra en fodterapeut, der praktiserede for den offentlige sygesikring pr. 31. maj 2005, - jf. punkt 1), eller som 3) den tidligere amtskommune eller som den nuværende regionskommune har truffet aftale med.
Stk. 2. Til gruppe 2-sikrede personer, der har fået behandling hos en fodterapeut, som ikke er omfattet af stk. 1, nr. 1  3, udbetaler bopælskommunen tilskuddet på vegne af regionsrådet.
For at få tilskuddet udbetalt skal patienten aflevere en kvitteret og specificeret regning til kommunen.
Tilskuddet kan ikke overstige regningens beløb.
 Stk. 3. Hvor sygehuse eller andre offentlige eller selvejende institutioner eller klinikker aflønner eller stiller klinik til rådighed for en fodterapeut, yder Regionsrådet ikke tilskud til den behandling, som fodterapeuten udfører for den pågældende institution.
 § 3. De fodbehandlinger, der ydes tilskud til, samt de begrænsninger for valg af og henvisning til fodterapeut, omfanget af fodbehandling samt i antal behandlinger, der er anført i den før 1. juni 2005 gældende overenskomst af 24. februar 2002 mellem Sygesikringens Forhandlingsudvalg og Landsforeningen af Statsautoriserede Fodterapeuter, jf. §§ 18, 19, 20 og 22 i overenskomsten, opretholdes uændret for begge sikringsgrupper.
 Stk. 2. Behandling i sikredes hjem kan kun finde sted, når den sikredes tilstand efter lægens skøn kræver det.
§ 4. Honorarer til fodterapeuter for behandling af gruppe 1-sikrede, der har sukkersyge, som har fået konstateret symptomgivende unguis incarnatus (nedgroede tånegle), eller som har fået konstateret arvæv efter strålebehandling fremgår af bilag 1 til denne bekendtgørelse.
Honorarerne er anført i grundbeløb pr. 31. marts 2002-niveau.
Stk. 2. Ved behandling i gruppe 1-sikredes hjem modtager fodterapeuten et afstandstillæg til de i stk. 1 nævnte honorarer, eller til de i § 6, stk. 5 nævnte tilskud ved behandling af personer med svær leddegigt, ud fra afstande mellem sikredes hjem og fodterapeutens klinik.
Afstandstillæggene fremgår af bilag 1. Ved første hjemmebesøg på en rute ydes afstandstillæg svarende til afstanden mellem fodterapeutens klinik og sikredes hjem.
Ved efterfølgende besøg på ruten ydes afstandstillæg svarende til afstanden mellem de sikredes hjem.
 Stk. 3. Behandler fodterapeuten i samme besøg flere familiemedlemmer i samme hjem, beregnes kun ét afstandstillæg.
 Stk. 4. Behandler fodterapeuten i samme besøg flere patienter i plejeboliger, beskyttede boliger eller lignende, beregnes kun ét afstandstillæg.
Stk. 5. Fodterapeuten kan hos patienten opkræve et beløb til dækning af kørselsudgifter.
Beløbet udgør det samme, som af staten er fastsat for benyttelse af eget befordringsmiddel.
Beløbet fremgår af bilag 1.
 § 5. Honorarer og afstandstillæg i § 4 reguleres i overensstemmelse med § 23 i den før 1. juni 2005 gældende overenskomst af 24. februar 2002 mellem Sygesikringens Forhandlingsudvalg og Landsforeningen af Statsautoriserede Fodterapeuter.
§ 6. Regionsrådet i patientens bopælsregion yder, jf. § 2, tilskud til fodbehandling hos fodterapeut.
Tilskuddet ydes med samme beløb til personer i sikringsgruppe 1 og sikringsgruppe 2.
 Stk. 2. Til behandling af personer med sukkersyge, jf. § 1, nr. 1, yder Regionsrådet et tilskud på 60 pct. af de betalingstakster, der er nævnt i § 4, stk. 1 - 4, jf. § 5, se bilag 1.
 Stk. 3. Til behandling af personer, der har fået konstateret symptomgivende unguis incarnatus (nedgroede tånegle), jf. § 1, nr. 2, yder Regionsrådet et tilskud på 50 pct. af de betalingstakster, der er nævnt i § 4, stk. 1 - 4, jf. § 5, se bilag 1.
 Stk. 4. Til behandling af personer med arvæv efter strålebehandling, jf. § 1, nr. 3, yder Regionsrådet et tilskud på 50 pct. af de betalingstakster, der er nævnt i § 4, stk. 1 - 4, jf. § 5, se bilag 1.
Stk. 5. Til behandling af personer med svær leddegigt, jf. § 1, nr. 4, yder Regionsrådet tilskud til de ydelser, som fremgår af bilag 1 til denne bekendtgørelse.
Tilskuddet svarer til de til enhver tid gældende tilskud til de tilsvarende ydelser til personer med sukkersyge.
 Stk. 6. Regionsrådet betaler fuldt ud afstandstillægget for pensionister, der behandles i eget hjem, samt afstandstillægget for patienter, der behandles i plejeboliger, beskyttede boliger eller lignende, jf. § 4, stk. 2 - 4.
§ 7. Den sikrede og fodterapeuten kan aftale, at den sikrede kun betaler fodterapeuten den andel af regningen, der påhviler den sikrede, og at den sikrede samtidig overdrager retten til tilskud til fodterapeuten.
Den sikrede skal ved transport af tilskuddet underskrive en transporterklæring, som fodterapeuten skal vedlægge ved fremsendelse af regning til den region, hvor klinikken er beliggende.
Stk. 2. Transporterklæring kan også fremgå af regningen.
I forbindelse med anmodning om afregning skal der foreligge specificeret og kvitteret regning, hvoraf følgende oplysninger skal fremgå: Fodterapeutens navn, klinikadresse, tidligere ydernummer, sikredes personnummer, sikringsgruppe, navn, adresse, dato for behandlingerne, antal behandlinger pr. behandlingsdato med angivelse af ydelsesnummer, jf. bilag 1. Det skal også fremgå, hvorvidt behandlingen er afsluttet, samt hvorvidt lægehenvisning tidligere er indsendt, ligesom også sikredes underskrift skal fremgå.
Endvidere skal fremgå honorar og tilskud pr. ydelsesnummer samt specialenummer, jf. bilag 1. Kopi af regningen udleveres til sikrede som kvittering.
Stk. 3. Afregning kan foregå manuelt på grundlag af afregningsblanketter, jf. stk. 2, eller på grundlag af et edb-læsbart medium.
Det edb-læsbare medium skal indeholde afregningsoplysninger svarende til oplysningerne på afregningsblanketten.
Ved fremsendelse af det edb-læsbare medium til regionen skal patientens underskrift fremgå af en udskrift af afregningsblanketten, som ligeledes fremsendes.
Stk. 4. En lægehenvisning skal vedlægges ved 1. aflevering af en regning, uanset at behandlingen ikke er afsluttet.
For de i en kalendermåned udførte fodbehandlinger eller ved afslutning af behandlingen indsendes afregningsmaterialet til regionen senest den 10. i den efterfølgende måned, og honoraret vil blive afregnet inden månedens udgang.
§ 8. Den sikrede og fodterapeuten kan aftale, at den sikrede betaler fodterapeuten det fulde honorar og efterfølgende anmoder kommunalbestyrelsen i bopælskommunen om på regionsrådets vegne at udbetale tilskuddet.
Ved anmodning om udbetaling skal afleveres specificeret og kvitteret regning, jf. § 7, stk. 2. En lægehenvisning skal vedlægges ved 1. aflevering af en regning, uanset at behandlingen ikke er afsluttet.
 Stk. 2. I øvrigt anvendes reglerne i Indenrigs- og Sundhedsministeriets bekendtgørelse nr. 1112 af 1. november 2006 om udbetaling af visse kontantydelser til sikrede.
 § 9. Personer, der ifølge internationale aftaler sidestilles med gruppe 1-sikrede eller gruppe 2-sikrede, har under midlertidigt ophold her i landet ret til tilskud til fodbehandling i samme omfang som henholdsvis gruppe 1-sikrede og gruppe 2-sikrede.
 § 10. Opkrævning af honorarer, udover de i § 4, stk. 1 fastsatte, ved behandling af gruppe 1-sikrede straffes med bøde.
 § 11. Bekendtgørelsen træder i kraft den 1. oktober 2007.
 Stk. 2. Samtidig ophæves bekendtgørelse nr. 1158 af 20. november 2006 om tilskud til fodbehandling i praksissektoren.
