 Ved et holdingselskabs salg af aktier til en personaktionær eller  

 dennes ægtefælle med væsentlig indflydelse i holdingselskabet forudsætter  

 beskatning efter holdingreglerne, at erhververen alene eller sammen med sin  

 ægtefælle i det pågældende indkomstår bliver indehaver af mindst 25 pct. af  

 aktierne i det overdragne selskab.
 I sådanne situationer skal der derfor ikke søges om dispensation efter  

 ligningslovens § 16 B, stk. 6.
Udtalelse om beskatning efter ligningslovens § 16 B, stk. 5, 2. pkt.  

 (Overdragelse af datterselskabsaktier til aktionærer i holdingselskabet). En  

 advokat påklagede et afslag på dispensationsansøgning efter ligningslovens §  

 16 B, stk. 6. Sagen angik udlæg af aktier i 3 datterselskaber fra et  

 holdingselskab til aktionærerne.
Aktierne i holdingselskabet var fordelt  

 ligeligt mellem 5 aktionærer, der hver fik udlagt henholdsvis 13,3 pct., 15,2  

 pct. og 20 pct. af aktiekapitalen i datterselskaberne.
I anledning af  

 dispensationsansøgningen blev praksis for beskatning efter ligningslovens §  

 16 B, stk. 5, ændret.
Efter hidtidig praksis kunne beskatning efter  

 ligningslovens § 16 B, stk. 5, 2. pkt. finde sted, hvis en  

personkreds var eller blev indehaver af mindst 25 pct. af  

 aktiekapitalen i datterselskabet.
Denne praksis var støttet på  

 Skattedepartementets cirkulære af 13. maj 1985, pkt. 5 c.
 Skattedepartementet udtalte:
»Det er Skattedepartementets opfattelse, at nævnte cirkulære kan give  

 anledning til tvivl for så vidt angår anvendelsen af ligningslovens § 16 B,  

 stk. 5, 2. pkt.
Det kan derfor oplyses, at efter departementets opfattelse  

 forudsætter beskatning efter ligningslovens § 16 B, stk. 5, 2. pkt, at  

erhververen er eller i det pågældende indkomstår bliver indehaver  

 af mindst 25 pct. af aktiekapitalen i det overdragne selskab  

 (datterselskabet).« Forholdet falder således udenfor beskatning efter  

 holdingreglerne, hvis erhververen får mindre end 25 pct. af aktiekapitalen i  

 datterselskabet.
Det er derfor ikke nødvendigt at søge om dispensation efter  

 ligningslovens § 16 B, stk. 6, i sådanne situationer.
Aktionærer  

 (holdingselskaber), som er blevet beskattet efter hidtidig praksis, kan søge  

 om genoptagelse af den pågældende skatteansættelse.
