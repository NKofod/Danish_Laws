Nr LSF 183 Forslag til Lov om Ørestaden m.v.
Fremsat af finansministeren (Henning Dyremose) den 3. maj 1991 Ørestadsselskab § 1. Københavns Kommune og finansministeren kan stifte et  

 interessentskab.
Interessentskabets navn er Ørestadsselskabet I/S.
Københavns  

 Kommune ejer 55 pct. af interessentskabet, finansministeren 45 pct.
Stk. 2. Ørestadsselskabet I/S kan stifte et interessentskab sammen  

 med Frederiksberg Kommune.
Dette interessentskabs navn er  

 Frederiksbergbaneselskabet I/S. Ørestadsselskabet I/S ejer 70 pct. af  

 interessentskabet, Frederiksberg Kommune 30 pct.
Stk. 3. Ørestadsselskabet I/S kan stifte et interessentskab sammen  

 med Københavns Amtskommune.
Dette interessentskabs navn er  

 Østamagerbaneselskabet I/S. Ørestadsselskabet I/S ejer 60 pct. af  

 interessentskabet, Københavns Amtskommune 40 pct.
Stk. 4. Hvert af selskaberne ledes af en bestyrelse og en  

 direktion.
Bestyrelsen har det overordnede ansvar for selskabet, herunder for  

 en økonomisk forsvarlig drift.
Stk. 5. Bestyrelsen for Ørestadsselskabet I/S består af 6  

 medlemmer, heraf 3 udpeget af Københavns Kommune og 3 udpeget af  

 finansministeren.
Bestyrelsen for Frederiksbergbaneselskabet I/S består af 6  

 medlemmer, heraf 4 udpeget af Ørestadsselskabet I/S og 2 udpeget af  

 Frederiksberg Kommune.
Bestyrelsen for Østamagerbaneselskabet I/S består af 6  

 medlemmer, heraf 4 udpeget af Ørestadsselskabet I/S og 2 udpeget af  

 Københavns Amtskommune.
Stk. 6. Bestyrelsen for Ørestadsselskabet I/S ansætter en  

 direktion, som varetager den daglige administrative og økonomiske ledelse  

 inden for rammerne af det vedtagne budget.
Direktionen ansætter selskabets  

 personale.
 Stk. 7. De nærmere regler om selskabernes styrelse, budget og  

 regnskab samt revision fastsættes i vedtægter, der vedtages af bestyrelserne  

 og godkendes af finansministeren.
Stk. 8. Bestyrelserne er beslutningsdygtige, når mindst 5  

 medlemmer er til stede.
Bestyrelsernes beslutninger træffes ved  

 stemmeflertal.
Beslutninger om alle væsentlige afgørelser, herunder i  

 forbindelse med planlægning, anlægsforslag, offentligt udbud, salg af arealer  

 og om lånoptagelse kræver dog, at mindst 5 medlemmer stemmer for  

 beslutningen.
Stk. 9. Et medlem af selskabernes bestyrelser, der gør sig skyldig  

 i grov tilsidesættelse af de pligter, som den pågældendes hverv medfører,  

 straffes med bøde.
Simpel uagtsom pligttilsidesættelse straffes dog ikke.  

 Påtale kan kun ske efter finansministerens begæring.
Sager om overtrædelse  

 behandles som statsadvokatsager.
Stk. 10. Dersom deltagerne i de i stk. 1, 2 og 3 nævnte selskaber  

 er enige derom, kan selskaberne opløses.
Vilkårene for selskabernes opløsning  

 skal godkendes af finansministeren, der i tilfælde af uenighed mellem  

 deltagerne fastsætter disse vilkår.
§ 2. Københavns Kommune og finansministeren indskyder den østlige  

 del af det areal på Vestamager, som ejes af Københavns Kommune og staten i  

 fællesskab, Samejet af 1963, i Ørestadsselskabet I/S.
Dette areal kaldes  

 Ørestaden. Ørestadens afgrænsning fremgår af kortbilag 1 til denne lov.
 Stk. 2. Selskabet skal forestå udviklingen af Ørestaden, herunder  

 sælge arealer fra Ørestaden.
 Stk. 3. Selskabet kan, helt eller delvist uden vederlag, stille  

 arealer til rådighed for kulturelle formål og for fritids- og rekreative  

 formål.
 § 3. Ørestadsselskabet I/S skal anlægge en letbane, Ørestadsbanen,  

 langs med Ørestaden og videre under Christianshavn til Nørreport, en vej  

 langs med Ørestaden med tilslutning til Øresundsmotorvejen og Amager  

 Boulevard og cykelruter gennem Ørestaden til den ubebyggede Kalvebodkile.
 Stk. 2. Efter gennemførelse af de i stk. 1 omhandlede anlæg kan  

 Ørestadsselskabet I/S, under forudsætning af at det økonomiske grundlag  

 herfor er til stede, sammen med Frederiksberg Kommune stifte  

 Frederiksbergbaneselskabet I/S, jf. § 1, stk. 2. Dette selskab kan anlægge en  

 letbane fra Nørreport til Frederiksberg station og videre ad den eksisterende  

 S-banes trace til Vanløse station, Frederiksbergbanen.
 Stk. 3. Efter stiftelse af Frederiksbergbaneselskabet I/S kan  

 Ørestadsselskabet I/S, under forudsætning af at det økonomiske grundlag  

 herfor er til stede, sammen med Københavns Amtskommune stifte  

 Østamagerbaneselskabet I/S, jf § 1, stk. 3. Dette selskab kan anlægge en  

 letbane mellem Christianshavn og lufthavnen i Amagerbanens trace,  

 Østamagerbanen.
 Stk. 4. Trafikministeren stiller vederlagsfrit den nødvendige del  

 af DSBs Amagerbane og DSBs arealer fra det gamle banetrace langs  

 Landbohøjskolen til rådighed.
§ 4. Ørestadsselskabet I/S, Frederiksbergbaneselskabet I/S og  

 Østamagerbaneselskabet I/S kan optage lån til finansiering af de i § 3 nævnte  

 trafikanlæg samt til selskabernes drift.
Lån optages efter finansministerens  

 nærmere bestemmelse med henblik på at opnå de bedst mulige vilkår.
 Stk. 2. Finansministeren er bemyndiget til at dække en del af  

 selskabernes finansieringsbehov gennem statslån indenfor en låneramme på 1570  

 mill. kr. i 1990 prisniveau til finansiering af de i § 3 nævnte trafikanlæg  

 og til selskabets drift, jf. stk. 1.
 § 5. Såfremt Ørestadsselskabet I/S og Frederiksberg Kommune  

 henholdsvis Københavns Amtskommune danner Frederiksbergbaneselskabet I/S og  

 Østamagerbaneselskabet I/S, jf. § 1, stk. 2 og 3, forpligter Frederiksberg  

 Kommune og Københavns Amtskommune sig til at finansiere deres andele af  

 anlægsudgifterne for Frederiksbergbanen og Østamagerbanen.
 Stk. 2. Frederiksberg Kommune og Københavns Amtskommune kan optage  

 lån til dækning af deres andele af anlægsudgifterne for Frederiksbergbanen og  

 Østamagerbanen, jf. stk. 1.
Bane- og vejanlæg § 6. Ørestadsselskabet I/S bemyndiges til at anlægge  

 Ørestadsbanen. Ørestadsbanen føres i terræn eller som højbane langs Ørestaden  

 med niveaufri skæringer i fornødent omfang og herefter i tunnel under  

 Christianshavn til Nørreport.
Hvor Ørestadsbanen krydser Øresundsbanen mellem  

 Københavns Hovedbanegård og lufthavnen etableres et fælles stationsanlæg.
Stk. 2. Frederiksbergbaneselskabet I/S bemyndiges til at anlægge  

 Frederiksbergbanen.
Frederiksbergbanen føres i tunnel fra Nørreport til Forum  

 og herfra enten i terræn, i åben grav eller som højbane til Falkoner Alle.  

 Frederiksbergbanen krydser Falkoner Alle ude af niveau og føres videre ad den  

 eksisterende S-banes trace til Vanløse.
Stk. 3. Østamagerbaneselskabet I/S bemyndiges til at anlægge  

 Østamagerbanen. Østamagerbanen føres mellem Ørestadsbanen og lufthavnen i  

 Amagerbanens trace.
Mellem Christianshavn og Nørreport benytter  

 Østamagerbanen samme anlæg som Ørestadsbanen.
Stk. 4. Principperne for de tre letbaners linieføring og placering  

 af stationer fremgår af kortbilag 2 til denne lov.
Den endelige linieføring  

 og placering af stationer fastlægges i region- og kommuneplanlægningen, for  

 Ørestaden på baggrund af helhedsplanen, jf. § 13.
§ 7. Ørestadsselskabet I/S, Frederiksbergbaneselskabet I/S og  

 Østamagerbaneselskabet I/S foretager offentligt udbud af anlæg og drift af  

 Ørestadsbanen, Frederiksbergbanen og Østamagerbanen.
De tre letbaner skal  

 drives i fællesskab således, at de kommer til at udgøre et samlet banesystem  

 med fælles materiel og infrastruktur og fælles drift.
 Stk. 2. Selskaberne kan udbyde forskellige typer letbane, herunder  

 bybane, minimetro og magnetbane.
 § 8. Bestemmelserne om sikkerhed og ansvar i de for jernbanedrift  

 gældende love gælder også for drift af letbanerne.
 § 9. Ørestadsselskabet I/S bemyndiges til at anlægge Ørestads  

 Boulevard med tilslutning til Øresundsmotorvejen og Amager Boulevard.
 Stk. 2. Selskabet bemyndiges til at anlægge cykelruter gennem  

 Ørestaden til de fredede områder vest og syd for bydelen og til Amager  

 Fælled.
Stk. 3. Principperne for linieføringen af Ørestads Boulevard  

 fremgår af kortbilag 2 til denne lov.
Den endelige linieføring og udformning  

 fastlægges i kommuneplanlægningen på baggrund af helhedsplanen for Ørestaden.
 Stk. 4. Efter anlæg af Ørestads Boulevard og cykelruter, jf. stk.  

 1 og 2, overdrages disse anlæg vederlagsfrit til Københavns Kommune.
Ørestadsrådet § 10. Miljøministeren udpeger et sagkyndigt råd, Ørestadsrådet.
Stk. 2. Rådet har 5 medlemmer, som besidder sagkundskab indenfor  

 kultur og natur.
Formanden udpeges af miljøministeren.
 Stk. 3. Miljøministeren godkender rådets vedtægter.
 Stk. 4. Miljøministeren varetager sekretariatsfunktioner for  

 rådet.
 § 11. Ørestadsrådet yder sagkyndig bistand til Ørestadsselskabet  

 I/S i arkitektoniske spørgsmål og ved varetagelse af naturbeskyttelseshensyn.
 Stk. 2. Ørestadsrådet bistår selskabet med en åben, international  

 arkitektkonkurrence om en helhedsplan for Ørestaden.
 Stk. 3. Ørestadsrådet bistår selskabet med offentlige  

 arkitektkonkurrencer om bebyggelse af Ørestadens delområder.
Planlægning § 12. Ørestaden skal have en bymæssig udformning, der er af høj  

 arkitektonisk kvalitet som en pendant til City og Middelalderbyen og samtidig  

 med hensyntagen til områdets naturværdier.
 Stk. 2. Ørestaden skal anvendes til erhvervsbebyggelse med  

 mulighed for etablering af kulturelle anlæg og boliger.
 Stk. 3. Den gennemsnitlige bebyggelsesprocent for Ørestaden må  

 ikke overstige 110.
 Stk. 4. I forbindelse med planlægningen af Ørestadsområdet  

 forudsættes den i regionplanen fastlagte boliganvendelse af den vestlige del  

 af Amager Fælled taget op til ny vurdering.
 Stk. 5. Eksisterende søer og moser i Ørestadsområdet skal bevares.  

 Områdets søer og moser er skønsmæssigt angivet på kortbilag 3 til denne lov.
 Stk. 6. De naturfredningsmæssige hensyn vedr. arealanvendelse  

 inden for Ørestadsområdet varetages alene ved denne lov samt gennem den  

 fysiske planlægning.
 § 13. Ørestadsselskabet I/S skal med bistand fra Ørestadsrådet på  

 grundlag af en åben, international arkitektkonkurrence tilvejebringe en  

 helhedsplan for Ørestaden.
Stk. 2. Helhedsplanen skal fastlægge bebyggelsens omfang og  

 anvendelse samt den nærmere linieføring og stationsplacering for  

 Ørestadsbanen.
Helhedsplanen skal fastlægge den nærmere linieføring og  

 udformning af Ørestads Boulevard.
 Stk. 3. Helhedsplanen skal med udgangspunkt i stationsplaceringen  

 fastlægge en etapedeling af udbygningen af Ørestaden.
 § 14. Ørestadsselskabet I/S' helhedsplan indgår i grundlaget for  

 Københavns Kommunes forslag til kommuneplantillæg.
 Stk. 2. Selskabet kan med bistand fra Ørestadsrådet bestemme, at  

 større bebyggelser i Ørestaden kun kan gennemføres efter afholdelse af en  

 offentlig arkitektkonkurrence.
§ 15. Frederiksberg Kommune udarbejder med bistand fra  

 Ørestadsrådet et kommuneplantillæg for bebyggelse af Frederiksberg  

 stationsarealer.
Den gennemsnitlige bebyggelsesprocent må ikke overstige 150.
Andre bestemmelser § 16. Finansministeren bemyndiges til for Ørestadsselskabet I/S,  

 Frederiksbergbaneselskabet I/S og Østamagerbaneselskabet I/S ved  

 ekspropriation at erhverve fast ejendom, der er nødvendig til gennemførelse  

 af de i denne lov omhandlede anlæg.
Selskaberne afholder alle omkostninger  

 til ekspropriationer.
Ekspropriation sker efter reglerne i lov om  

 fremgangsmåden ved ekspropriation af fast ejendom.
 § 17. Loven træder i kraft den 1. juli 1991.
 Stk. 2. Med virkning fra denne dato bortfalder verserende sager  

 efter lovgivningen om naturfredning inden for Ørestadsområdet.
Bemærkninger til lovforslaget Almindelige bemærkninger Med en beslutning om en fast forbindelse over Øresund er grundlaget skabt  

 for, at København kan udvikle sig til en storby i international forstand.  

 Danmarks hovedstad får et godt udgangspunkt for at klare sig i konkurrencen  

 med andre storbyer i Nordeuropa. Øresundsforbindelsen vil ændre Københavns  

 plads på europakortet.
København vil ved at ligge i det nordlige hjørne af EF  

 og i det sydlige hjørne af Skandinavien få en plads netop der, hvor disse to  

 økonomisk stærke områder møder hinanden og bindes sammen.
Det giver København  

 en enestående chance for en ny opblomstring til gavn for hele Danmark.
For at  

 sikre denne positive effekt på erhvervsudviklingen i Danmark er regeringen  

 indstillet på at indgå i samarbejde med amter og kommuner om konkrete  

 udviklingsprojekter i hele landet.
Forudsætningen for, at det lykkes at skabe en ny udvikling i Hovedstaden,  

 er, at chancen gribes, mens den er der.
Store infrastrukturinvesteringer som  

 Øresundsforbindelsen er nødvendige, men ikke tilstrækkelige forudsætninger  

 for vækst og udvikling.
Vækst og udvikling kræver også velbeliggende  

 erhvervsarealer med god nærtrafikbetjening, kulturelle anlæg, attraktive  

 boligområder og smukke omgivelser.
Med udgangspunkt i den fireårige aftale om DSBs økonomi nedsatte  

 regeringen i foråret 1990 et udvalg om trafikinvesteringer i  

 hovedstadsområdet.
Udvalget, der har været sammensat af statslige og  

 kommunale repræsentanter, har netop afsluttet sit arbejde med en rapport,  

 hvis flertalsindstilling danner grundlag for dette lovforslag.
Det er udvalgets opfattelse, at ligesom den faste forbindelse over Øresund  

 ændrer Københavns placering på europakortet, ændrer forbindelsen også Amagers  

 placering på københavnskortet.
Fra at ligge i et hjørne af Hovedstaden, vil  

 Amager blive placeret centralt i den fremtidige udvikling.
Amager vil så at  

 sige komme til at ligge ved indkørslen til København fra de overordnede  

 internationale trafikforbindelser, jernbane og motorvej.
Amager har allerede  

 idag lufthavnen, som vil få en styrket position i konkurrencen med de øvrige  

 nordeuropæiske lufthavne, fordi Øresundforbindelsen giver den en højklasset  

 bane- og vejbetjening og hertil et nyt, stort kundeopland i Sydsverige.
Med denne nye status er Amager det sted, hvor en satsning på ny  

 internationalt orienteret byvækst er realistisk.
Staten og Københavns Kommune  

 ejer i fællesskab en stor del af det vestlige Amager i henhold til en  

 Samejeoverenskomst fra 1963. Samejearealerne består dels af et stort  

 landzoneareal, som for den helt overvejende del er fredet i henhold til en  

 fredningskendelse fra 14. november 1990, dels af et byzoneareal, som ligger  

 på grænsen mellem det bebyggede Amager og det fredede område.
Byzonearealets  

 anvendelse er reguleret i regionplanlægningen.
Den sydlige del er sammen med  

 et mindre, ikke fredet landzoneareal i den nuværende regionplan udlagt til  

 internationale, nationale og regionale funktioner inden for uddannelse,  

 forskning, administration og erhverv, mens den nordlige del af  

 byzonearealerne er udlagt til universitetsudvidelse, boligformål og  

 parkformål.
Den sydlige del af de arealer, som i regionplanen er udlagt til  

 bebyggelse, krydses af Øresundsforbindelsens landanlæg.
Det giver mulighed  

 for, at der på arealet kan etableres såvel en station på den højfrekvente,  

 internationale banestrækning som et tilslutningsanlæg til motorvejen.
Arealet  

 ligger samtidig i meget kort afstand fra lufthavnen.
 Dette areal har således en overordentlig attraktiv beliggenhed og vil  

 derfor kunne tiltrække nye internationale erhvervsvirksomheder og  

 institutioner.
Forslaget forudsætter, at regeringen og Københavns Kommune er enige om i  

 fællesskab at satse på en udvikling af disse arealer, som af Udvalget om  

 Hovedstadsområdets Trafikinvesteringer kaldes Ørestaden.
Lovforslaget har til  

 formål at åbne mulighed for, at regeringen og Københavns Kommune kan danne et  

 interessentskab, som kan stå for udviklingen af Ørestaden på grundlag af den  

 østlige del af Samejearealerne.
Folketingets vedtagelse af lovforslaget  

 forudsætter, at Københavns Kommune efter beslutning i Borgerrepræsentationen  

 tilkendegiver vilje til at stifte Ørestadsselskabet I/S på grundlag af  

 Samejearealerne.
Forudsætningen for, at Ørestaden kan få sin fulde attraktionsværdi, er  

 imidlertid, at den nye bydel byplanmæssigt knyttes til Københavns City og  

 forbindes med dette nationale center med gode nærtrafikforbindelser.
Samtidig  

 består der et behov for en bedre kollektiv trafikbetjening af Amager,  

 Christianshavn og Kgs.
Nytorv.
Efter lovforslaget etableres der derfor en  

 letbane, Ørestadsbanen, langs med Ørestaden og derfra via Christianshavn til  

 Kgs.
Nytorv og Nørreport. Ørestadsbanen skal både betjene den nye bydel,  

 Ørestaden, den eksisterende bebyggelse på Amager øst og nord for Ørestaden og  

 de centrale bydele i København.
Det foreslås desuden, at der til betjening af  

 Ørestaden etableres en vej, Ørestads Boulevard, med tilslutning til  

 Øresundsmotorvejen og Amager Boulevard samt cykelruter til betjening af  

 Ørestaden og med forbindelser fra byen til den fredede Kalvebodkile og til  

 Amager Fælled.
Udviklingen vil få Ørestadsarealerne til at stige i værdi.
Denne  

 værdistigning vil kunne danne finansielt grundlag for de omtalte  

 infrastrukturinvesteringer.
Efter forslaget får Ørestadsselskabet I/S derfor  

 til opgave at etablere disse anlæg og at finansiere dem.
Salget af Ørestadsarealerne forventes at kunne indbringe et større beløb  

 end nødvendigt til at finansiere Ørestadsbanen, Ørestads Boulevard og  

 cykelruterne.
Efter forslaget skabes der derfor mulighed for, at provenu fra  

 Ørestadsselskabet I/S' salg af arealer kan bruges til at videreføre  

 Ørestadsbanen til Frederiksberg og Vanløse.
Dette forudsætter, at  

 Frederiksberg Kommune er indstillet på at bidrage med 30 pct. af  

 omkostningerne ved Frederiksbergbanens etablering, og at Ørestadsselskabet  

 I/S' bestyrelse skønner, at der er finansielt grundlag for finansiering af de  

 resterende 70 pct. ved fortsat arealsalg.
 Efter forslaget vil Frederiksbergbanen derfor først kunne etableres, hvis  

 Frederiksberg Kommune tilkendegiver vilje til sammen med Ørestadsselskabet  

 I/S at stifte Frederiksbergbaneselskabet I/S og til at medvirke ved  

 finansiering af Frederiksbergbanen.
Ørestadsselskabet I/S kan endvidere efter forslaget stifte et  

 Østamagerbaneselskab I/S sammen med Københavns Amtskommune, hvis selskabet  

 vurderer, at der et økonomisk grundlag herfor efter beslutning om etablering  

 af Frederiksbergbanen. Østamagerbaneselskabet I/S kan etablere en letbane på  

 Østamager i Amagerbanes trace til Københavns Lufthavn.
Forudsætningen for  

 etableringen af Østamagerbaneselskabet er, at Københavns Amtskommune er  

 villig til at medvirke til at stifte selskabet og til at bidrage med 40 pct.  

 af omkostningerne ved etablering af Østamagerbanen.
En anden forudsætning for, at Ørestaden kan tiltrække de ønskede  

 internationale virksomheder, er, at området får en attraktiv udformning.
Det  

 må derfor sikres, at området arkitektonisk bliver af international standard.  

 I den forbindelse er det vigtigt at udnytte områdets fornemme placering ved  

 det meget store fredede område og at tage hensyn til de naturværdier, der  

 findes i selve området.
I 1987 afgav et udvalg betænkning om den fremtidige arealanvendelse i  

 Kalvebodkilen.
Udvalget var sammensat af repræsentanter for Miljøministeriet,  

 Hovedstadsrådet, Danmarks Naturfredningsforening og Friluftsrådet.
Ifølge  

 udvalgsbetænkningen skulle den østlige del af byzonearealet på Amager Fælled  

 i regionplanen udlægges til universitetsudvidelse og parkformål.
I  

 overensstemmelse hermed blev den østlige del af byzonearealet på Amager  

 Fælled i Regionplan 1989 udlagt til universitetsformål og parkområde.
En  

 bebyggelse af den nordlige del af Ørestaden, som er beliggende på den østlige  

 del af Amager Fælled, forudsætter derfor, at regionplanen ændres på dette  

 punkt.
EF-fuglebeskyttelsesområde nr. 111 afgrænses mod nord af vejen  

 »Sjællandsbroen« og mod øst af diget langs det hidtil bebyggede  

 område.
Den del af Ørestaden, der ligger syd for vejen  

 »Sjællandsbroen« ligger således inden for fuglebeskyttelsesområdet.  

 Fuglebeskyttelsesområde nr. 111 udgør i sin helhed et sammenhængende  

 naturområde af meget betydelig værdi for fuglelivet.
Men den sydlige del af  

 Ørestaden hører til de ornitologisk mindst interessante dele af dette område,  

 hvorfor effekterne af en udbygning vil være beskedne for fuglelivet.
Arealet,  

 der indgår i den sydlige del af Ørestaden, er holdt uden for den fredning,  

 der er gennemført på Vestamager.
Denne fredning omfatter iøvrigt langt den  

 største del af fuglebeskyttelsesområdet.
 I betragtning af, at det i forbindelse med meddelelsen til EF-kommissionen  

 i 1983 om de udpegede fuglebeskyttelsesområder blev angivet, at der kunne  

 blive tale om mindre justeringer som konsekvens af den regionale planlægning,  

 og at det pågældende område blev udlagt som område til erhverv m. v. i  

 Regionplan 1989, vil grænsen for fuglebeskyttelsesområdet blive justeret i  

 overensstemmelse hermed.
For at inddrage hensynet til naturværdierne og for at sikre området en  

 bebyggelse af høj arkitektonisk kvalitet skal miljøministeren efter  

 lovforslaget udpege et særligt råd, Ørestadsrådet.
Rådet skal medvirke til,  

 at de nævnte hensyn varetages ved planlægningen og bebyggelsen af Ørestaden.  

 Rådet skal således bistå Ørestadsselskabet I/S' bestyrelse i  

 naturfredningsmæssige og arkitektoniske spørgsmål.
Efter forslaget pålægges Ørestadsselskabet I/S at udarbejde en helhedsplan  

 for Ørestaden på grundlag af en åben, international arkitektkonkurrence.
Der  

 kan desuden stilles betingelse om gennemførelse af arkitektkonkurrencer om  

 udformningen af de enkelte større bebyggelser i Ørestaden. Ørestadsrådet  

 bistår selskabet med såvel helhedsplanen som arkitektkonkurrencen.  

 Helhedsplanen skal indgå i grundlaget for kommunens efterfølgende forslag til  

 et kommuneplantillæg.
 Ørestadsrådet, hvori både naturfaglig og arkitektonisk ekspertise vil være  

 repræsenteret, vil således få en væsentlig indflydelse på udformningen af den  

 samlede plan for Ørestaden og dermed for varetagelsen af hensynet til  

 områdets naturværdier.
 Udgangspunktet for arkitektkonkurrencen og helhedsplanen er lovforslagets  

 bestemmelser om de kvalitative krav om bebyggelsestætheden og om bevaringen  

 af eksisterende § 43-områder.
Med baggrund heri og i byplanmæssige hensyn er det i loven fastlagt, at  

 den gennemsnitlige bebyggelsesprocent for Ørestadsområdet under et ikke må  

 overstige 110. En bebyggelsesprocent på 110 muliggør på den ene side  

 opførelse af en selvstændig bebyggelse af bymæssig karakter.
På den anden  

 side sikres det, at den nye bydannelse kan føjes til den eksisterende by på  

 en byplanmæssig forsvarlig måde.
Det ligger i sagens natur, at  

 bebyggelsestætheden for Ørestadens enkelte områder vil være stærkt varierende  

 fra delområder i den nordlige del af Ørestaden med åben bebyggelse og med  

 friholdelse af værdifulde naturelementer til områder nær stationerne i især  

 den sydlige del med meget tæt bebyggelse.
Områdernes afgrænsninger og  

 bebyggelsestætheder fastsættes i kommuneplanlægningen.
Med loven sikres det, at eksisterende søer og moser i Ørestadsområdet  

 bevares i det omfang, de i dag er omfattet af de gældende regler i  

 naturfredningslovens § 43. Herved vil de eksisterende § 43-områder også indgå  

 som forudsætning for kommunens videre planlægning af Ørestadsområdet.
Det  

 skønnes, at de beskyttede søer og moser i dag udgør omkring 16 ha.
Den endelige og præcise fastlæggelse af § 43-områderne foretages af  

 kommunen i forbindelse med områdets nærmere planlægning.
Også efter de  

 gældende regler i naturfredningsloven er det Københavns Kommune, der  

 fastlægger afgrænsningen af § 43- områderne.
Forskellen fra den almindelige  

 regel i naturfredningslovens § 43 er, at kommunen ikke efter nærværende  

 lovforslag vil kunne tillade konkrete indgreb i § 43-områderne i Ørestaden.  

 Der er i konsekvens heraf heller ikke i lovforslaget indeholdt regler om  

 klage over sådanne afgørelser fra kommunen.
 På denne baggrund og på baggrund af de kvalitative krav til områdets  

 fremtidige anvendelse og indretning, der stilles i lovforslaget, og som vil  

 blive detaljeret i den omfattende planlægningsproces, der begynder med  

 gennemførelse af arkitektkonkurrence og udarbejdelse af helhedsplan forud for  

 iværksættelsen af den normale kommuneplanlægningsproces, er det fundet  

 naturligt, at den arealmæssige regulering sker gennem den fysiske planlægning  

 og ikke f. eks. også gennem en fredning efter naturfredningsloven.
Økonomiske og administrative bemærkninger Opbygningen af Ørestaden er en opgave, som Hovedstaden og staten må  

 realisere i fællesskab til styrkelse af byen og til gavn for hele landet.
 Udviklingen af Ørestaden og salg af arealer i området skal samtidig ses  

 som en realistisk mulighed for at skaffe økonomiske midler til investeringer  

 i forbedringer af den kollektive trafik i København, uden at det belaster  

 hverken de statslige eller kommunale budgetter.
Forudsætningen for, at Ørestaden kan realiseres, er, at der etableres et  

 organisatorisk grundlag herfor.
Det foreslås derfor, at Københavns Kommune og  

 staten går sammen om at danne Ørestadsselskabet I/S, som økonomisk bygger på  

 de værdistigninger, som Samejearealerne vil få som følge af udviklingen af  

 Ørestaden. Ørestadsselskabet I/S vil senere kunne stifte interessentskaber  

 sammen med henholdsvis Frederiksberg Kommune og Københavns Amtskommune med  

 henblik på etablering af Frederiksbergbanen og Østamagerbanen.
 Udvalget om Hovedstadsområdets Trafikinvesteringer har beregnet, at de i  

 lovforslaget nævnte trafikanlæg i 1990 prisniveau vil koste:
 Med de i lovforslaget forudsatte ejerandele i de tre interessentskaber vil  

 fordelingen af det økonomiske ansvar, hvis alle anlæg etableres, i afrundede  

 tal være følgende:
 Selskaberne vil kunne låne til de i lovforslaget omhandlede  

 trafikprojekter inden for en ramme på 4 mia. kr. i 1990 prisniveau.
Det er forudsat, at selskaberne får takstindtægter fra letbanerne i  

 overensstemmelse med HT-lovens fordelingsprincipper og dækker omkostningerne  

 ved banernes drift.
For at skabe hjemmel hertil fremsætter trafikministeren  

 samtidig forslag om ændring af lov om hovedstadsområdets kollektive  

 persontrafik.
Den fornødne økonomiske basis for finansieringen af trafikinvesteringerne  

 er en betydelig erhvervsmæssig udvikling i området, der øger arealernes værdi  

 og dermed muliggør finansieringen af områdets udvikling samt en udvikling af  

 det kollektive trafiknet i København.
Værdien af Samejets byzonearealer kan  

 kun ansættes meget skønsmæssigt, og realiseringen af værdien afhænger af  

 udviklingen i en række efterspørgselsfaktorer.
Vurdering af disse forhold og  

 af den økonomisk set optimale afhændelsestakt må foretages af  

 Ørestadsselskabet I/S.
Det skønnes, at et gennemsnitligt årligt arealsalg fra  

 området svarende til 75.000 etagemeter vil være tilstrækkeligt til at  

 finansiere udviklingen af området.
 Gennemsnittet for de seneste 30 års erhvervsbyggeri i København har været  

 ca 175.000 etagemeter, mens der i hele regionen er blevet realiseret ca.  

 850.000 etagemeter om året i gennemsnit.
 Der er således forudsat et erhvervsbyggeri i Ørestadsområdet på under 10  

 pct. af det samlede erhvervsbyggeomfang i hovedstadsområdet.
Ørestadens samlede areal udgør 264 ha.
Heraf udgør eksisterende søer og  

 moser, som efter lovforslaget skal bevares, ca. 16 ha. Ørestads Boulevard og  

 letbanen samt Øresundsmotorvej og -bane vil lægge beslag på godt 20 ha.
Når  

 der desuden tages hensyn til lokale trafikanlæg, vil det bebyggelige areal  

 herefter udgøre i alt ca. 210 ha.
Med en bebyggelsesprocent på i gennemsnit  

 110 giver det mulighed for et samlet byggeri på ca. 2,3 mill. m2 etageareal  

 svarende til omkring 30 års erhvervsbyggeri af det forudsatte omfang.
De solgte arealer er grundskyldspligtige og vil tilføre Københavns Kommune  

 et merprovenu i grundskyld, hvoraf en del udlignes ifølge de gældende  

 udligningsordninger.
Det er forudsat, at Københavns Kommune tilbagefører  

 merprovenuet efter udligning til Ørestadsselskabet I/S, indtil selskabet er  

 gældfrit og giver et driftsmæssigt overskud.
Regeringen er indstillet på at følge en beslutning om dannelse af et  

 Ørestadsselskab op ved at medvirke til dannelsen af tilsvarende selskaber i  

 det øvrige land.
Formålet med sådanne selskaber skal være at styrke  

 erhvervsudviklingen ved at sælge erhvervsarealer og muliggøre amters og  

 kommuners medfinansiering af infrastrukturinvesteringer.
Lovforslaget medfører ikke udgifter for staten og Københavns Kommune.  

 Frederiksberg Kommune finansierer sin andel af Frederiksbergbanen gennem  

 låntagning indenfor en ramme på 200 mill. kr.
Københavns Amtskommune  

 finansierer sin andel af Østamagerbanen gennem låntagning indenfor en ramme  

 på 200 mill. kr.
Lovforslaget kræver ikke ekstra personaleressourcer hverken i staten eller  

 i kommunerne.
Det er forudsat, at Miljøministeriets sekretariatsfunktion for  

 Ørestadsrådet kan bestrides inden for Miljøministeriets nuværende  

 personaleressourcer.
Høring Lovforslaget har inden fremsættelsen været til høring i Hovedstadens  

 Udviklingsråd.
Bemærkninger til lovforslagets enkelte bestemmelser Til § 1 Med henblik på en fælles indsats for en udvikling af Ørestaden stifter  

 Københavns Kommune og staten efter lovforslaget et interessentskab kaldet  

 Ørestadsselskabet I/S.
Det er forudsat, at der indgås en aftale mellem Københavns Kommune og  

 staten med henblik på at sikre parterne ligelig indflydelse i  

 Ørestadsselskabet I/S.
I aftalen skal der træffes bestemmelse om valg af  

 bestyrelse og om nærmere regler for bestyrelsens virke, herunder om indholdet  

 af vedtægter og forretningsorden, om valg af formand og om afstemningsmetode.  

 Det forudsættes, at disse regler sikrer kommunen og staten ligelig  

 indflydelse, bl. a. ved bestemmelse om at alle væsentlige beslutninger i  

 bestyrelsen skal træffes ved kvalificeret flertal.
Det skal i aftalen indgå, at deltagerne i selskabet hæfter direkte,  

 personligt og solidarisk for selskabets forpligtelser, og at deltagerne i det  

 indbyrdes forhold hæfter i forhold til den andel, hvori de ejer selskabet.  

 Eventuelt overskud af selskabet udbetales til interessenterne.
Overskuddet  

 fordeles mellem interessenterne i det forhold, hvori de ejer selskabet.
 Der skal endvidere i aftalen indgå bestemmelse om, at Københavns Kommune,  

 indtil Ørestadsselskabet er gældfrit og giver et driftsmæssigt overskud, vil  

 betale sit grundskyldsprovenu fra de afhændede Ørestadsarealer tilbage til  

 Ørestadsselskabet I/S, efter at der er sket udligning.
Af aftalen skal desuden fremgå, at bestyrelsen kan beslutte at etablere  

 Frederiksbergbaneselskabet I/S og derefter Østamagerbaneselskabet I/S, hvis  

 den vurderer, at der er økonomisk grundlag herfor.
Det kan iøvrigt aftales at  

 give Frederiksberg Kommune og Københavns Amtskommune mulighed for hver at  

 udpege en observatør, som kan deltage i Ørestadsselskabet I/S'  

 bestyrelsesmøder, når bestyrelsen behandler spørgsmål om offentligt udbud af  

 letbanerne.
Det gælder især spørgsmål om hvilke typer letbane, der skal  

 udbydes og efter udbud anlægges, og hvilken driftsform, der skal vælges,  

 således at det sikres, at de tre letbaner kommer til at udgøre et samlet  

 banesystem med fælles materiel og infrastruktur og fælles drift, jf. § 7.
 Det forudsættes, at aftalen indgås, inden vedtagelsen af lovforslaget.
Ørestadsselskabet I/S skal anvende provenuet fra arealsalget til så  

 hurtigt som muligt at tilbagebetale lånene.
Selskaberne kan således kun bruge  

 lånene til finansiering af de i loven omhandlede trafikanlæg samt til den  

 nødvendige drift af selskaberne.
Efter etablering af de i loven omhandlede  

 anlæg skal selskabernes overskud, i det omfang de ikke medgår til driften af  

 de tre letbaner, for Ørestadsselskabet I/S fordeles mellem Københavns Kommune  

 og staten med 55 pct. til kommunen og 45 pct. til staten, for  

 Frederiksbergbaneselskabet I/S med 70 pct. til Ørestadsselskabet I/S og 30  

 pct. til Frederiksberg Kommune og for Østamagerbaneselskabet I/S med 60 pct.  

 til Ørestadsselskabet I/S og 40 pct. til Københavns Amtskommune.
Til § 2 Københavns Kommune og staten ejer i henhold til en Samejeoverenskomst fra  

 1963 en stor del af Vestamager i fællesskab.
Kommunens andel af Samejet er 55  

 pct., statens 45 pct.
Samejet styres af en fælles bestyrelse, hvori kommunen  

 har 3 repræsentanter og staten ved Miljøministeriet 2 repræsentanter.  

 Hovedparten, over 90 pct. af Samejearealerne bestående af de opfyldte  

 områder, er landzone og omfattet af Kalvebodkilefredningen fra 14. november  

 1990. De resterende 5-10 pct., der udgøres af de gamle strandarealer, er  

 byzone og reguleret gennem regionplanretningslinier.
Den østlige del af  

 byzonearealet og en mindre del af landzonearealet skal efter lovforslaget  

 danne grundlag for udviklingen af en ny bydel, Ørestaden.
Afgrænsningen af  

 Ørestaden fremgår af kortbilag 1.
I Samejet er der regnskabsmæssigt opført et indestående til Københavns  

 Kommune og staten på 670 mill. kr.
En del af dette indestående kan henføres  

 til Ørestadsarealerne.
 For at give mulighed for et varieret udbud af funktioner i Ørestaden åbner  

 lovforslaget mulighed for, at selskabet eventuelt vederlagsfrit kan stille  

 arealer til rådighed for kulturelle formål og fritids- og rekreative formål.
Til § 3 Ørestadsselskabet I/S' formål er dels at forestå udviklingen af Ørestaden,  

 dels at sælge arealerne for at finansiere de foreslåede trafikanlæg med  

 salgsprovenuet, og endelig at drive letbanerne.
De planlagte trafikanlæg i  

 tilknytning til Ørestaden er en letbane, Ørestadsbanen, langs med Ørestaden  

 og videre under Christianshavn og Kgs.
Nytorv til Nørreport, en vej langs med  

 Ørestaden, Ørestads Boulevard, med tilslutning til Øresundsmotorvejen og  

 Amager Boulevard samt cykelruter gennem Ørestaden til den fredede  

 Kalvebodkile og til Amager Fælled.
En videreførelse af Ørestadsbanen fra Nørreport til Frederiksberg og  

 Vanløse, en Frederiksbergbane, vil trafikalt set være hensigtsmæssig.  

 Frederiksberg vil få en ny, effektiv baneforbindelse til City og til det  

 eksisterende S-togssystem.
Dette vil endvidere føre til, at letbanen får et  

 større opland.
En sådan videreførelse af letbanen fra Nørreport må teknisk  

 set ske i umiddelbar forlængelse af etableringen af Ørestadsbanen.
Det er  

 forudsat, at Ørestadsbanen skal føres i en boret tunnel under Christianshavn  

 til Nørreport.
En forlængelse skal derfor ske ved en videreførelse af  

 tunnelboringen fra Nørreport til Forum.
Såfremt Københavns Kommune i sin planlægning ønsker at fremme en udvikling  

 også på Østamager, vil det være hensigtsmæssigt at forsyne området med en  

 letbane i Amagerbanens trace.
En sådan bane kan forbindes med Ørestadsbanen,  

 således at de to baner begge kan benytte forbindelsen gennem de centrale  

 bydele til Nørreport.
Der åbnes derfor efter lovforslaget mulighed for at  

 etablere en sådan letbane, Østamagerbanen.
 I Udvalget om Hovedstadsområdes Trafikinvesteringers tidsplan er det  

 forudsat, at Ørestadsbanen etableres 1994-97, Frederiksbergbanen 1998-2000 og  

 Østamagerbanen 1998-99.
For at få en hensigtsmæssig tilrettelæggelse af såvel planlægning,  

 projektering og udbud som anlægsarbejderne vil der være behov for, at  

 Ørestadsselskabet I/S' bestyrelse vurderer, om arealsalget fra Ørestaden  

 efter etablering af Ørestadsbanen kan give tilstrækkelige midler til  

 finansiering først af Frederiksbergbanen og derefter af Østamagerbanen, i god  

 tid før disse to baner skal gennemføres.
Forudsætningen for at etablere såvel  

 Frederiksbergbanen og Østamagerbanen er, at der er økonomisk grundlag i  

 Ørestadsselskabet I/S herfor.
 Vurderer bestyrelsen, at der er økonomisk grundlag for at etablere  

 Frederiksbergbanen, kan den tilbyde Frederiksberg Kommune at danne et  

 interessentskab, mod at Frederiksberg Kommune forpligter sig til at  

 finansiere sin andel af anlægsudgifterne for Frederiksbergbanen.
 Bestyrelsen kan herefter, hvis den vurderer, at der er økonomisk grundlag  

 herfor, tilbyde Københavns Amtskommune at stifte et interessentskab, mod at  

 amtskommunen forpligter sig til at finansiere sin andel af anlægsudgifterne  

 for Østamagerbanen.
DSB ejer og driver en enkeltsporet godsbane langs Østamagers kyst.  

 Godsbanen har efter nedlæggelse af en række virksomheder på Østamager ikke  

 længere nogen væsentlig betydning.
Det er derfor forudsat, at Østamagerbanen  

 benytter godsbanens trace, og at dette af staten stilles vederlagsfrit til  

 rådighed til formålet.
Dette er forudsætningen for, at anlægget af  

 Østamagerbanen kan gennemføres for en meget begrænset anlægssum, og for at  

 anlægget kan etableres uden væsentlige gener.
Til § 4 Forudsætningen for udviklingen af Ørestadsarealerne og dermed for  

 arealernes værdistigning er etableringen af de nødvendige trafikanlæg.  

 Etableringen af trafikanlæggene må derfor påbegyndes, før der kan opnås et  

 tilstrækkeligt salgsprovenu.
Der er således behov for, at Ørestadsselskabet  

 I/S kan optage lån til finansiering af disse trafikanlæg.
Lånefinansiering  

 vil desuden være hensigtsmæssig for at give selskabet mulighed for at sælge  

 arealerne på de økonomisk set mest optimale tidspunkter.
 Selskabets drift bør kunne påbegyndes, inden der er solgt arealer fra  

 selskabet, og bør derfor i første omgang også lånefinansieres.
Vurderer selskabets bestyrelse, at der er økonomisk grundlag for udover  

 Ørestadsbanen at etablere Frederiksbergbanen og herefter Østamagerbanen,  

 stifter Ørestadsselskabet I/S sammen med Frederiksberg Kommune  

 Frederiksbergbaneselskabet I/S og herefter sammen med Københavns Amtskommune  

 Østamagerbaneselskabet I/S.
Disse selskaber kan optage de fornødne lån til  

 formålene og igangsætte planlægning og projektering af anlæggene.
Loven  

 indeholder dermed en forøgelse af de kommunale lånerammer.
Til § 5 Efter lovforslaget forpligtes Frederiksberg Kommune og Københavns  

 Amtskommune til, såfremt Frederiksbergbanen henholdsvis Østamagerbanen  

 besluttes etableret, og kommunen/amtskommunen danner interessentskaber sammen  

 med Ørestadsselskabet I/S, at finansiere deres respektive andele af  

 omkostningerne ved Frederiksbergbanen og Østamagerbanen.
Frederiksberg  

 Kommune og Københavns Amtskommune gives samtidig mulighed for at låne til  

 finansieringen af deres andele af Frederiksbergbanen og Østamagerbanen.
Til § 6 Forslagets § 6 indeholder bemyndigelse for Ørestadsselskabet I/S,  

 Frederiksbergbaneselskabet I/S og Østamagerbaneselskabet I/S til at etablere  

 de tre letbaner som fastlagt i loven.
Efter forslaget føres letbanerne i tunnel under Christianshavn, Kgs.  

 Nytorv, Middelalderbyen, Nørreport og frem til Forum.
På de øvrige  

 strækninger kan letbanerne udføres enten i terræn, som højbane eller evt. i  

 åben grav.
Letbanernes nærmere linieføring m.v. er forudsat fastlagt i  

 region- og kommuneplanlægningen.
Miljøministeren vil derfor ved stillingtagen  

 til et forslag til region- eller kommuneplantillæg sammen med  

 trafikministeren vurdere letbanernes linieføring og stationernes placering.  

 Ørestadsbanens linieføring gennem Ørestaden vil forud for fastlæggelsen i  

 region- og kommuneplanlægningen blive behandlet i helhedsplanen for  

 Ørestaden, jf. § 13, stk. 2.
Ved planlægningen af letbanernes linieføring og udformningen af  

 stationerne skal der sikres gode omstigningsforhold til det øvrige banenet.  

 Det gælder både ved Ørestadsbanens og Øresundsbanens fælles station i  

 Ørestaden og på Nørreport og Vanløse stationer.
Det forudsættes derfor, at  

 planlægningen af letbanernes anlæg og drift sker i et tæt samarbejde med DSB.
Til § 7 Efter forslaget skal både anlæg og drift af letbanerne udbydes i offentlig  

 licitation, med henblik på at der gennem konkurrence kan findes det bedste  

 forslag i både teknisk og økonomisk henseende.
Udbud af anlæg og drift kan  

 ske samlet eller for anlæg for sig og drift for sig.
Det skal dog sikres, at  

 de tre letbaner drives samlet med henblik på det bedst mulige tilbud til  

 kunderne.
Ved de i forslaget angivne linieføringer og de beregnede omkostninger er  

 det forudsat, at der etableres moderne bybaner.
Det vil imidlertid være  

 hensigtsmæssigt, at der udbydes forskellige typer af letbaner, herunder også  

 automatiske letbanesystemer som minimetro og magnetbane, således at det kan  

 vurderes hvilken type, der funktionelt og økonomisk bedst opfylder formålet.
 Frederiksberg Kommune og Københavns Amtskommune kan gennem de  

 observatørposter i Ørestadsselskabet I/S' bestyrelse, som er omtalt i  

 bemærkningerne til § 1, få mulighed for at påvirke valget af banetype og  

 driftsform, som nødvendigvis må fastlægges allerede ved udbuddet af  

 Ørestadsbanen.
Til § 9 Efter forslaget bemyndiges Ørestadsselskabet I/S til at anlægge Ørestads  

 Boulevard og cykelruter gennem Ørestaden til de fredede områder og til Amager  

 Fælled.
Det er forudsat, at vejen udformes, således at hastigheden på den  

 dæmpes, f. eks. ved etablering af rundkørsler.
Den nærmere linieføring og  

 udformning behandles i helhedsplanen for Ørestaden og fastlægges i Københavns  

 Kommuneplan.
Det er forudsat, at vejanlæg og cykelstier tilpasses til det  

 øvrige kommunale og statslige vejnet, og at selskabet etablerer cykelruterne  

 senest samtidig med etablering af vejanlægget.
 Københavns Kommune overtager både vej og cykelruter, når de er anlagt.
Til § 10 Det er afgørende, at Ørestaden kan blive en ny attraktiv bydel i  

 København, således at den kan tiltrække også internationale investorer.  

 Bebyggelsen i Ørestaden må derfor være af høj arkitektonisk kvalitet og  

 samtidig ske med hensyntagen til og bedst mulig udnyttelse af områdets  

 naturværdier.
Efter lovforslaget udpeger miljøministeren derfor et sagkyndigt  

 råd, Ørestadsrådet.
Ørestadsrådet sammensættes, så det besidder både arkitektonisk,  

 kunstnerisk og naturmæssig sagkundskab.
Det er forudsat, at der gives  

 Danmarks Naturfredningsforening og Friluftrådet mulighed for at medvirke ved  

 udpegningen af de natursagkyndige medlemmer af rådet.
Til § 11 Ørestadsselskabet I/S inddrager Ørestadsrådet i alle spørgsmål om  

 planlægning, arkitektur og varetagelse af naturbeskyttelseshensyn.
Dette  

 hindrer ikke selskabet i at indkalde sagkyndig bistand fra anden side.
Ørestadsselskabet I/S inddrager efter lovforslaget rådet i afholdelsen af  

 en åben, international arkitektkonkurrence om planlægningen af Ørestaden, og  

 i spørgsmål om afholdelse af arkitektkonkurrencer om bebyggelse af Ørestadens  

 delområder.
Rådet forudsættes at medvirke såvel ved udformningen af  

 konkurrencegrundlaget som ved bedømmelsen af resultater fra konkurrencerne.  

 Ørestadsrådet bistår selskabet med udarbejdelsen af en helhedsplan for  

 Ørestaden på grundlag af resultaterne fra den internationale  

 arkitektkonkurrence.
Rådet forudsættes desuden at rådgive om behovet for  

 udskrivelse af arkitektkonkurrencer om udformningen af Ørestadens delområder.
 Ørestadsrådet kan af egen drift udtale sig overfor Ørestadsselskabet I/S i  

 spørgsmål om planlægning, arkitektur og varetagelse af naturhensyn i  

 forbindelse med Ørestadens udbygning.
Til § 12 For allerede med loven at sikre de statslige planlægningsinteresser i  

 området er der foreslået nogle overordnede rammer for områdets planlægning.  

 Rammerne erstatter det landsplandirektiv for området, som oprindeligt var  

 forudsat i rapporten fra Udvalget om Hovedstadsområdets Trafikinvesteringer.
Det er vigtigt for oplevelsen af Ørestaden som en attraktiv, ny pendant  

 til City, at den kommer til at rumme en stor variation af funktioner og  

 former.
Lovforslaget forudsætter derfor, at Ørestaden skal rumme både  

 erhvervsvirksomheder, institutioner, boliger og kulturelle anlæg, således at  

 bydelen kan tiltrække en mangfoldighed af mennesker og rumme en rigt varieret  

 arkitektur.
Det er hensigten, at området skal have bykarakter og være en pendant til  

 City.
Samtidig skal der gives stor kunstnerisk frihed ved den arkitektoniske  

 udformning.
Den gennemsnitlige bebyggelsesprocent for Ørestaden må efter  

 lovforslaget ikke overstige 110. Det er forudsat, at der indenfor denne  

 samlede bebyggelsesmulighed for de enkelte delområder kan fastsættes  

 væsentligt højere bebyggelsesprocenter, hvor planlægningsmæssige og  

 arkitektoniske hensyn muliggør det.
Bebyggelsens tæthed kan derfor variere  

 kraftigt, således at den bliver meget stor i nærheden af stationerne, især i  

 den sydlige del af området, og relativt åben i den nordlige del, hvor de  

 største naturværdier findes.
 Med en gennemsnitlig bebyggelsesprocent for hele arealet på 110 vil der  

 alt efter bebyggelsesplanens udformning være bebyggelsesmuligheder på rundt  

 regnet 2,3 mill. m2 etageareal.
Det fremgår af stk. 4, at den i regionplanen fastsatte boliganvendelse af  

 den vestlige del af Amager Fælled skal tages op til ny vurdering i  

 forbindelse med planlægningen af Ørestadsområdet.
Bestemmelsen indebærer, at  

 den gældende regionplan ikke kan følges op af kommune- og lokalplanlægning,  

 før den i bestemmelsen forudsatte nye vurdering af bebyggelsesmulighederne i  

 området er foretaget.
Bestemmelsen forudsætter således også, at Københavns  

 Kommune træffer en beslutning om de fremtidige regionale retningslinier for  

 området.
For at sikre naturværdierne er det foreslået, at søer og moser i området  

 skal bevares.
Derfor sker denne beskyttelse direkte i loven.
På denne  

 baggrund er det fundet mest hensigtsmæssigt at samle de øvrige arealmæssige  

 reguleringer i den fysiske planlægning.
Bestemmelsen i stk. 6 udvider således  

 i forhold til varetagelse af de naturfredningsmæssige interesser de  

 emneområder, som kan behandles i kommune- og lokalplaner ifølge  

 planlovgivningen.
Herved gøres arealanvendelsesreglerne i lovgivningen om  

 naturfredning overflødige.
Det er således lagt til grund, at den fremtidige  

 regulering af arealanvendelsen i Ørestaden, udover gennem dette lovforslag,  

 udelukkende sker gennem den fysiske planlægning og f.eks. ikke gennem  

 fredning.
Derimod gælder f.eks. reglerne i naturfredningslovgivningen om  

 almenhedens færdsel og ophold samt bestemmelser fastsat efter  

 naturfredningslovens § 59, herunder om fredning af plante- og dyrearter.
Til § 13 For at sikre at området får den ønskede høje arkitektoniske standard, som  

 skal til for at gøre det attraktivt for både internationale og nationale  

 virksomheder, organisationer og institutioner, skal der efter lovforslaget  

 udskrives en åben, international arkitektkonkurrence om planlægningen af hele  

 Ørestaden.
Resultaterne fra konkurrencen skal danne grundlag for en helhedsplan for  

 bydelen.
Helhedsplanen skal både angive bebyggelsens omfang og anvendelse  

 samt den nærmere linieføring og udformning af de nødvendige trafikanlæg.
På kortbilag 2 til lovforslaget er angivet principperne for  

 trafikanlæggenes linieføring.
På grundlag af konkurrencens resultater vil  

 helhedsplanen kunne indeholde betydelige ændringer i linieføringerne, når  

 blot de overordnede principper, herunder tilslutningerne til  

 Øresundsforbindelsens landanlæg, fastholdes.
 Helhedsplanen skal angive en etapedeling af udbygningen, som primært tager  

 udgangspunkt i stationernes placering, men hvor også hensynet til en  

 hensigtsmæssig udformning af bebyggelsen i de enkelte etaper tages i  

 betragtning.
Til § 14 Helhedsplanen danner grundlag for kommunens udarbejdelse af et tillæg til  

 kommuneplanen, som følger planlovgivningens almindelige procedurer.
Ifølge indstillingen fra Udvalget om Hovedstadsområdets  

 Trafikinvesteringer bør Ørestaden ved den igangværende kommuneplanrevision i  

 Københavns Kommune have høj prioritet.
Dette kan ske ved bestemmelser i  

 kommuneplanen dels om arbejdsdeling og tidsfølge i forhold til andre arealer,  

 som i Regionplan 1989 er udpeget til erhvervsformål, dels om gradvis  

 omdannelse af industriområder og blandede bolig- og erhvervsområder til rene  

 boligområder.
Til § 15 Under hensyn til sammenhængen i letbanesystemet helt fra Ørestaden til  

 Frederiksberg skal Ørestadsrådet efter forslaget også bistå Frederiksberg  

 Kommune med planlægningen af de velbeliggende arealer ved Frederiksberg  

 station.
Der er givet mulighed for en relativt høj bebyggelsesprocent på  

 arealet.
Til § 16 Bestemmelsen giver hjemmel til at foretage nødvendig ekspropriation til de  

 i loven hjemlede trafikanlæg.
Det forudsættes, at Ørestadsselskabet I/S,  

 Frederiksbergbaneselskabet I/S og Østamagerbaneselskabet I/S afholder alle  

 omkostninger til ekspropriationer, herunder udgifter til sagernes behandling  

 i ekspropriationskommissioner, retssager m.v.
Til § 17 Ikrafttrædelsen skal efter forslaget ske hurtigt, med henblik på at  

 udviklingen af Ørestaden kan ske parallelt med bygningen af  

 Øresundsforbindelsen, således at det udviklingspotentiale, som dette store  

 infrastrukturanlæg indebærer, kan udnyttes bedst muligt, og således at der  

 bliver den fornødne tid til en optimal planlægning af den nye bydel,  

 afholdelse af arkitektkonkurrencer m.v.
 For at sikre at planlægningen og realisationen af Ørestaden sker gennem en  

 tæt koordineret proces med inddragelse af alle betydende interesser fra  

 arkitektkonkurrencen over helhedsplanen til kommuneplanlægningen og for at  

 hindre, at denne proces forsinkes unødigt, er det fastlagt i stk. 2, at alle  

 verserende arealanvendelsessager efter lovgivningen om naturfredning  

 bortfalder med virkning fra lovens ikrafttrædelse, jf. også bemærkningerne  

 til § 12.
