 Ministeren for Grønland har i brev til samtlige ministre anmodet om, at  

 det enkelte ministerium vil se positivt på ansøgninger fra ansatte om  

 tjenestefrihed uden løn på op til 4 år i forbindelse med ansættelse i  

 Grønlands Hjemmestyre.
 Finansministeriet skal på denne baggrund henstille, at der vises  

 imødekommenhed over for ansøgninger om tjenestefrihed uden løn til  

 varetagelse af hverv i Grønlands Hjemmestyre.
 Tjenestefrihed uden løn til forannævnte formål gives efter nedenstående  

 bestemmelser:
 Tjenestefrihed uden løn i indtil 3 år bevilges i medfør af  

 tjenestemandslovens § 58, stk. 1, 1. punktum, af vedkommende minister eller  

 den, han bemyndiger dertil.
 Tjenestefrihed uden løn ud over 3 år kræver i henhold til  

 tjenestemandslovens § 58, stk. 1, 2. punktum, finansministerens samtykke.
 I overensstemmelse med en af lønningsrådet afgivet udtalelse kan  

 finansministeren tillade, at tjenestefrihed til det heromhandlede formål kan  

 medregnes i lønancienniteten og pensionsalderen.
 Medregning i pensionsalderen er betinget af, at hjemmestyret til  

 statskassen i tjenestefrihedsperioden løbende indbetaler pensionsbidrag på 12  

 pct. af den pensionsgivende løn incl. dyrtidstillæg, som den pågældende ville  

 have fået udbetalt, såfremt han ikke havde fået tjenestefrihed.
 I tilfælde, hvor hjemmestyret under tjenestefriheden tjenestemandsansætter  

 den pågældende på prøve i en højere lønramme end den, hvori han er ansat i  

 hovedstillingen, forudsættes beregningen afpensionsbidraget dog at ske af  

 denne højere pensionsgivende løn, ligesom der i tilfælde, hvor der er tale om  

 tjenestemænd i den danske stat i Grønland, der under tjenestefrihed tjenstgør  

 for hjemmestyret i Grønland, må ske beregning af pensionsbidraget efter de  

 særlige grønlandske regler for ikke-hjemmehørende tjenestemænd.
 Spørgsmålet om medregning i lønanciennitet og pensionsalder forelægges for  

 finansministeriet i det konkrete tilfælde.
Tjenestefrihed uden løn i henhold til overenskomster mellem  

 finansministeriet og f.eks. organisationer på akademikerområdet eller  

 Handels- og Kontorfunktionærernes Forbund i Danmark kan gives af vedkommende  

 minister eller den, han bemyndiger dertil, i indtil 1 år ad gangen, dog  

 længst i 3 år.
Ydelse af mere end 3 års tjenestefrihed uden løn kræver  

 forelæggelse for finansministeriet, hvilket også er tilfældet, hvis  

 tjenestefrihed skal ydes med mere end 1 år ad gangen.
 Der henvises i denne forbindelse til bestemmelserne om tjenestefrihed uden  

 løn i den enkelte overenskomst.
 Overenskomstansat personale, der har tjenestefrihed uden løn, optjener kun  

 lønanciennitet, såfremt de under tjenestefriheden er beskæftiget med arbejde,  

 som efter den pågældende overenskomsts almindelige regler er  

 anciennitetsgivende.
 Der er til finansministeriet rettet henvendelse om, at det er et stigende  

 problem, at ansatte ikke får bevilget tjenestefrihed for at kunne følge deres  

 ægtefælle/samlever til tjeneste i udlandet.
 Foranlediget heraf henstiller finansministeriet, at der vises  

 imødekommenhed over for ansøgninger om tjenestefrihed uden løn til  

 ægtefælle/samlever til eksempelvis ansatte i udenrigstjenesten eller i  

 Grønlands Hjemmestyre eller ægtefælle/samlever til personer, som rejser til  

 udlandet i forbindelse med systemeksport el.lign.
 Tjenestefrihed uden løn til forannævnte personer og formål bevilges i  

 henhold til bestemmelserne i tjenestemandslovens § 58, stk. 1.
 Tjenestefrihedsperioden fradrages ved beregning af lønanciennitet og  

 pensionsalder.
 Der henvises til bestemmelserne om tjenestefrihed uden løn under punkt 1)  

 b).
 For så vidt angår tjenestemænd, skal man henlede opmærksomheden på  

 finansministeriets cirkulære af 17. juni 1983 om tjenestemænds genindtræden i  

 tjenesten efter udløbet af en tidsbegrænset tjenestefrihedsperiode.
