Nr BSF 26 Forslag til folketingsbeslutning om flertalsafgørelser om afgifter Fremsat af Kristian Thulesen Dahl (DF) Keld Albrechtsen (EL) den 10. oktober 1996 Folketinget opfordrer regeringen til at trække sine forslag om ændringer af Maastricht-Traktaten om flertalsafgørelser om afgifter tilbage.
Bemærkninger til forslaget Dansk Folkeparti og Enhedslisten finder, at regeringen ikke alene burde  

 have orienteret Folketingets Europaudvalg, men også søgt forhandlingsmandat i  

 udvalget, før regeringen fremsatte sit forslag om flertalsafgørelser om  

 afgifter til Maastricht-Traktaten.
Men regeringen ville ikke søge mandat, og  

 et flertal i udvalget vedtog den 11. september 1996 en beretning, der giver  

 regeringen mulighed for at fremsætte en række traktatændringer uden at søge  

 mandat hertil i udvalget.
I konsekvens heraf meddelte Dansk Folkeparti og Enhedslisten, at  

 Folketinget så bør tage stilling til regeringens traktatforslag, så der  

 sikres en åben debat i salen, og således at de enkelte partiers holdning til  

 traktatforslagene kan komme klart frem.
Herunder håber forslagsstillerne at  

 få afklaret, om der faktisk er et flertal i Folketinget, der støtter  

 indholdet i regeringens forslag.
 Forslagsstillerne finder, at det er udemokratisk, at forslag om ændringer  

 af Maastricht-Traktaten på Danmarks vegne kan fremsættes, uden at der har  

 været en omfattende offentlig debat herom, og uden at Folketinget har taget  

 stilling til disse forslag.
 Dansk Folkeparti og Enhedslisten finder begge, at regeringens forslag om  

 nye traktatbestemmelser vedrørende flertalsafgørelser om afgifter på den  

 baggrund bør trækkes tilbage.
Dansk Folkeparti finder, at regeringen søger at legitimere sit  

 forslag med, at det er nødvendigt at have flertalsafgørelser vedrørende  

 miljøafgifter for at fremme miljøsagen.
Dansk Folkeparti finder i forhold til  

 dette synspunkt, at det er umuligt at definere, hvornår der er tale om en  

 miljøafgift, og hvornår der er tale om en ren fiskal afgift.
 Regeringen har selv illustreret denne umulighed ved ikke at kunne  

 fremlægge et forslag til, hvilke afgifter den ønsker vedtaget med flertal, og  

 hvilke EU ikke skal kunne vedtage ved flertalsafgørelser.
 Dermed har Danmark givet startskuddet til, at EU i endnu højere grad end i  

 dag blander sig i de enkelte landes finansieringspolitik - herunder  

 skattepolitikken, noget, som Dansk Folkeparti er overbevidst om, at  

 flertallet af danskere er stærkt imod.
Enhedslisten finder, at den danske regerings forslag om  

 flertalsafgørelser om afgifter åbner op for, at et flertal i EU's Ministerråd  

 kan tvinge landene til at opkræve bestemte afgifter.
Det betyder, at EU får  

 magt til at blande sig i dansk skattepolitik.
Det er en voldsom og helt  

 uacceptabel udvidelse af unionsmagten.
Selv om regeringen lægger op til, at  

 der skal ske en klar afgrænsning af flertalsafgørelser i forhold til  

 personskatter og moms, er der for Enhedslisten ikke tvivl om, at det ikke vil  

 blive begrænset til afgifter på miljøområdet.
Der er andre lande, som langt hellere ser flertalsafgørelser og  

 harmoniseringer af moms- og skatteområdet.
Disse lande vil derfor kunne bruge  

 en eventuel vedtagelse af flertalsafgørelser på miljøområdet som rambuk for  

 at få indført flertalsafgørelser på finansområdet generelt.
Ifølge Politiken den 7. september 1996 sagde statsministeren, at ». .  

 . strategien (var) klar: Først skal EU-landene blive enige om, at EU generelt  

 kan indføre flertalsafgørelser på miljøafgifter.
Når det er sket, skal  

 landene præcist definere, hvilke afgifter der kan underlægges  

 flertalsafgørelser«.
Denne politik bliver en lang glidebane i forhold til yderligere afgivelse  

 af magt og kompetence til EU som sådan.
Derfor mener Enhedslisten, at den  

 danske regering burde meddele Europa-Kommissionen, at Danmark er imod enhver  

 form for moms- og afgiftsharmonisering og om fornødent vil bruge sit veto til  

 at hindre dette.
Skriftlig fremsættelse Kristian Thulesen (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om flertalsafgørelser om  

 afgifter.
(Beslutningsforslag nr.
B 26).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
