Skriftlig fremsættelse (8. oktober 2014) Transportministeren (Magnus Heunicke):
 Herved tillader jeg mig for Folketinget at fremsætte:
Forslag til lov om en ny fjordforbindelse ved Frederikssund (Lovforslag nr.
L 21) Med lovforslaget søges om bemyndigelse til at anlægge en motortrafikvej syd om Frederikssund mellem Frederikssundsvej og Skibbyvej i Hornsherred, hvoraf en del af vejen anlægges som en højbro over Roskilde Fjord mellem Marbækvej og Tørslev Hage.
 Desuden søges om bemyndigelse til at anlægge en 2-sporet vej mellem den nye motortrafikvej øst for Lyngerup og Lyngerupvej syd for Landerslev.
Endelig søges der om bemyndigelse til at etablere en selvstændig offentlig virksomhed, der får navnet Fjordforbindelsen Frederikssund.
Virksomheden får det overordnede ansvar for etablering af projektet samt opkrævning af brugerbetaling for passage af den nye forbindelse.
Lovforslaget er et led i udmøntningen af trafikaftale af 21. marts 2013 mellem regeringen, Socialistisk Folkeparti, Venstre, Dansk Folkeparti, Liberal Alliance og Det Konservative Folkeparti, hvorefter parterne blev enige om at etablere en ny fjordforbindelse ved Frederikssund, der etableres som en højbro, og som finansieres dels ved brugerbetaling og dels ved et statsligt indskud.
Det statslige indskud lyder på i alt 659,5 mio. kr.
 Idet jeg i øvrigt henviser til lovforslaget med tilhørende bemærkninger, skal jeg hermed anbefale forslaget til det Høje Tings velvillige behandling.
