I anledning af, at nogle chauffører ansat under HT i driftsområde  

 Roskilde havde udmeldt sig af SiD, nedlagde chauffører ansat under HT og i  

 tre private busselskaber overenskomststridigt arbejdet gentagne gange i  

 perioden februar - marts 1990. Under arbejdsretssagen herom blev det fra  

 arbejdstagersiden navnlig gjort gældende, at det måtte være en formildende  

 omstændighed, at Indenrigsministeriet under sagens forløb flere gange havde  

 grebet ind i sagen og herunder annulleret HT's beslutning om at forflytte en  

 af de af SiD udmeldte chauffører fra Roskilde til Gladsaxe.
HT mente, at  

 Indenrigsministeriets skridt var ulovligt, og LO støttede denne opfattelse.  

 Arbejdstagersiden fandt dog, at der i relation til bodsspørgsmålet måtte være  

 identitet mellem Indenrigsministeriet og HT.
 Arbejdsretten kunne ikke afvise, at Indenrigsministeriets indgreb  

 havde medvirket til de betydelige overenskomststridige arbejdsnedlæggelser.  

 Uanset om ministeriets indgreb havde været ulovligt eller ej, var der  

 imidlertid ikke den identitet mellem HT og ministeriet, som var nødvendig for  

 at man kunne tage indgrebet i betragtning ved spørgsmålet om  

 bodsfastsættelse.
Arbejdsnedlæggelserne, der havde haft til formål at tvinge HT til at  

 afskedige de chauffører, der ikke var medlemmer af SiD, havde i øvrigt et  

 politisk islæt, hvilket ikke kunne betinge en fravigelse fra de sædvanlige  

 regler om fastsættelse af bod.
Herefter udmåltes sædvanlig bod for deltagelse  

 i arbejdsnedlæggelserne.
Disse sager drejer sig om, hvorvidt deltagerne i arbejdsnedlæggelserne  

 under Hovedstadsområdets Trafikselskab (HT) i perioden februar - marts 1990  

 og hvorvidt deltagerne i en arbejdsnedlæggelse i februar 1990 i tre private  

 busselskaber har forskyldt bod efter sædvanlige regler, eller om de særlige  

 omstændigheder i sagen kan give anledning til, at boden bortfalder eller  

 nedsættes.
Det er under sagerne erkendt, at arbejdsnedlæggelserne har været  

 overenskomststridige.
Det er også erkendt, at de har været systematiske.
På  

 den anden side er der enighed om, at der ikke foreligger grundlag for  

 organisationsansvar.
Sagerne er behandlet under et.
 Baggrunden for sagerne er følgende:
Den 25. september 1989 meddelte chauffør Thomas Jørgensen, der var  

 beskæftiget under HT i driftsområde Roskilde, sine kolleger, at han pr. 1.  

 oktober 1989 ville melde sig ud af Specialarbejderforbundet i Danmark.  

 Baggrunden herfor var, at forbundet ikke ville yde økonomisk bidrag til hans  

 valgkampagne ved kommunalbestyrelsesvalget, hvor han opstillede for  

 Fremskridtspartiet.
Udmeldelsen gav anledning til uro blandt medarbejderne i  

 driftsområdet.
Specialarbejderforbundet i Danmark fremhævede over for HT, at  

 der var risiko for, at busdriften ville blive indstillet, medmindre Thomas  

 Jørgensen blev afskediget.
Den 18. oktober 1989 traf HT beslutning om med  

 virkning fra den 25. oktober 1989 at fritage Thomas Jørgensen for tjeneste  

 indtil videre.
Thomas Jørgensen rejste den 19. oktober 1989 over for  

 Indenrigsministeriet indsigelse mod denne beslutning, og ministeriet anmodede  

 den 27. oktober 1989 HT om en udtalelse i sagen.
Den 23. november 1989 blev  

 Thomas Jørgensen udstationeret til tjeneste i driftsområde Gladsaxe.
Han  

 udeblev imidlertid fra tjeneste denne dag og meldte sig syg og var sygemeldt  

 indtil den 27. december 1989. I et møde i Hovedstadsrådet den 24. november  

 1989 blev de trufne beslutninger fastholdt af et flertal af rådets medlemmer.
Den 19. december 1989 meddelte Indenrigsministeriet Thomas Jørgensen, at  

 man fandt, at tjenestefritagelsen og forflyttelsen af ham var ulovlig, idet  

 beslutningen herom var udtryk for en usaglig forskelsbehandling.
Ministeriet  

 meddelte samtidig Hovedstadsrådet, at Thomas Jørgensen skulle genindsættes i  

 tjeneste i driftsområde Roskilde.
Den 27. december 1989 besluttede rådet at  

 tjenestefritage Thomas Jørgensen med den begrundelse, at det var uafklaret,  

 hvor han skulle forrette tjeneste.
Hovedstadsrådet blev nedlagt den 1. januar 1990, hvorefter HT ledes af en  

 selvstændig bestyrelse, jfr. § 8 i lov nr. 274 af 3. maj 1989. Dette selskab  

 holdt bestyrelsesmøde den 12. januar 1990, og bestyrelsen tog - bortset fra  

 et enkelt medlem - afstand fra Indenrigsministeriets opfattelse af, at  

 tjenestefritagelsen og forflyttelsen af Thomas Jørgensen var udtryk for en  

 usaglig forskelsbehandling.
Bestyrelsen besluttede derefter i enighed, at han  

 skulle genindsættes i tjeneste i driftsområde Roskilde.
Den 15. januar 1990 skulle Thomas Jørgensen påbegynde tjeneste i  

 driftsområde Roskilde.
Samtidig iværksatte HT- chaufførerne i dette  

 driftsområde en arbejdsnedlæggelse, og busdriften blev indstillet.  

 Tillidsmændene afgav den pågældende dag følgende udtalelse:
 »Vi forlanger at HT's bestyrelse tager beslutning om afskedigelse af  

 Thomas Jørgensen, idet vi ikke længere ser os istand til at opretholde ro og  

 orden på de øvrige HT anlæg.
 Dette forlangende skal ses på baggrund af, at vi aktivt gennem 4 mdr. har  

 medvirket til opretholdelse af roen på vore arbejdspladser.
Vi skal understrege, at tidspunktet for en forflytning til et andet  

 driftanlæg er forpasset.« Den 16. januar 1990 blev der afholdt fællesmøde i Amtsrådsforeningen.
Af  

 referatet af fællesmødet fremgår følgende:
 »Ved et fællesmøde d.d. i Amtsrådsforeningen behandledes en klage  

 over, at et antal medlemmer af Specialarbejderforbundet i Danmark beskæftiget  

 hos Hovedstadsområdets Trafikselskab den 15. januar 1990 kl. ca. 6.00 har  

 etableret en overenskomststridig kollektiv arbejdsnedlæggelse.
 På tidspunktet for fællesmødets afholdelse var arbejdsnedlæggelsen fortsat  

 løbende.
 Sagen forhandledes.
LO/Specialarbejderforbundet i Danmark erkendte, at arbejdsnedlæggelsen er  

 overenskomststridig.
Man gav endvidere tilsagn om at pålægge de deltagende  

 chauffører at genoptage arbejdet snarest muligt, dog senest den 17. januar  

 1990 kl. 4.00.
 Amtsrådsforeningen fastholdt, at arbejdet skulle genoptages i løbet af den  

 16. januar 1990.
 Fra arbejdstagerside var man af den opfattelse, at der ved  

 arbejdsnedlæggelsen forelå undskyldende omstændigheder begrundet i at denne  

 var politisk fremprovokeret, bl.a. ved at man fra politisk side har pålagt  

 HT's bestyrelse at ændre en tidligere truffen beslutning omkring sagen,  

 hvorfor man tog forbehold for arbejdsretslovens § 12, stk. 2, 2. og 3.  

 punktum.
Fra arbejdsgiverside forbeholdt man sig ret til at indbringe sagen for  

 arbejdsretten, såfremt arbejdet ikke genoptages som ovenfor anført.  

 Arbejdsgiversiden kunne ikke anerkende, at arbejdsnedlæggelsen var omfattet  

 af arbejdsretslovens § 12, stk. 2, 2. og 3. punktum.« Den 17. januar 1990 indbragte Amtsrådsforeningen sagen for Arbejdsretten -  

 sag nr. 90.028. Samme dag afholdt Hovedstadsområdets Trafikselskabs  

 bestyrelse ekstraordinært møde og besluttede at forflytte Thomas Jørgensen  

 til driftsområde Gladsaxe.
Denne beslutning blev ligeledes samme dag  

 annulleret af Indenrigsministeriet i medfør af § 12 i lov nr. 274 af 3. maj  

 1989 om Hovedstadsområdets kollektive persontrafik, jfr. § 61, stk. 1, i lov  

 om kommunernes styrelse, jfr. lovbekendtgørelse nr. 539 af 3. august 1989.
Om aftenen blev der afholdt ekstraordinært bestyrelsesmøde i HT.
Et  

 flertal af bestyrelsesmedlemmerne vedtog at fastholde beslutningen om  

 forflyttelse af Thomas Jørgensen.
I den anledning tilkendegav  

 Indenrigsministeriet den 18. januar 1990 over for bestyrelsen, at  

 Indenrigsministeriets beslutning var bindende, og anfægtelse af denne kunne  

 kun ske ved, at spørgsmålet blev indbragt for domstolene.
Den 18. januar 1990 blev arbejdet genoptaget af HT- chaufførerne.
Samme  

 dag behandledes Indenrigsministeriets annullation i Trafikselskabets  

 bestyrelse, der meddelte Indenrigsministeriet, at man ville efterkomme  

 pålægget under protest, således at Thomas Jørgensen blev sat i tjeneste i  

 driftsområde Roskilde fra den 19. januar 1990.
Den 19. januar 1990 blev der iværksat arbejdsnedlæggelser blandt  

 HT-chaufførerne i driftsområde Roskilde.
På et i den anledning indkaldt  

 fællesmøde den 20. januar 1990 gentog Landsorganisationen i Danmark og  

 Specialarbejderforbundet i Danmark, at arbejdsnedlæggelsen var  

 overenskomststridig.
Thomas Jørgensen mødte ikke til tjeneste, men kontaktede den 22. januar  

 1990 HT og meddelte, at han med virkning fra den 9. oktober 1990 ønskede at  

 gå på efterløn og dermed fra dette tidspunkt ville fratræde sin stilling som  

 chauffør.
Samtidig foreslog han, at der i perioden fra den 22. januar til den  

 9. oktober 1990 blev meddelt ham tjenestefritagelse med løn.
Denne  

 henvendelse blev behandlet i bestyrelsen, der tog opsigelsen til  

 efterretning, men tilkendegav, at der ikke umiddelbart var mulighed for at  

 fritage Thomas Jørgensen for tjeneste med løn.
Han afgav herefter en  

 sygemelding.
 I perioden fra og med den 23. januar og måneden ud blev der herefter  

 arbejdet normalt i driftsområde Roskilde.
Den 1. februar 1990 udmeldte to andre chauffører sig af  

 Specialarbejderforbundet i Danmark.
Arbejdet blev nedlagt i driftsområde  

 Roskilde og var nedlagt til og med den 2. marts 1990. I de øvrige  

 driftsområder var der i februar arbejdsnedlæggelser strækkende sig fra en dag  

 til ca. en uge, og arbejdsnedlæggelserne er af Hovedstadsområdets  

 Trafikselskab opgjort som følger:
 Driftsområde Hillerød:
 16. januar 1990 samt perioden 7. februar til og med 15. februar 1990.
 Driftsområde Helsingør:
 19. januar 1990 samt perioden 7. februar til og med 18. februar 1990.
 Driftsområde Frederikssund:
 Perioden 8. februar til og med 9. februar 1990.
 Driftsområde Hørsholm:
 Perioden 7. februar til og med 14. februar 1990.
 Driftsområde Gladsaxe/Lyngby:
 Perioden 6. februar til og med 19. februar 1990.
 Driftsområde Ballerup:
 Perioden 7. februar til og med 19. februar 1990.
 Driftsområde Køge:
 Perioden 7. februar til og med 14. februar 1990.
 Driftsområde Roskilde:
 Perioderne 15. januar til og med 17. januar 1990, 19. januar til og med  

 22. januar og 1. februar til og med 2. marts 1990.
I anledning af arbejdsnedlæggelsen den 1. februar 1990 i driftsområde  

 Roskilde blev der den 2. februar 1990 afholdt fællesmøde.
I mødet, som  

 Amtsrådsforeningen betragtede som en forlængelse af fællesmøderne den 16.  

 januar og 20. januar 1990, blev det fra arbejdstagerside erkendt, at  

 arbejdsnedlæggelserne var overenskomststridige.
Den 8. februar 1990 behandledes sagen i Arbejdsretten.
Af retsbogen  

 fremgår følgende:
 Klagerne opfordrede indklagede til at give fornyet pålæg om genoptagelse  

 af arbejdet.
 Indklagede erklærede sig villig hertil, for så vidt angår de chauffører,  

 der er omfattet af allerede afholdte fællesmøder, og opfordrede klagerne til  

 at holde nyt fællesmøde for så vidt angår de chauffører, der ikke er omfattet  

 af de hidtidige fællesmøder.
 På retsformandens opfordring erklærede klagerne sig villig hertil uden  

 præjudice for spørgsmålet om bodsfastsættelse.
Retsformanden opfordrede indtrængende de strejkende til at følge pålægget  

 om genoptagelse af arbejdet.' Den 9. februar afholdtes der et nyt fællesmøde.
Af referatet af dette  

 fællesmøde fremgår følgende:
 »Fællesmødet blev afholdt under henvisning til den af retsformanden  

 på det forberedende retsmøde i Arbejdsretten den 8. februar 1990 til parterne  

 givne henstilling om afholdelse af endnu et fællesmøde i sagen.
 Amtsrådsforeningen betragtede yderligere fællesmødet som en forlængelse af  

 fællesmøderne den 16. januar 1990, den 20. januar 1990 og den 2. februar  

 1990, idet man betragtede arbejdsnedlæggelserne som systematiske aktioner.
 LO/SID kunne ikke anerkende, at fællesmødet var en forlængelse af møderne  

 den 16. januar 1990, 20. januar 1990 og den 2. februar 1990, idet man ikke  

 fandt, at der var tale om systematik.
Siden fællesmødet den 2. februar 1990 havde arbejdet uafbrudt været  

 nedlagt i driftsområde Roskilde.
Fra den 6. februar 1990 blev konflikten  

 udvidet til driftsområde Gladsaxe og fra den 7. februar 1990 til at omfatte  

 samtlige driftsområder uden for København.
 Arbejdsnedlæggelserne var ved fællesmødets afholdelse fortsat løbende.
 LO/SID erkendte, at arbejdsnedlæggelserne var overenskomststridige og gav  

 tilsagn om at pålægge de deltagende chauffører at genoptage arbejdet snarest  

 muligt.
 Fra arbejdstagerside var man af den opfattelse, at der ved  

 arbejdsnedlæggelserne forelå undskyldende omstændigheder begrundet i, at  

 disse fortsat var politisk fremprovokerede, bl.a. ved at man fra politisk  

 side har pålagt HT's bestyrelse at ændre en tidligere truffen beslutning  

 omkring sagen, hvorfor man tog forbehold for arbejdsretslovens § 12, stk. 2,  

 2. og 3. punktum.
 Arbejdsgiversiden kunne fortsat ikke anerkende, at arbejdsnedlæggelserne  

 var omfattet af arbejdsretslovens § 12, stk. 2, 2. og 3. pkt.
 LO/SID forbeholdt sig at fremsætte sædvanligt forbehold over for  

 navnelister, når disse blev fremlagt.
På baggrund af retsformandens henstilling i øvrigt foreslog SID, at der  

 blev afholdt et møde for alle chauffører i driftsområde Roskilde, hvilket  

 Amtsrådsforeningen og HT efter omstændighederne accepterede.
I mødet deltager  

 HT og SID.
Tid og sted for mødet aftales mellem HT og SID.« Den 15. februar 1990 behandlede Arbejdsretten sagen på ny.
Af  

 Arbejdsrettens retsbog fremgår følgende:
 Klagerne begærede - fortsat uden præjudice - meddelt pålæg om arbejdets  

 genoptagelse eller normalisering, herunder et fornyet pålæg til de  

 strejkende, der var omfattet af det tidligere fællesmøde.
 Indklagede erkender, at arbejdsstandsningen er overenskomststridig, og  

 organisationerne vil pålægge de strejkende straks at genoptage arbejdet.
Retsformanden opfordrer indtrængende de strejkende arbejdere til at følge  

 organisationernes pålæg.' Som det fremgår af oversigten over arbejdsnedlæggelserne blev arbejdet i  

 dagene fra den 15. februar til den 19. februar genoptaget overalt undtagen  

 for driftsområde Roskilde.
Den 1. marts 1990 behandledes sagen på ny i Arbejdsretten.
Fra  

 arbejdstagerside blev det igen erkendt, at arbejdsstandsningen var  

 overenskomststridig.
 Den 2. marts 1990 blev arbejdet herefter genoptaget i driftsområde  

 Roskilde.
 I sag nr. 90.028, der alene vedrører chaufførernes arbejdsnedlæggelse, har  

 klagerne nedlagt påstand om, at de i arbejdsnedlæggelsen deltagende medlemmer  

 af den indklagede organisation, jfr. bilag 7, pålægges en efter  

 Arbejdsrettens skøn fastsat bod, der efter den 8. februar 1990 påstås  

 skærpet.
 Heroverfor har de indklagede nedlagt påstand om, at de deltagende  

 chauffører ikke pålægges bod, subsidiært at de alene pålægges en mild bod.
 I sag nr. 90.060, der vedrører arbejdsnedlæggelser af medlemmer af Remise-  

 og Garagearbejdernes Fagforening, har klagerne nedlagt påstand om, at der  

 pålægges de i arbejdsnedlæggelsen deltagende medlemmer af den indklagede  

 organisation, jfr. bilag 2, en efter Arbejdsrettens skøn fastsat bod, der  

 efter den 8. februar 1990 påstås skærpet.
 Også i denne sag har de indklagede nedlagt påstand om, at der ikke  

 pålægges bod, subsidiært alene pålægges en mild bod.
Arbejdsnedlæggelserne på værkstederne fandt sted i perioden fra den 6. til  

 den 18. februar 1990 og omfattede herunder værkstederne i Frederikssund,  

 Gladsaxe, Valby, på Artillerivejen, i Helsingør, Hillerød, Husum,  

 Hørsholm/Kokkedal og på Irlandsvej, Iselvdalsvej, Ryvangen og Ørnevej.
Det  

 nævnte bilag 2 indeholder oversigt over de deltagende arbejdere i de  

 pågældende arbejdsnedlæggelser.
 I sag nr. 90.061 har klagerne nedlagt påstand om, at de indklagede  

 medlemmer af Specialarbejderforbundet i Danmark, jfr. bilag 1, tilpligtes til  

 Dansk Arbejdsgiverforening hver at betale en efter rettens skøn fastsat bod  

 for det antal timer, hvori de har deltaget i den overenskomststridige  

 arbejdsnedlæggelse fra henholdsvis den 9. og 10. februar 1990.
 De indklagede har nedlagt påstand om, at der ikke pålægges bod, subsidiært  

 at der alene pålægges en mild bod.
Denne sag vedrører en arbejdsnedlæggelse i perioden fra den 9. til den 14.  

 februar 1990 af chauffører beskæftiget i Hvidovre Rutebiler I/S, og  

 arbejdsnedlæggelser den 10. og 11. februar 1990 af chauffører beskæftiget  

 henholdsvis hos Thorkils Rutebiler og Birkerød Bus Compagni A/S.
For så vidt  

 angår Hvidovre Rutebiler I/S blev der afholdt fællesmøde den 10. februar  

 1990. Af fællesmødereferatet fremgår følgende:
»Fra arbejdsgiverside gøres det gældende, at arbejdsnedlæggelsen er  

 led i en systematisk aktion.
Arbejdsnedlæggelsens formål strider mod lov om  

 beskyttelse mod afskedigelse på grund af foreningsforhold.  

 Arbejdsnedlæggelsen er overenskomststridig.
Arbejdsnedlæggelsen savner enhver  

 rimelig begrundelse.
 Arbejdersiden tilkendegav, at arbejdsnedlæggelsen, som behandledes på  

 fællesmødet (Hvidovre Rutebiler I/S) er overenskomststridig og gav tilsagn om  

 at pålægge de i arbejdsnedlæggelsen deltagende medlemmer snarest at  

 normalisere arbejdet og senest ved arbejdstids begyndelse den 11.2.1990. Fra  

 arbejderside toges i det hele forbehold over for arbejdsgiversides postulater  

 om systematik og sammenkædning af de øvrige uden for DA's område verserende  

 arbejdsnedlæggelser og dermed også for arbejdsgiversidens påstand om  

 tilsidesættelse af lov om foreningsforhold.
Fra arbejdsgiversiden tilkendegav man, at arbejdsnedlæggelsen efter  

 omstændighederne vil blive indbragt for arbejdsretten med påstand om bod  

 regnet fra 1. strejketime, og der tages forbehold for organisationsansvar.  

 Fra arbejderside gøres det gældende, at der ikke er grundlag for  

 organisationsansvar og bodsansvar fra 1. strejketime.« For så vidt angår de øvrige arbejdsnedlæggelser blev der afholdt  

 fællesmøde den 13. februar 1990. Det blev konstateret, at arbejdet var  

 genoptaget den 12. februar 1990. Referaterne af disse fællesmøder svarer til  

 det ovenfor refererede fællesmøde den 10. februar 1990.
Det bemærkes, at HT den 9. marts 1990 udtog stævning mod  

 Indenrigsministeriet med påstand om, at beslutningen af 17. januar 1990  

 kendes ugyldig.
Sagen har efter det oplyste været domsforhandlet i Østre  

 Landsret i marts måned 1991, men på tidspunktet for domsforhandlingen i  

 nærværende sag var der ikke afsagt dom.
Til støtte for klagen har klagerne i sagerne 90.028 og 90.060 navnlig  

 anført, at der ikke er momenter, der betinger anvendelse af arbejdsretslovens  

 § 12, stk. 2. Udgangspunktet er den sædvanlige bod, og bevisbyrden for, at  

 der skulle foreligge særlige forhold, der kunne betinge bortfald eller  

 nedsættelse af boden, er arbejdstagernes.
Det forhold, at der sker en  

 arbejdsnedlæggelse på grund af en kollegas strid med sin organisation, ændrer  

 ikke på, at arbejdsnedlæggelsen er overenskomststridig.
For at der kan  

 foreligge formildende omstændigheder, må der være udvist et forhold fra  

 arbejdsgiverside, der kan give anledning til arbejdsnedlæggelsen.
I den  

 foreliggende situation var anstødsstenen givetvis kollegernes forhold samt  

 den politiske indgriben fra Indenrigsministeriets side.
Kravet om at  

 afskedige kolleger, der havde udmeldt sig af Specialarbejderforbundet i  

 Danmark, var lovstridigt.
Hertil kommer, at der ikke er nogen identitet  

 mellem Indenrigsministeriet og klagerne.
I det hele taget er der ikke  

 forhold, der kan betinge, at der kan ske bodsfritagelse eller bodsnedsættelse  

 i medfør af arbejdsretslovens § 12. Arbejdsrettens holdning over for strejker  

 med politisk sigte er klar.
Det er gentagne gange udtalt, at der i sådanne  

 situationer må udmåles bod som for andre overenskomststridige  

 arbejdsnedlæggelser.
I den foreliggende sag er forholdet yderligere det, at  

 en efterkommelse af de strejkendes krav ville medføre, at klagerne handlede i  

 strid med en lov.
Endelig må det fremhæves, at Indenrigsministeriets  

 indgriben har været uden betydning.
Efter indgrebet den 17. januar 1990 var  

 der spontane strejker et par dage, men derefter var arbejdssituationen rolig  

 indtil februar 1990. Årsagen til de omfattende arbejdsnedlæggelser var  

 herefter snarere det forhold, at to øvrige kolleger udmeldte sig af  

 Specialarbejderforbundet i Danmark.
På gentagne fællesmøder og retsmøder i  

 Arbejdsretten er det erkendt, at arbejdsnedlæggelserne var  

 overenskomststridige, så også af den grund er der intet grundlag for, at  

 boden skal bortfalde eller nedsættes.
Klagerne i sag nr. 90.061 har i det væsentlige henholdt sig til den  

 refererede procedure.
Når der i denne sag påstås bod fra 1. strejketime,  

 skyldes det, at der foreligger en systematisk aktion.
Navnlig i denne sag må  

 det fremhæves, at Dansk Arbejdsgiverforening ikke har haft nogen som helst  

 mulighed for at medvirke til, at de øvrige strejker blev bragt til ophør.
De indklagede har i samtlige sager erkendt, at arbejdsnedlæggelserne var  

 overenskomststridige, allerede fordi der ikke foreligger nogen  

 eksklusivbestemmelse.
Spørgsmålet er herefter, om der foreligger formildende  

 omstændigheder.
Efter de indklagedes opfattelse er dette tilfældet, idet der  

 fra starten var tale om en bevislig spekulation i ting, der bringer sindene i  

 oprør.
Thomas Jørgensen valgte selv at blive en politisk martyr som led i sin  

 valgkamp.
Han må betragtes som en uromager, som med fuld føje blev  

 forflyttet.
Indenrigsministeriet gik imidlertid ind i sagen på uromagerens  

 side, og der må være identitet mellem Indenrigsministeriet og HT.
I hvert  

 fald kunne arbejdstagerne ikke gribe ind i sagen på nogen måde, og det er på  

 denne baggrund, arbejdsnedlæggelserne skal ses.
I det hele taget er  

 arbejdstagerne i denne sag blevet brugt som led i Fremskridtspartiets  

 politik.
 Arbejdsretten skal udtale:
Ved vurderingen af sagen kan det ikke afvises, at Indenrigsministeriets  

 indgreb har medvirket til, at der skete de betydelige overenskomststridige  

 arbejdsnedlæggelser.
Landsorganisationen i Danmark har under sagen erklæret  

 sig enig med HT i, at dette indgreb efter deres opfattelse var ulovligt.  

 Uanset om dette måtte være tilfældet, kan der dog ikke tages hensyn hertil,  

 når der skal tages stilling til spørgsmålet om bod for de strejkende,  

 allerede fordi der ikke er den identitet mellem Indenrigsministeriet og HT,  

 som en sådan betragtning måtte forudsætte.
I sag nr. 90.061 er der endnu  

 mindre mulighed for at antage, at der foreligger identitet mellem på den ene  

 side de pågældende arbejdsgivere og Dansk Arbejdsgiverforening og på den  

 anden side Indenrigsministeriet.
Arbejdsnedlæggelserne, der har haft til  

 formål at tvinge HT til at afskedige chauffører, der ikke var medlemmer af  

 Specialarbejderforbundet i Danmark, har i øvrigt haft et politisk islæt.  

 Dette kan ikke betinge en fravigelse fra de sædvanlige regler om fastsættelse  

 af bod.
Under fællesmøderne og under flere retsmøder i Arbejdsretten er det  

 erkendt, at arbejdsnedlæggelserne var overenskomststridige.
Det af de  

 indklagede i øvrigt fremførte kan heller ikke føre til bortfald eller  

 nedsættelse af bod.
Arbejdsretten tager herefter klagernes påstand til følge.
 T h i k e n d e s f o r r e t :
 I sag nr. 90.028 pålægges der de i arbejdsnedlæggelsen deltagende  

 medlemmer af Specialarbejderforbundet i Danmark, jfr. sagens bilag 7,  

 sædvanlig bod, 27 kr. pr. time, og efter den 8. februar 1990 skærpet bod, 47  

 kr. pr. time, til klagerne.
 I sag nr. 90.060 pålægges der de i arbejdsnedlæggelsen deltagende  

 medlemmer af Remise- og Garagearbejdernes Fagforening, jfr. bilag 2,  

 sædvanlig bod, 27 kr. pr. time, og efter den 8. februar 1990 skærpet bod, 47  

 kr. pr. time, til klagerne.
 I sag nr. 90.061 pålægges der de i arbejdsnedlæggelsen deltagende  

 medlemmer af Specialarbejderforbundet i Danmark, jfr. bilag 1, sædvanlig bod,  

 27 kr. pr. time, til klagerne, for det antal timer, hvori de har deltaget i  

 arbejdsnedlæggelserne fra henholdsvis den 9. og 10. februar 1990.
 I sagsomkostninger til Arbejdsretten betaler de indklagede 6.000 kr.
 (* 1) Henvisninger: K. 10.560 (A 1986, s.39), K. 10.191 og 10.232 (A 1984,  

 s.153).
