Nyt fra Ankestyrelsen - flere kan få  

 førtidspension efter højesteretsdom - af ankechef Karin  

 Rasch Lige før jul afsagde Højesteret for  

 første gang dom i en sag om førtidspension.
Sagen drejede sig  

 om en kontoruddannet kvinde med smerter og bevægeindskrænkning i  

 højre arm.
Efter pensionsreglerne før 1. juli 1998 havde Den  

 Sociale Ankestyrelse tilkendt hende forhøjet almindelig  

 førtidspension.
Denne afgørelse indbragte hun for domstolene  

 for at få tilkendt mellemste førtidspension.
Højesteret fandt, at hun havde ret til mellemste  

 førtidspension.
Højesteret fastslog samtidig, at domstolene i  

 vidt omfang kan efterprøve pensionsmyndighedernes  

 afgørelser.
Vi har gennemgået dommen med Kammeradvokaten.
Det er  

 vores vurdering, at dommen er udtryk for en noget lempeligere vurdering af  

 kravene til den medicinske invaliditet, end den pensionsmyndighederne hidtil  

 har fulgt.
Det er også vores vurdering, at  

 pensionsmyndighederne, når der tilkendes forhøjet almindelig  

 førtidspension i stedet for mellemste førtidspension, i  

 højere grad må sandsynliggøre, at ansøgeren har en  

 resterhvervsevne.
I den konkrete sag lagde Højesteret blandt andet  

 vægt på, at pensionsmyndighederne ikke havde henvist  

 sagsøger til revalidering eller arbejdsprøvning.
I et principielt møde den 12. januar 2000 har  

 Ankestyrelsen opfyldt Højesterets dom og tilkendt ansøgeren  

 mellemste førtidspension.
Der er udsendt SM P-3-00 om  

 afgørelsen til kommunerne og de sociale nævn den 15. februar  

 2000. Den kan læses på Ankestyrelsens hjemmeside  

www.dsa.dk under »Nyheder«.
Vi har desuden antaget nogle sager til yderligere  

 belysning af dommens betydning.
De vil blive afgjort i løbet af  

 foråret.
Og afgørelserne vil blive offentliggjort som Sociale  

 Meddelelser til vejledning om praksis på  

 førtidspensionsområdet.
 Verserende sager, der afgøres efter  

 Højesterets dom, må afgøres i overensstemmelse med de  

 principper, der kan udledes af dommen.
Vi har bedt Kammeradvokaten om en juridisk vurdering af,  

 om pensionssager, der er afgjort før Højesterets dom, skal  

 genoptages.
Det er Kammeradvokatens vurdering, at pensionsmyndighederne ikke  

 har pligt til på eget initiativ at genoptage tidligere afgjorte  

 sager.
Kammeradvokaten har bl.a. lagt vægt på, at  

 selvom dommen medfører en ændring af pensionspraksis, har  

 hidtidig praksis ikke været klart urigtig eller i strid med klare  

 lovregler.
Det er heller ikke muligt ud fra generelle kriterier at udskille  

 de tidligere afgjorte sager, hvor dommen kan have betydning.
Ankestyrelsen har imidlertid underettet kommunerne og ved  

 orientering af pressen informeret offentligheden om mulighederne for at bede  

 kommunen om at genoptage tidligere afgjorte sager.
Ankestyrelsen har samtidig  

 orienteret kommunerne og henstillet til dem at yde vejledning til borgere,  

 som retter henvendelse om genoptagelse.
 Om den ændrede praksis bevirker, at en tidligere  

 afgørelse kan genoptages og ændres må afgøres  

 konkret i den enkelte sag.
 Afgørelse herom må træffes af kommunen  

 i de sager, hvor den tidligere afgørelse er truffet af revaliderings-  

 og pensionsnævnene, som blev nedlagt den 1. juli 1998.
 Hvis den tidligere afgørelse har været  

 indbragt for Ankestyrelsen, må afgørelsen om genoptagelse  

 træffes af Ankestyrelsen.
