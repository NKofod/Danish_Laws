Nr LSF 172 Forslag til Lov om friuniversiteter Fremsat af Lysholm Christensen (KRF) Glønborg (KRF) Kofod-Svendsen (KRF)  

 Inger Stilling Pedersen (KRF) den 14. januar 1992 § 1. Friuniversiteter kan oprettes efter de regler, der er angivet i denne lov.
 Stk. 2. Friuniversiteter kan omfatte et eller flere fakulteter  

 inden for samme fagområder som på statsuniversiteterne eller andre højere  

 læreanstalter.
 § 2. Formålet med friuniversiteter er at give undervisning og  

 drive forskning på videnskabeligt niveau og på frit ideologisk grundlag.
§ 3. Oprettelse af et friuniversitet skal anmeldes til  

 undervisnings- og forskningsministeren, som godkender det videnskabelige  

 niveau.
Anmeldelsen skal indeholde oplysning om friuniversitetets styre og  

 lærerkræfter og om det eller de fag, i hvilke der undervises og forskes.
 Stk. 2. Undervisnings- og forskningsministeren fastsætter nærmere  

 regler om fremgangsmåden ved oprettelse af et friuniversitet, herunder om  

 anmeldelse m.v.
 § 4. Et friuniversitet styres af en bestyrelse og et  

 repræsentantskab.
§ 5. Bestyrelsen består af 9 medlemmer, der vælges for en 3-årig  

 periode.
Der vælges 3 bestyrelsesmedlemmer hvert år.
Genvalg kan finde sted.
 Stk. 2. Bestyrelsen, der varetager den daglige drift af  

 universitetet, er ansvarlig over for undervisnings- og forskningsministeren  

 med hensyn til sikring af det faglige niveau.
§ 6. Repræsentantskabet er et friuniversitets øverste myndighed og  

 består af 25-45 medlemmer.
Af disse udpeges to af undervisnings- og  

 forskningsministeren, ligesom lærergruppen, de studerende og de øvrige  

 ansatte skal have sæde i repræsentantskabet.
 § 7. Reglerne om valg af medlemmer til bestyrelse og  

 repræsentantskab og forretningsorden for disse organers virke og kompetence  

 fastsættes af friuniversitetet i et regulativ, som godkendes af  

 undervisnings- og forskningsministeren.
§ 8. Rektor, professorer, lektorer, adjunkter eller andre hel-  

 eller deltidsansatte lærere udnævnes af bestyrelsen.
De udnævnte skal  

 underkastes samme faglige bedømmelse og have samme faglige kvalifikationer,  

 som kræves for udnævnelse af universitetslærere.
 § 9. Friuniversiteter, der er oprettet og styres i  

 overensstemmelse med reglerne i denne lov, kan afholde eksamen og udstede  

 eksamensbeviser med gyldighed svarende til de statslige universiteters og  

 højere læreanstalters eksamensbeviser.
 Stk. 2. Nærmere regler om friuniversiteters eksamensret, herunder  

 om de fag, i hvilke retten erhverves, og pensumkravene i de pågældende fag,  

 godkendes af undervisnings- og forskningsministeren.
 § 10. Friuniversiteter, der opfylder betingelserne stillet i denne  

 lov og dertil knyttede bekendtgørelser, kan opnå statstilskud.
 § 11. Loven træder i kraft den 1. august 1993.
Bemærkninger til lovforslaget Almindelige bemærkninger Det danske samfund er båret af et frihedsideal, som bl.a. har givet sig  

 udslag i friskoler, frie fagforeninger, valgmenigheder og frikirker.
 I de senere år har samfundet ønsket at anvende frihedsmodellen på løsning  

 af andre problemer, f.eks. i form af frikommuner.
 Undervisningen er et af de områder, hvor friheden findes betydningsfuld.
Det undrer ikke, da undervisningen i folkeskolen ikke kun er  

 kundskabsmeddelende.
Det drejer sig også om at bibringe færdigheder, at  

 stimulere fantasien, at øve selvstændighed og kritisk sans og at forberede  

 eleverne både til medbestemmelse og medansvar i samfundet.
 Men der vil altid være forskellige opfattelser af, hvilke værdier og  

 normer man skal lægge vægt på, hvilke politiske og religiøse holdninger der  

 er de rigtige osv.
 Derfor er friheden så fundamental netop på undervisningsfeltet, og siden  

 1855 har danske forældre haft en lovfæstet ret til selv at sørge for deres  

 børns undervisning enten i form af hjemmeundervisning eller i en friskole.
 Frihedslinjen er gennem årene fulgt op af lovgivning om bl.a. tilsyn og  

 økonomisk tilskud, og den liberale skolepolitik har medført, at godt 10 pct.  

 af de undervisningspligtige elever nu går i en eller anden form for fri  

 skole.
Selv om udgangspunktet for undervisningsfriheden har været den  

 undervisningspligtige alder, er frihedsideen trængt igennem også på højere  

 undervisningsniveau.
På tilsvarende måde har man oprettet Den Frie Lærerskole  

 i Ollerup, som på visse lovfæstede betingelser, jf. lovbekendtgørelse nr. 90  

 af 10. februar 1989 om statsstøtte til Den Frie Lærerskole, nyder statsstøtte  

 efter reglerne i lov om statsstøtte til visse private skoler, jf.  

 lovbekendtgørelse nr. 659 af 25. oktober 1988, som ændret ved § 44 i lov nr.  

 411 af 6. juni 1991 om friskoler og private grundskoler m.v.
På det højeste undervisningsniveau, universiteterne, har grundtanken om  

 frihed ikke givet sig udslag i oprettelsen af frie institutioner.
Der er dog  

 nu åbnet mulighed for forsøg med frifakulteter inden for den bestående lov om  

 styrelse af højere uddannelsesinstitutioner, jf. lovbekendtgørelse nr. 358 af  

 26. maj 1989, mens oprettelse af autonome universiteter ikke har lovhjemmel.
 Et tilløb til noget sådant er taget ved det naturvidenskabelige fakultet  

 ved Århus Universitet, der har fået dispensation fra styrelsesloven til et  

 forsøg med etablering af et frifakultet.
Friuniversiteter i andre lande Det er vanskeligt at drage direkte sammenligninger med USA.
Højere  

 undervisning er ikke et føderalt anliggende hverken lovgivningsmæssigt eller  

 administrativt.
Det er tilmed i meget vid udstrækning overladt til private  

 institutioner, der finansieres af fonde, og/eller betalingsundervisning.
Det følger imidlertid allerede af denne struktur i undervisningssystemet  

 såvel som af historiske amerikanske traditioner, at der netop i USA er  

 udstrakt frihed i den her omhandlede sammenhæng.
Nogle af de mest ansete og  

 anerkendte amerikanske universiteter som f.eks.
Harvard, Yale og Princeton er  

 netop, hvad man kunne kalde friuniversiteter, og få eksamensbeviser åbner så  

 mange døre i USA som et afgangsdiplom fra disse universiteter.
 I Norge findes et Menighedsfakultet (Free Faculty of Theology), der giver  

 uddannelse og eksamen i teologi, kristendomskundskab og pædagogik, en  

 missionshøjskole i Stavanger, der har ret til at afholde teologisk  

 embedseksamen, et lærerakademi i Bergen, der underviser i og har eksamensret  

 i kristendomskundskab og pædagogik, og et bedriftsøkonomisk institut i Oslo,  

 der er interessant ikke mindst herved, at frihedsideen således er praktiseret  

 ikke blot på det ideologiske område.
 Alle disse højere uddannelsesinstitutioner får og har i en lang årrække  

 fået tilskud til driften fra den norske stat.
I Holland findes tre friuniversiteter fuldt udbygget med alle  

 fagdiscipliner.
De behandles alle på lige fod med statsuniversiteterne.  

 Således får de fuld offentlig dækning af deres udgifter, har samme status som  

 statsuniversiteterne, herunder ikke blot eksamensret, men også ret til at  

 tildele licentiat- og doktorgrader.
De udsteder eksamensbeviser med samme  

 gyldighed og med kompetence som andre universiteter, anvender lærerkræfter,  

 der opfylder betingelserne for ansættelse ved andre universiteter, og har i  

 øvrigt en betydelig søgning, således (i 1988) ca. 30.000 studerende ud af  

 (ca.) 150.000 studerende ved alle Hollands 13 universiteter.
Uanset at friuniversiteterne som anført ikke blot får tilskud, men får  

 offentlig dækning af samtlige udgifter, har staten ikke forbeholdt sig nogen  

 særlig indflydelse eller ret til indblanding.
På statsuniversiteterne udpeges  

 bestyrelsesformanden af undervisningsministeren, men på de frie universiteter  

 vælges formanden af en forening, som er uafhængig af ministeren.
 I Frankrig findes et Institut Catholique, der i det væsentligste svarer  

 til frifakultetsbegrebet, og som eksisterer i Paris og i fire andre større  

 byer.
 På de punkter, hvor sammenligninger er særlig relevante, det vil navnlig  

 sige finansiering og eksamensret, indtager også Institut Catholique en  

 anerkendt position.
Der ydes tilskud til driften fra undervisningsministeriet.
Instituttet har  

 eksamensret, og eksamensbeviserne er statsgodkendte, hvilket vil sige, at en  

 kandidat fra instituttet har samme erhvervskompetence som kandidater fra  

 statsuniversiteterne.
Instituttet, der underviser i teologi, litteratur,  

 humaniora og naturvidenskab, forestår endvidere forskning og rekrutterer  

 lærerkræfter på samme basis som statsuniversiteterne.
I England har tanken om friuniversiteter slået rod gennem oprettelsen af  

 The University of Buckingham, der i 1973 indstiftedes som »et  

 ikkeoverskudsgivende selskab registreret som en velgørende  

 uddannelsesinstitution«.
Institutionens struktur blev ændret og udvidet  

 i 1983, hvor man gik over til at tildele de traditionelle universitetsgrader  

 i England, Bachelor of Arts, Bachelor of Science og Bachelor of Law.  

 Friuniversitetet er økonomisk uafhængigt, opretholder et akademisk niveau,  

 der er direkte sammenligneligt med de etablerede universitetsuddannelser, og  

 har haft en stadig stigende søgning.
 I Tyskland er frifakulteter i forskellige former et ret udbredt fænomen.  

 Blandt andet finansieringsformen varierer betydeligt fra tilfælde til  

 tilfælde (selvfinansiering, blandingsøkonomi, offentlige tilskud), men fælles  

 for de forskellige varianter er, at de nyder betydelig anseelse, er engageret  

 både i undervisning og forskning, anvender højt kvalificerede lærerkræfter,  

 udbyder et bredt spektrum af fag, herunder - bortset fra de specielt  

 kirkelige universiteter og faghøjskoler - økonomi, medicin og naturvidenskab,  

 og har både eksamensret og ret til at tildele akademiske grader - alt under  

 forudsætning af, at de opfylder nogle betingelser for at opnå statslig  

 anerkendelse.
 Sammenfattende må det konstateres, at begreberne frifakulteter eller  

 friuniversiteter er udbredt i den vestlige verden, og at fuld  

 ligeberettigelse og offentlig støtte fremtræder som gennemgående karaktertræk  

 - naturligvis under visse forudsætninger, som f.eks. at rekrutteringen af  

 lærerkræfter opfylder samme betingelser som dem, der stilles til statens  

 undervisningsinstitutioner.
 På denne baggrund og ligeledes på baggrund af frihedstankens dominerende  

 rolle på det danske undervisningsområde har Kristeligt Folkeparti anset det  

 for ønskeligt, at der ad lovgivningsvejen åbnes mulighed for at oprette  

 friuniversiteter.
Bemærkninger til lovforslagets enkelte bestemmelser Til § 1 Der skabes herved den i dag manglende hjemmel til at oprette  

 friuniversiteter, ligesom der dannes en ramme omkring friuniversiteternes  

 rettigheder og forpligtelser.
Til § 2 Som lovforslagets formålsbestemmelse er denne bestemmelse særlig central.  

 Der henvises i øvrigt til de almindelige bemærkninger.
Til § 3 Ligesom der er givet detaillerede regler om oprettelse af friskoler, jf.  

 lov nr. 411 af 6. juni 1991 om friskoler og private grundskoler m.v.,  

 forudsætter friuniversiteters opnåelse af fordele (eksamensret og  

 statstilskud), at der følges præcise regler om oprettelsen.
Paragraffen  

 fastsætter bl.a. nogle fundamentale principper om anmeldelse m.v.
Til §§ 4-7 Som ethvert andet foretagende må et friuniversitet have en styrelse, og  

 friuniversiteters privilegier f.eks. i form af eksamensret og statstilskud er  

 ved §§ 9 og 10 gjort betinget af, at regelsættet om styrelsen er iagttaget.
 Styrelsesreglerne er udformet med bl.a. forskellige udenlandske modeller  

 som fortilfælde.
Det vigtigste principielle spørgsmål i denne forbindelse er statens  

 indflydelse.
På den ene side ville det stride mod den bærende frihedside,  

 hvis staten skulle have en bestemmende eller på anden måde dominerende  

 indflydelse.
På den anden side må der sikres staten et effektivt indseende  

 med det faglige niveau som modstykke til, at der gives friuniversiteter  

 eksamensret og statsstøtte.
 Statens indflydelse sikres derved, at undervisnings- og  

 forskningsministeren skal godkende valgregulativ, forretningsorden og det  

 videnskabelige niveau.
 Samtidig er der ikke givet staten nogen beføjelse til at give instrukser  

 eller til at lede et friuniversitet.
 Ved fastsættelsen af bestyrelsens og repræsentantskabets størrelse er der  

 taget hensyn til, at de bør være store nok til at give plads for alsidige  

 interesser og synspunkter, men dog ikke bør have en størrelse, der kunne  

 virke hæmmende på beslutningsprocessen.
Til § 8 Det er et fundamentalt led i det påtænkte system, at undervisning og  

 forskning skal ligge på samme høje niveau som ved universiteterne i øvrigt.  

 For så vidt angår de højere læreanstalter under Undervisnings- og  

 Forskningsministeriet er den høje faglige kvalitet sikret gennem  

 bekendtgørelse nr. 597 af 3. december 1975 om ansættelse i  

 professorstillinger, videnskabelige adjunkt/lektorstillinger og eksterne  

 lektorater ved de højere uddannelsesinstitutioner under Undervisnings- og  

 Forskningsministeriet.
Undervisnings- og forskningsministeren skal tage  

 hensyn hertil ved godkendelsen af det faglige niveau, jf. lovforslagets § 3.
Til § 9 Som det også fremgår af de generelle bemærkninger, er et hovedformål med  

 lovforslaget at sikre friuniversiteter eksamensret.
Forudsat at de faglige  

 kvalitetskrav er opfyldt, er det udtryk for forskelsbehandling at nægte  

 friuniversiteter eksamensret.
På den anden side kan denne ret ikke gives  

 generelt, men må være begrænset til bestemte fag og må kunne knyttes til  

 særlige betingelser, f.eks. vedrørende pensum i det pågældende fag.
Det vil  

 være naturligt, at undervisnings- og forskningsministeren godkender de  

 nærmere regler herom.
Til § 10 Muligheden for statsstøtte til friuniversiteter som til andre frie  

 undervisningsinstitutioner er en del af lovforslagets bærende tankegang.
I  

 denne bestemmelse fastslås blot princippet, idet det med hensyn til de  

 nærmere regler er tilstrækkeligt at henvise til og anvende statsstøtteloven,  

 jf. lovbekendtgørelse nr. 659 af 25. oktober 1988, som ændret ved § 44 i lov  

 nr. 411 af 6. juni 1991 om friskoler og private grundskoler m.v.
Muligheden  

 for at indføre særregler er hjemlet med fortilfælde i lovbekendtgørelse nr.  

 90 af 10. februar 1989 om statsstøtte til Den Frie Lærerskole.
Til § 11 Det er både traditionelt og naturligt at lade en lov af denne art træde i  

 kraft noget før et nyt universitetsårs begyndelse.
