Nr BTL 116 Betænkning over Forslag til lov om boliger for ældre og personer med  

 handicap   

 Nr L 112 1986-87, 1. samling Blad nr 880 Afgivet af boligudvalget Afgivet: 19870512 Udvalget har behandlet lovforslaget i en række møder og har herunder stillet spørgsmål til boligministeren, som denne har besvaret skriftligt og i samråd.
To af udvalgets spørgsmål og ministerens svar herpå er optrykt som bilag til denne betænkning.
Udvalget har endvidere modtaget mundtlige og/ eller skriftlige henvendelser fra:
Amtsrådsforeningen i Danmark, Bolig-, Motor- og Hjælpemiddeludvalget, Boligselskabernes Landsforening, Byfornyelsesselskabet Danmark, Danske Arkitekters Landsforbund/ Akademisk Arkitektforening, EGV-fonden, Foreningen til Udvikling af Alderdommens Muligheder (FUAM), FTF, Kommunernes Landsforening og Lejernes Landsorganisation.
Der er af boligministeren og af nogle mindretal stillet ændringsforslag, hvorom henvises til de ledsagende bemærkninger.
Boligministeren har over for udvalget tilkendegivet, at han vil sikre kommunerne adgang til at godkende et tillæg til rammebeløbet til dækning af merudgifter i anledning af installation af elevator og overdækning af gangarealer og lignende, når dette er nødvendigt for at gøre boligerne tilstrækkelig ældre- og handicapvenlige.
Boligministeren har endvidere tilkendegivet, at ældreboligerne ikke indtager nogen særstilling i relation til den reguleringsmulighed, der allerede eksisterer i henhold til boligbyggerilovens § 1.
Særlige indgreb med henblik på alene at begrænse ældreboligbyggeriet vil derfor ikke komme på tale.
I konsekvens heraf vil et ældreboligbyggeri på over 1500 enheder årligt ikke i sig selv udløse anvendelse af boligbyggerilovens § 1.
Boligministeren har herudover oplyst, at regeringen vil sikre, at der bliver neutralitet mellem de forskellige bygherretyper i relation til momsproblemet, således at f.eks. kommunerne ikke på grund af momsberegningerne tilskyndes til selv at stå som bygherrer.
Herefter indstiller et »flertal§ (Det Konservative Folkepartis, Venstres, Det Radikale Venstres, Centrum-Demokraternes og Kristeligt Folkepartis medlemmer af udvalget) lovforslaget til »vedtagelse§ med de af boligministeren og de af et mindretal under nr. 2 og nr. 6 stillede ændringsforslag.
Et »mindretal§ (Socialdemokratiets medlemmer af udvalget) indstiller lovforslaget til »vedtagelse§ med de af mindretallet og de af boligministeren under nr. 4, 7 og 8 stillede ændringsforslag.
Mindretallet ønsker at udtale, at det er Socialdemokratiets opfattelse, at der bør gælde ensartede finansieringsregler for ældreboliger og almennyttige boliger som foreslået af bl.a.
 Ældrekommissionen.
Forskellige finansieringsregler for støttede almennyttige boliger og for ældreboliger indebærer en risiko for en ringere grad af integration af ældreboligerne.
Erfaringen viser, at bl.a.
finansieringsforskelle ofte kan føre til opførelse af fysisk adskilte bebyggelser.
Dette gælder ikke mindst også ved indretningen af ældreboliger i den eksisterende almennyttige boligmasse.
Her udgør finansieringsforskellene en alvorlig hindring for at sikre indretning af mange ældreboliger, som sektoren ellers indebærer mulighed for.
Endvidere vil finansieringsforskellene indebære en risiko for forvridninger af kommunernes beslutningsgrundlag.
Det vil således være langt billigere for kommunerne, hvis ældreboligerne kan indpasses i den almindelige almennyttige byggekvote, eller hvis ældreboligerne kan tilvejebringes ved boligmoderniseringer efter byfornyelsesloven.
Herved vil komme et meget betydeligt pres på den almennyttige byggekvote og på byfornyelsesrammerne, og det vil kunne indebære forringede muligheder for at tilgodese andre vanskeligt stillede befolkningsgruppers boligbehov.
På baggrund af amtskommunernes ansvar i henhold til bistandslovens betemmelser til at sikre boliger til handicappede finder Socialdemokratiet det påkrævet, at amtskommunerne får adgang til at bygge boliger efter de regler, der i øvrigt er fastsat i lovforslaget.
Socialdemokratiet skal derfor dybt beklage, at der ikke har være mulighed for at skabe et flertal bag et sådant forslag.
Under udvalgsarbejdet har spørgsmålet om pensionskassernes mulighed for at opføre ældreboliger efter denne lov være drøftet.
Socialdemokratiet må konstatere, at det fremgår af svaret på udvalgets spørgsmål vedrørende fritagelse for realrenteafgift (optrykt som bilag til denne betænkning), at pensionskasser, der opfører ældreboliger i henhold til denne lov, ikke opnår fritagelse for realrenteafgift.
Et »andet mindretal§ (Socialistisk Folkepartis medlemmer af udvalget) indstiller lovforslaget til »forkastelse§ ved 3. behandling.
Mindretallet finder, at der er behov for et stærkt forøget boligbyggeri, hvori der indrettes handicapvenlige boliger.
Den eneste rimelige løsning på det problem er at forøge kvoten for almindeligt almennyttigt boligbyggeri og gøre reglerne for dette byggeri så fleksible, at sammenslutninger af ældre, i form af almennyttige andelsboligforeninger, kan få del i kvoten.
Det foreliggende lovforslag giver ingen sikkerhed for, at der overhovedet bliver opført flere boliger til ældre og handicappede, fordi finansieringssystemet gør det alt for dyrt for kommunerne at vælge dette frem for almindeligt almennyttigt byggeri.
Resultatet vil sandsynligvis blive, at presset på kvoten for almennyttige boliger i stedet øges.
Ændringsforslag Til § 5 Af et »mindretal§ (S):
 1) Ordene »samt af private« udgår.
 Af et »mindretal§ (RV), tiltrådt af et mindretal (KF, V, CD og KRF):
 2) Ordet »private« ændres til: »pensionskasser«.
Af »boligministeren§, tiltrådt af et »flertal§ (KF, V, RV, CD og KRF):
Til § 6 3) I stk. 1 indsættes som nyt »2. punktum§:
»Til ældreboliger, der opføres og drives af kommuner, kan der ydes lån af Kreditforeningen af Kommuner i Danmark.« Af »boligministeren§, tiltrådt af et »flertal§ (udvalget med undtagelse af SF):
 4) I stk. 2 indsættes efter 1. pkt.:
»Ved kommunalt ejede ejendomme, der ombygges til ældreboliger, beregnes støtte efter stk. 1 på grundlag af værdien af den eksisterende ejendom tillagt udgiften til ombygning.
Værdiansættelsen sker efter reglerne i § 12.« Til § 22 Af et »mindretal§ (S):
 5) I 1. pkt. udgår ordene »eller en privat«.
 (Vedtages ændringsforslaget, foretages tilsvarende ændring i § 24).
Af et »mindretal§ (RV), tiltrådt af et »mindretal§ (KF, V, CD og KRF):
 6) I 1. pkt. ændres ordet »privat« til:  

 »pensionskasse«.
 (Vedtages ændringsforslaget foretages tilsvarende ændring i § 24).
Af »boligministeren§, tiltrådt af et »flertal§ (udvalget med undtagelse af SF):
Ny paragraf 7) Efter § 27 indsættes som ny paragraf:
»§ 01. Ejendomme, hvori der er ældreboliger, skal tilbydes kommunen, før de overdrages til andre.
Stk. 2. Tilbudspligten gælder, når ejendommen eller en del heraf overdrages ved salg, gave eller mageskifte.
Stk. 3. Tilbudspligten kommer dog ikke til anvendelse, når erhververen er medejer eller ægtefælle.
Stk. 4. Tilbudspligten respekteres af indehavere af andre rettigheder over ejendomme, uanset hvornår disse rettigheder er stiftet.
Stk. 5. Tilbud i henhold til stk. 1 og 2 skal angive salgssummen, den kontante udbetaling og de øvrige vilkår, der skal være af et sådant indhold, at de kan opfyldes af kommunen.
Acceptfristen skal være mindst 8 uger. § 12 om vurdering m.v. finder tilsvarende anvendelse.
Stk. 6. Bliver ejerens tilbud ikke accepteret, kan ejendommen overdrages til andre ved salg på de tilbudte vilkår eller ved gave eller mageskifte, hvis skødet anmeldes til tinglysning senest 1 år efter tilbudet til kommunen.
Stk. 7. Ved tvangsauktion over ejendomme, der er omfattet af tilbudspligten, skal fogden give kommunalbestyrelsen underretning i overensstemmelse med retsplejelovens regler.
Stk. 8. Regler om tinglysning af dokumenter om overdragelse af en ejendom, hvorpå der er tilbudspligt, fastsættes af justitsministeren.
Stk. 9. Boligministren kan fastsætte regler om tilbudspligtens nærmere omfang og administration.« Til § 33 8) Datoen »1. januar 1988« ændres til: »1. juli 1987«.
BEMÆRKNINGER Til nr. 1 og 5 Forslagsstillerne finder det uhensigtsmæssigt, at lovforslaget indeholder bestemmelse om, at også private kan være bygherrer.
Efter forslagsstillernes opfattelse bør private firmaers engagement begrænses til at forestå opførelsen af byggerierne for de tre øvrige kategorier af bygherrer.
Til nr. 2 og 6 Forslagsstillerne finder, at der bør åbnes op for, at pensionskassernes kapital kan anvendes til opførelse af ældreboliger.
Til nr. 3 På grund af det kommunale engagement ved fremskaffelse af de fremtidige ældreboliger findes det naturligt, at Kreditforeningen af Kommuner i Danmark får mulighed for at yde lån, herunder indekslån, til kommunerne til de ældreboliger, der indrettes eller opføres af kommunerne selv.
Til nr. 4 I de tilfælde, hvor en ejer af en eksisterende ejendom ønsker at bygge denne om til ældreboliger, kan der ifølge lovforslagets § 6, stk. 3, kun ydes støtte til selve ombygningsudgiften.
Dette princip foreslås fraveget for så vidt angår de ejendomme, der allerede ejes af kommunerne, således at værdien af sådanne ejendomme kan indgå i den støtteberettigede anskaffelsessum for ældreboligerne.
§ 12 om vurdering finder ifølge ændringsforslaget også anvendelse i disse tilfælde.
Til nr. 7 Efter ønske herom fra Kommunernes Landsforening, bl.a. under henvisning til at opførelsen af ældreboliger hovedsagelig finansieres af kommunerne, foreslås det, at den pågældende kommune skal have disse ejendomme tilbudt i forbindelse med et eventuelt salg eller lignende.
Kommunens ret til at få sådanne ejendomme tilbudt følger stort set reglerne i lov om tilbudspligt, jf. lov nr. 328 af 18. juni 1969.
Reglerne i lovforslagets § 12 om vurdering af den pris, til hvilken ejendommen kan erhverves, bør også gælde i tilbudspligtsituationen, hvilket fremgår af lovteksten.
Til nr. 8 Efter ønske fra Kommunernes Landsforening foreslås det, at loven træder i kraft allerede den 1. juli 1987 i stedet for den 1.
 januar 1988.
Kommunernes Landsforening har i den forbindelse anført, at mange kommuner ved budget- og planlægningen på ældreboligområdet allerede har disponeret efter en forventet ikrafttræden af loven i sommeren 1987.
Fra den 1. juli 1987 kan der ikke indgås lejeaftaler vedrørende pensionistboliger efter lov om individuel boligstøtte.
Kvoten til lette kollektivboliger er i den gældende boligbyggerilov på 1.000 enheder for hele 1987.
Hertil kommer de boliger for ældre, beskyttede boliger, plejehjem m.v., som fortsat vil kunne påbegyndes indtil udgangen af 1987 i henhold til den gældende bistandslov.
Administrationen af tilsagnsgivningen til lette kollektivboliger vil blive tilrettelagt således, at der sikres et samlet boligbyggeri for ældre på ca. 1.500 enheder, svarende til det nuværende aktivitetsniveau.
Der henvises til det samtidig fremsendte ændringsforslag til § 7 i L 117.
Agnete Laustsen (KF) Birgit Fogh-Andersen (KF) Svend Åge Petersen (KF) Merete Aarup (KF) Bente Nielsen (V) nfmd.
Helge Sander (V) Birgith Mogensen (CD) Kofod-Svendsen (KRF) Svend Andersen (S) Bakholt (S) Baadsgaard (S) Knud Damgaard (S) fmd.
Torben Lund (S) Lissa Mathiasen (S) Ruth Olsen (SF) Pelle Voigt (SF) Estrup (RV) Partierne FP og VS havde ikke medlemmer i udvalget.
Bilag To af udvalgets spørgsmål til boligministeren og dennes svar herpå Spørgsmål:
Hvordan agter ministeren at sikre, at det samlede omfang af boligbyggeri for ældre i 1987 mindst kommer til at svare til det nuværende aktivitetsniveau på ca. 1.500 boligenheder? Svar:
I lov om boligbyggeri er fastsat en kvote på 1.000 lette kollektivboliger for 1987. Heraf vil der i det første halvår blive givet foreløbigt tilsagn om støtte til opførelsen af ca. 500 boliger.
Herudover vil der i henhold til bistandsloven i hele 1987 kunne gives tilsagn om støtte til opførelse af et vist antal plejehjemsboliger, beskyttede boliger m.v.
I henhold til lovforslagets § 28 vil kommunerne snarest blive anmodet om at indberette det antal ældreboliger, som man påtænker at påbegynde i 1987.
Såfremt den samlede aktivitet vedrørende de ovennævnte kategorier af boliger for ældre viser sig at overstige 1.500 enheder, kan der ikke meddeles yderligere tilsagn til lette kollektivboliger i andet halvår af 1987.
Hvis dette tal derimod er mindre end 1.500, kan der »fyldes op«  

 med ekstra tilsagn til lette kollektivboliger, dog med maksimalt 500 stk. i 2. halvår under forudsætning af, at de for 1. halvår givne tilsagn udnyttes fuldt ud.
Såfremt dette ikke er tilfældet, kan antallet af tilsagn til lette kollektivboliger i 2. halvår overstige de nævnte 500, men det samlede antal endelige tilsagn hertil kan for hele 1987 ikke overstige den gældende kvote på 1.000 lette kollektivboliger.
Der vil på denne baggrund være sikkerhed for, at aktiviteten vedrørende byggeri af boliger for ældre ikke reduceres i 1987.
 Spørgsmål:
Ministeren bedes indhente ministeren for skatter og afgifters udtalelse om, hvorvidt det vedlagte ændringsforslag til L 116 vil medføre, at pensionskasser, der opfører ældreboliger inden for byfornyelsesområdet, automatisk vil få de samme betingelser for afgiftsfritagelse, som det fremgår af § 3 b i lov om realrenteafgift af visse pensionskapitaler m.v.
 Svar:
Efter realrenteafgiftslovens § 3 b kan afkast af fast ejendom fritages for realrenteafgift, når afkastet vedrører følgende kategorier af ejendomme, 1) erhvervsejendomme opført af den afgiftspligtige og ubebyggede grunde bestemt til erhvervsformål og 2) ejendomme omfattet af byfornyelseslovens kapitel 2, når den realrenteafgiftspligtige institution finansierer forbedringsudgifter, der medfører en værdiforøgelse på ejendommen på mindst 100 pct.
 Afgiftsfritagelsen gives for et år ad gangen inden for visse kvoter.
De nærmere vilkår for afgiftsfritagelsen er fastsat i bekendtgørelse nr. 663 af 29. september 1986.
De ældreboliger, der er omfattet af lovforslaget, er hverken erhvervsejendomme som nævnt i realrenteafgiftslovens § 3 b, stk.
1, nr. 1, eller ejendomme omfattet af byfornyelseslovens kapitel 2, jf. realrenteafgiftslovens § 3 b, stk. 1, nr. 2.
Pensionskasser kan derfor ikke investere afgiftsfrit i de af lovforslaget omfattede ældreboliger.
Efter oplysninger fra Boligministeriet er der imidlertid ved lovforslag L 117 stillet forslag om, at der i forbindelse med byfornyelse og boligforbedring skal være adgang til at gennemføre ældre- og handicapegnede foranstaltninger efter byfornyelsesloven.
Pensionskasser, der foretager sådanne boliginvesteringer, kan under de i realrenteafgiftslovens § 3 b, stk. 1, nr. 2, angivne betingelser opnå afgiftsfrihed for afkast heraf.
