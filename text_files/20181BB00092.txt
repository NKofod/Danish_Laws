Fremsat den 7. februar 2019 af Torsten Gejl (ALT) og Carolina Magdalene Maier (ALT) Forslag til folketingsbeslutning om tilbagerulning af lovændringen om skærpelse af straffen for tiggeri Folketinget pålægger regeringen i indeværende folketingssamling at tilbagerulle den såkaldte tiggerlov, der trådte i kraft i juni 2017, og som indebar en skærpelse af straffen for tiggeri på udvalgte steder.
Bemærkninger til forslaget Beslutningsforslaget er en delvis genfremsættelse af beslutningsforslag nr.
B 33, folketingsåret 2017-18, tillæg A, B 33 som fremsat, og tillæg F, møde 44 kl. 15.58.
I 2017 vedtog Folketinget den lovændring, som indebar en skærpelse af straffen for tiggeri på udvalgte steder  den såkaldte tiggerlov.
Med lovændringen blev straffen for tiggeri i gågader, ved stationer, i og ved supermarkeder eller i offentlige transportmidler skærpet til 14 dages ubetinget fængsel i førstegangstilfælde, dvs. uden forudgående advarsel fra politiet.
Formålet med lovændringen var at bekæmpe »utryghedsskabende tiggeri« defineret som tiggeri de nævnte steder, mens baggrunden tilsyneladende var at skræmme udenlandske hjemløse fra at rejse til Danmark og tigge.
Men det har vist sig, at almindelige hjemløse, som tigger uden at skabe utryghed, bliver ramt af lovgivningen.
 Forslagsstillerne mener ikke, at hjemløse og udsatte borgere skal straffes for handlinger, der skyldes deres sociale problemer, og mener helt grundlæggende ikke, at sociale problemer kan bekæmpes med straf og kriminalisering af socialt udsatte borgere.
Utryghedsskabende adfærd kan håndteres af politiet efter ordensbekendtgørelsen, hvis adfærden er til gene for den offentlige orden.
Det kan derfor også overvejes helt at afkriminalisere tiggeri og afskaffe straffelovens bestemmelser om tiggeri.
Endvidere kan forslagsstillerne tilslutte sig anbefalingen fra Institut for Menneskerettigheder om at afsøge løsninger på de eventuelle ordensmæssige problemer, som socialt udsatte og hjemløse kan skabe, uden at kriminalisere handlinger, der er direkte relateret til fattigdom og hjemløshed (Institut for Menneskerettigheder, »Uregistrerede Migranter.
Status 2018«).
 Forslagsstillerne henviser i øvrigt også til, at forslaget er i tråd med FNs vejledende principper for ekstrem fattigdom og menneskerettigheder, hvoraf det fremgår, at stater opfordres til at ophæve kriminalisering af hjemløses livsopretholdende handlinger, der foretages i det offentlige rum, såsom at sove, tigge og spise, og aktiviteter, der relaterer sig til personlig hygiejne (FNs Menneskerettighedsråd, UN Guiding Principles on Extreme Poverty and Human Rights, 2012, pkt. 66 (C)).
Endelig skal det også bemærkes, at fængselsstraffe for tiggeri er ekstremt dyrt for samfundet og hverken hjælper på fattigdom eller hjemløshed.
Ifølge bemærkningerne til regeringens lovforslag koster det årligt omkring 8 mio. kr. at straffe hjemløse tiggere med 14 dages fængselsstraf.
De ressourcer kan bruges langt klogere og mere værdigt til andre formål.
Skriftlig fremsættelse Torsten Gejl (ALT):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om tilbagerulning af lovændringen om skærpelse af straffen for tiggeri.
(Beslutningsforslag nr.
B 92) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
