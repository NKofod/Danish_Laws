Skriftlig fremsættelse (3. oktober 2018) Børne- og socialministeren (Mai Mercado):
 Herved tillader jeg mig for Folketinget at fremsætte:
Forslag til lov om ændring af dagtilbudsloven (Bedre fordeling i daginstitutioner) (Lovforslag nr.
L 6) Lovforslaget udmønter aftalen af 28. maj 2018 mellem regeringen, Socialdemokratiet, Radikale Venstre og Socialistisk Folkeparti om bedre fordeling i daginstitutioner, som er en del af regeringens samlede indsats mod parallelsamfund.
 Lovforslagets formål er at sikre, at børn fra udsatte boligområder kommer i dagtilbud, hvor der tales dansk, og hvor der er mulighed for at skabe gode miljøer med fokus på trivsel, læring, dannelse og udvikling.
 Det foreslås, at der indføres regler om, at der maksimalt må nyoptages 30 pct. børn i en daginstitution eller i en enhed i daginstitutionen på et kalenderår.
Det foreslås herudover, at kommunalbestyrelsen, hvis den anviser børn med bopæl uden for et udsat boligområde en plads i en daginstitution beliggende i et udsat boligområde, samtidig skal tilbyde barnet en plads i et andet dagtilbud, som ikke er beliggende i et udsat boligområde.
Forældrene skal frit kunne vælge mellem de to pladser.
Det foreslås videre, at kommunalbestyrelsen samt selvejende og udliciterede daginstitutioner med optagelseskompetence og privatinstitutioner kan ansøge om, at daginstitutioner eller enheder i daginstitutioner kan undtages fra reglerne i som udgangspunkt 5 år, hvis der foreligger helt særlige forhold, og der samtidig arbejdes målrettet hen mod, at der nyoptages maksimalt 30 pct. børn fra et udsat boligområde i løbet af et kalenderår.
Reglerne om dispensationsadgang fastsættes ved bekendtgørelse.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
