Landsskatteretskendelse Formalitetsindsigelse Pyntegrønt - afskrivning Reference:
SL § 6 LL § 8 K SSL § 3, stk. 4 Forvaltningsloven §§ 22 og 24 A klagede for indkomstårene 1995-1997 inkl, over, at  

 de stedlige skattemyndigheder ikke havde godkendt afskrivning på  

 pyntegrønt, 4.500 kr. pr. år.
Det var oplyst, at klageren pr. 1. juli 1995 erhvervede en  

 landbrugsejendom med et jordtilliggende på 14,5 ha, hvoraf 1,35 ha var  

 tilplantet med Normann grantræer, der anvendtes til klipning af  

 pyntegrønt.
Ved indkomstopgørelsen for 1995 havde klageren  

 optaget et beløb på 45.000 kr. som den del af  

 etableringsomkostningerne for pyntegrøntkulturen, han havde  

 skønnet kunne henføres til den del af kulturens samlede  

 levetid, der lå efter 1. juli 1995. Klageren havde herefter foretaget  

 afskrivning med 10 % i hvert af de omhandlede indkomstår.
Ved kendelse af 6. august 1998 for indkomståret 1995  

 og af 7. august 1998 for indkomstårene 1996 og 1997 havde  

 skatteforvaltningen ikke godkendt, at klageren foretog afskrivning på  

 udgiften til anskaffelse af pyntegrøntkulturen.
Forvaltningen havde  

 henvist til, at pyntegrøntkultur ansås for at falde ind under  

 reglerne om juletræer, jf.
Ligningsvejledningens afsnit E.E. 3.13,  

 hvoraf fremgik, at der for ejendomme, der var købt den 1. september  

 1986 eller senere ikke var adgang til at fratrække den del af  

 købesummen, der kunne henføres til juletræer m.v.  

 på rod.
Forvaltningen havde videre henvist til ligningslovens § 8K,  

 hvoraf fremgik, at der alene var adgang til at afskrive på  

 nyplantninger, hvor man selv havde afholdt udgiften, og ikke ved et samlet  

 køb.
 Over for Landsskatteretten havde klageren principalt  

 nedlagt påstand om, at de selvangivne afskrivninger skulle godkendes i  

 medfør af statsskattelovens § 6, eller at han var berettiget til at  

 foretage fradrag for hele pyntegrøntkulturens værdi i  

 købsåret.
 Subsidiært havde klageren nedlagt påstand om,  

 at skatteforvaltningens afgørelser angående dette punkt var  

 ugyldige, idet kravet om begrundelse i forvaltningslovens §§ 22 og 24 ikke  

 var opfyldt, og idet kendelserne af 6. og 7. august 1998 var afsagt inden  

 udløbet af indsigelsesfristen i agterskrivelserne af 27. og 28. juli  

 1998.
Klageren havde yderligere anført, at den  

 påklagede afgørelse for indkomståret 1995 endvidere  

 omhandlede spørgsmålet om opgørelse af  

 afskrivningsgrundlaget på ejendommen, idet Forvaltningen herom havde  

 anført, at man eventuelt senere ville vende tilbage til  

 spørgsmålet om overdragelsessummerne for bygningerne.
Klageren  

 havde herved anført, at han havde vanskeligt ved at forholde sig til,  

 at Forvaltningen havde taget beslutning om, at man endnu ikke havde taget en  

 beslutning.
Forvaltningen havde i øvrigt ikke fundet det  

 besværet værd at begrunde sin beslutning, men havde alene henvist  

 til nogle ikke nærmere definerede oplysninger.
 Klageren havde herefter anført, at hvis  

 Landsskatteretten måtte finde, at Forvaltningen herved havde truffet en  

 beslutning vedrørende spørgsmålet om  

 afskrivningsgrundlaget på ejendommen, nedlagde han påstand om, at  

 også denne del af afgørelsen var ugyldig, idet  

 forvaltningslovens krav om begrundelse samt indsigelsesfristen ej heller var  

 opfyldt i dette tilfælde.
Landsskatteretten bemærkede indledningsvis til det  

 af klageren yderligere anførte vedrørende skatteforvaltningens  

 afgørelse for indkomståret 1995, at Forvaltningen ved den  

 påklagede afgørelse af 7. august 1998, jf. skattestyrelseslovens  

 §§ 2 og 3, alene havde foretaget en ansættelse på et andet  

 grundlag end det, der var selvangivet, for så vidt angik  

 spørgsmålet om afskrivning på pyntegrøntkultur.
Det  

 i Forvaltningens afgørelse øvrige anførte om bl.a.  

 opgørelse af afskrivningsgrundlaget på ejendommen var ikke en  

 ansættelse, men var en oplysning til klageren om, at Forvaltningen  

 eventuelt på et senere tidspunkt ville foretage en ansættelse  

 heraf på et andet grundlag end det, der var selvangivet.
 Da der således ved den til Landsskatteretten  

 påklagede afgørelse af 7. august 1998 for indkomståret  

 1995 ikke var foretaget en ansættelse vedrørende  

 spørgsmålet om afskrivningsgrundlaget på ejendommen,  

 påkendte retten ikke dette spørgsmål, jf.  

 skattestyrelseslovens § 23, stk. 1.
 Det blev herved tilføjet, at klageren havde oplyst,  

 at skatteforvaltningen ved afgørelse af 7. december 1998 havde truffet  

 afgørelse om afskrivningsgrundlaget, at klageren pr. 6. januar 1999  

 havde indbragt Forvaltningens afgørelse af 7. december 1998 for  

 skatteankenævnet, og at klageren havde trukket klagen til  

 skatteankenævnet tilbage ved skrivelse af 19. marts 1999.
 Ad afskrivning på pyntegrøntkultur.
Til støtte for påstanden havde klageren  

 bl.a. anført, at han betragtede købet af  

 pyntegrøntkulturen som erhvervelse af et aktiv, hvortil der var  

 knyttet en række betingelser for, at aktivet kunne tillades afskrevet  

 efter statsskattelovens § 6. Disse betingelser var: 1) at der var  

 påført skatteyderen et formueforbrug (jf.
Ligningsvejledningen  

 1997 afsnit E.A.2.1.2), 2) at det var hensynet til indtjeningen (driften),  

 der begrundede dispositionen, og ikke hensynet til det underliggende  

 indkomstgrundlag, dvs, at der skulle foreligge en aktuel driftsmæssig  

 begrundelse for at afholde udgiften (jf.
Ligningsvejledningen 1997 afsnit  

 E.A.2.1.3), samt 3) at der var en direkte sammenhæng mellem den  

 afholdte udgift og virksomhedens erhvervelse af skattepligtig indtjening (jf.  

 ØLD af 14. marts 1994 B-3377-92).
 Med udgangspunkt i ovenstående fandt klageren, at de  

 foretagne afskrivninger kunne ske i henhold til statsskattelovens § 6, idet:  

 1) der var tale om et reelt formueforbrug, da der kun kunne klippes  

 pyntegrønt i et begrænset åremål, hvorefter  

 træernes værdi ikke ville kunne dække omkostningerne til  

 fjernelse af træer og retablering af arealet, 2) dispositionen var  

 driftsmæssig begrundet, da der ikke havde været nogen  

 løbende indtjening fra salg af pyntegrønt, hvis klageren ikke  

 havde pådraget sig den omkostning, det var, at købe et areal med  

 træer der tabte i værdi, i takt med at man klippede dem, samt 3)  

 der var en direkte sammenhæng mellem den afholdte udgift og  

 virksomhedens omfang, da såvel værdien der var taget op til  

 afskrivning, som den erhvervede indkomst var direkte afhængig af  

 arealets størrelse.
 Klageren havde oplyst, at salg af pyntegrønt i de 3  

 omhandlede indkomstår havde resulteret i positiv skattepligtig indkomst  

 - også efter fradrag af de foretagne afskrivninger.
 Klageren havde yderligere henvist til ØLD af 14.  

 januar 1998, 4., B-021895, der vedrørte spørgsmålet, om  

 en skatteyder kunne fradrage en i 1989 afholdt udgift for køb af  

 juletræer på rod i indkomståret 1989. Klageren havde herved  

 bemærket, at såvel Landsskatteretten som Østre Landsret  

 fandt, at hvis udgiften var afholdt for at "erhverve, sikre og vedligeholde  

 indkomsten", kunne der indrømmes fradrag efter statsskattelovens § 6.  

 Skatteyderen havde imidlertid ikke solgt juletræer i 1989, og fradrag  

 for udgiften til købet blev derfor nægtet.
 Klageren havde herved bemærket, at forholdene i den  

 foreliggende sag adskilte sig fra forholdene i sagen i den  

 påberåbte dom, idet klageren netop havde solgt pyntegrønt  

 i de år, hvor han havde foretaget afskrivning på udgiften.  

 Udgiften til køb af pyntegrøntkulturen var dermed afholdt for  

 at "erhverve, sikre og vedligeholde indkomsten".
Landsskatteretten bemærkede, at der ikke sås  

 at være hjemmel til at godkende de af klageren foretagne afskrivninger  

 eller til at godkende fradrag for udgiften til køb af  

 pyntegrøntkultur/træer på rod.
Retten havde henset til, at  

 udgifter til køb af træer på rod efter praksis ikke var  

 fradrags- eller afskrivningsberettigede i henhold til statsskattelovens § 6,  

 idet sådanne udgifter ansås for anlægsudgifter.
Der var  

 endvidere henset til, at klagerens køb var omfattet af  

 SD-cirkulære 1986-26, der ikke hjemlede afskrivningsret for udgifter  

 til køb af træer på rod eller fradrag for udgiften herved.  

 Det bemærkedes yderligere, at jordbeholdninger skattemæssigt  

 skulle behandles som bestanddele af den faste ejendom, jf. statsskattelovens  

 dagældende § 12, litra a, samt UfR 1959, s. 609H og UfR 1961, s.  

 247ø, og at der som konsekvens heraf ikke var fradragsret for den del  

 af købesummen, der var betaling for jordbeholdninger.
For at tilgodese  

 landbrugserhvervets behov for indkomstudjævning havde  

 Ligningsrådet vedtaget, at der kunne indrømmes fradrag for  

 forskydninger i beholdningernes værdi, forudsat at der blev ført  

 et såkaldt "fuldt beholdningsregnskab". Denne vedtagelse omfattede ikke  

 pyntegrøntkulturer.
 Det blev tilføjet, at de af klageren  

 påberåbte domme, Østre Landsretsdom af 14. marts 1994 og  

 af 14. januar 1998 - ikke kunne fortolkes, som anført af klageren.
 Landsskatteretten kunne således ikke følge  

 klagerens principale påstand.
 Ad formalitetsindsigelserne.
Til støtte for påstanden om, at  

 Skatteforvaltningens afgørelser var ugyldige, idet kravet om  

 begrundelse i forvaltningslovens §§ 22 og 24 ikke var opfyldt havde klageren  

 anført, at Forvaltningen i sine afgørelser havde henvist til  

 Ligningsvejledningens afsnit E.E.3.13, der omhandlede plantning af  

 juletræer og frugttræer mv., og havde citeret en del af dette  

 afsnit.
Klageren fandt, at citatet var mangelfuldt, idet det i  

 afgørelsen fremstod, som om alle former for fradrag var udelukket,  

 medens det, hvis man læste Ligningsvejledningen - tydeligt fremgik, at  

 det var fradrag efter reglerne om jordbeholdninger, der ikke var  

 gældende for juletræer m.v. på rod.
 I afgørelserne havde Skatteforvaltningen endvidere  

 henvist til ligningslovens § 8K, hvoraf det angiveligt skulle fremgå,  

 at "der alene er adgang til at afskrive på nyplantninger, hvor man selv  

 har afholdt udgiften, ikke ved et samlet køb".
Klageren havde hertil anført, at det var korrekt,  

 at det af ligningslovens § 8K fremgik, hvordan man fradrog omkostninger til  

 plantning af træer, der var bestemt til erhvervsmæssig anvendelse  

 som juletræer eller pyntegrønt i kort omdrift, men at det  

 hverken i loven eller i cirkulæret til loven var beskrevet, hvordan man  

 behandlede udgifter ved køb af træer på roden.
Klageren  

 fandt derfor, at der var tale om overfortolkning fra Skatteforvaltningens  

 side, når man nægtede fradrag for afskrivning med henvisning til,  

 at en "tilfældig" lov ikke positivt nævnede muligheden.
En  

 sådan fortolkning skulle endvidere have været fulgt af en  

 redegørelse for indholdet af den anlagte fortolkning.
 Klageren havde herved præciseret, at han aldrig -  

 hverken i selvangivelser eller i kommentarer til Skatteforvaltningens  

 agterskrivelser - havde krævet fradrag efter reglerne om  

 jordbeholdninger eller efter ligningslovens § 8K, men derimod efter  

 statsskattelovens § 6. Klageren fandt derfor ikke, at Forvaltningen i sine  

 afgørelser havde henvist til relevante retsregler, herunder lov,  

 cirkulære, vejledning, retspraksis eller andet, der nægtede  

 afskrivning på pyntegrøntkultur efter statsskattelovens § 6,  

 ligesom afgørelserne ikke indeholdt en redegørelse for de  

 fortolkninger, der var anlagt.
Klageren havde tilføjet, at Skatteforvaltningen -  

 trods det forhold, at klageren gentagne gange havde fremført, at  

 afskrivningerne var foretaget i henhold til statsskattelovens § 6 -  aldrig  

 havde kommenteret eller begrundet, hvorfor de foretagne afskrivninger efter  

 Forvaltningens mening ikke kunne ske efter statsskattelovens § 6 a, selvom  

 denne bestemmelse, jf. ligningsveiledninaen 1997 afsnit E.A.2. indeholdt  

 hovedreglen for, hvilke udgifter, der kunne fratrækkes ved beregningen  

 af den skattepligtige nettoindkomst.
Klageren fandt således ikke, at  

 Forvaltningens henvisning til særlovgivning kunne være en  

 tilstrækkelig begrundelse.
 Landsskatteretten bemærkede, at følgende  

 fremgik af sagen:
 I skrivelse af 23. marts 1998 anmodede Skatteforvaltningen  

 klageren om bl.a. at indsende oplysninger om, efter hvilken bestemmelse han  

 fratrak afskrivning på pyntegrøntkultur.
 Klageren oplyste i skrivelse af 1. april 1998 bl.a.  

 følgende:
"Afskrivning på værdien af  

 pyntegrøntkulturen foretages jf.
SL § 6.
 Baggrunden for afskrivningen er, at undertegnede i  

 forbindelse med købet af ejendommen har erhvervet et areal med  

 pyntegrønt, der som følge af klipning og aldrig vil være  

 udsat for løbende værdiforringelse.
Da værdien således er tidsbegrænset og  

 investeringen en absolut forudsætning for indkomsterhvervelse, finder  

 undertegnede det naturligt, og i overensstemmelse med gældende lov, at  

 fratrække afskrivningerne i den erhvervede indkomst." Den 18. juni 1998 udsendte Skatteforvaltningen  

 agterskrivelser vedrørende de omhandlede indkomstår.
I  

 agterskrivelserne anførte Forvaltningen vedrørende  

 pyntegrøntkulturen:
"Ikke godkendt fradrag for afskrivning på overtagne  

 etableringsomkostninger på pyntegrøntkultur, da  

 pyntegrøntkultur ikke anses for at være en jordbeholdning, jf.  

 Ligningsvejledningen afsnit E.E.3.13.1 + E.E.4.7. Beløbet må i  

 stedet anses for en del af købesummen for jorden, der ikke er  

 afskrivningsberettiget, hverken efter statsskatteloven eller  

 afskrivningsloven." I skrivelse af 13. juli 1998 fremsatte klageren  

 kommentarer til agterskrivelsen vedrørende indkomståret 1995. I  

 skrivelsen anførte klageren bl.a.:
 "Da undertegnede på intet tidspunkt har  

 begæret fradrag for etableringsudgifterne, for den overtagne  

 pyntegrøntkultur, foretaget efter reglerne om jordbeholdning eller  

 afskrivning efter afskrivningsloven, finder undertegnede Deres belæring  

 desangående for irrelevant.
 Hvad undertegnede derimod finder relevant er LV's afsnit  

 om principperne for indkomstopgørelse hvor det af afsnit E.A.2.1.2.  

 fremgår at, citat:
"det altafgørende for fradragsretten er fortsat, at  

 der foreligger en aktuel driftsmæssig begrundelse for at afholde  

 udgiften.
Det vil sige, at formålet med at erhverve skattepligtig  

 indkomst, og at disse indkomstbestræbelser ikke overskrider  

 virksomhedens hidtidige rammer, jf.
SL § 6, stk. 2, om udvidelse af  

 næring eller drift". Udgifter, der har til formål at  

 tilvejebringe et nyt indkomstgrundlag, enten i form af start af en helt ny  

 virksomhed eller ved udvidelse af en igangværende virksomhed ud over  

 dens hidtidige rammer, har karakter af etableringsudgifter." -  senere samme afsnit citat:
"Der er ikke fradrag for udgifter til opsparing, jf.
SL §  

 6, stk. 2. Det er derfor som udgangspunkt en forudsætning for fradrag,  

 at afholdelsen af udgiften har påført skatteyder et  

 formueforbrug.
Hvis udgiften går til anskaffelse af et aktiv med  

 omsætningsværdi, er der alene tale om omplacering af formuen i  

 modsætning til et forbrug af formuen i driftens interesse.
Først  

 når og hvis anskaffelsessummen forbruges som følge af den  

 erhvervsmæssige brug af aktivet, indtræder der et forbrug af  

 formuen i driftens interesse, som evt, kan fratrækkes efter  

 afskrivningsreglerne" Af LV afsnit E.A.2.1.2. fremgår endvidere at,  

 citat:
"Kernen i driftsomkostningsbegrebet er en  

 forudsætning om, at der foreligger en aktuel driftsmæssig  

 begrundelse for at afholde en udgift.
Det skal være hensyn til en  

 løbende indtjening (driften), der begrunder dispositionen, og ikke  

 hensynet til det underliggende indkomstgrundlag (formuen). Hvis der  

 foreligger en aktuel driftsmæssig begrundelse,  udelukker det ikke  

 omkostningsfradrag, at udgiften på længere sigt har betydning for  

 indkomsterhvervelsen, og derfor må siges at have en afledt virkning  

 på indkomstgrundlaget" Da de formentlig er bekendt med ordlyden af SL § 6  

 må De jo argumentere imod bedre vidende hvis De benægter at kunne  

 se at investeringen i pyntegrøntkulturen er med til at erhverve, sikre  

 og vedligeholde indkomsten og at investeringen i relation til  

 ovenstående citater er:
1. - driftsmæssig begrundet i og med, at hvis  

 undertegnede ikke havde købt pyntegrøntkulturen, havde der ikke  

 været nogen løbende indtjening fra salg af pyntegrønt,  

 og 2. - at der er tale om forbrug af formuegode, idet  

 kulturens værdi beviseligt falder i takt med, at der klippes  

 pyntegrønt.
 - dermed mener undertegnede at alle lovens betingelser for  

 afskrivning er opfyldt (og for den sags skyld også de betingelser der  

 er beskrevet Told- og Skattestyrelsens vejledning til fortolkning af loven),  

 og det udestår derfor kun, at finde en regel hvorefter dette kan ske.  

 Da undertegnede ikke har kunnet finde en afskrivningsregel modificeret i  

 særlovgivningen, efterlader det ingen anden mulighed end afskrivning  

 efter hovedregler, SL § 6.
 Subsidiært må det vel være sådan,  

 at hvis købet af pyntegrøntkulturen betragtes som erhvervelse  

 af et formuegode, der ikke er udsat for værdiforringelse, så  

 må salget af det pyntegrønt, der var på træerne 1.  

 juli 1995 ligeledes være salg af formuegode og dermed ikke almindelig  

 skattepligtig indkomst, for De vil vel ikke påstå, at udgiften  

 betragtes som en erhvervelse af et formuegode der ikke værdiforringes  

 imens indtægten ved salg af det selv samme aktiv, betragtes som  

 almindelig skattepligtig indkomst.
 Hvis ovenstående er udtryk for Deres holdning til  

 det skatteretlige omkostningsbegreb, så bliver konsekvensen at der skal  

 laves en ejendomsavanceopgørelse for delsalg for hvert af de  

 første 5-6 indkomstår.
På baggrund af ovenstående kan undertegnede  

 naturligvis ikke acceptere den af Dem foreslåede ændring af  

 indkomsten for henholdsvis 1995 og 1996." Den 27. og 28. juli 1998 udsendte Skatteforvaltningen nye  

 agterskrivelser vedrørende de omhandlede indkomstår.
I  

 agterskrivelserne anførte Forvaltningen vedrørende  

 pyntegrøntkulturen:
 "Pyntegrøntkultur anses for at falde ind under  

 reglerne omkring juletræer, jf. ligningsvejledningens afsnit E.E.3.13.  

 Af dette afsnit fremgår, at der for ejendomme, der er købt den  

 1. sept. 1986 eller senere, er der ikke adgang til at fratrække den del  

 af købesummen, der kan henføres til juletræer m.v.  

 på rod, og der skal derfor heller ikke ved salg af ejendommen med  

 juletræer m.v. ske beskatning af salgssummen for juletræer  

 m.v.
 Der henvises endvidere til Ligningslovens § 8K, hvoraf  

 fremgår, at der alene er adgang til at afskrive på nyplantninger,  

 hvor man selv har afholdt udgiften, ikke ved et samlet køb.
Ud fra ovenstående mener vi ikke, at der kan  

 godkendes fradrag for afskrivning på pyntegrøntkultur." Herefter havde Skatteforvaltningen med samme begrundelse  

 som anført i agterskrivelserne af 27. og 28. juli 1998 ved  

 afgørelser af 6. og 7. august 1998 ikke godkendt de selvangivne  

 afskrivninger.
 Landsskatteretten bemærkede herefter, at  

 ifølge forvaltningslovens § 22 skulle en afgørelse, når  

 denne meddeles skriftligt, være ledsaget af en begrundelse, og  

 ifølge Justitsministeriets vejledning til forvaltningsloven kunne en  

 afgørelse efter omstændighederne blive ugyldig, hvis  

 begrundelsen helt manglede eller på afgørende punkter var  

 ufyldestgørende.
Endvidere skulle ifølge forvaltningslovens § 24 en  

 begrundelse for en afgørelse indeholde en henvisning til de  

 retsregler, i henhold til hvilke afgørelsen var truffet.
I det omfang,  

 afgørelsen efter disse regler beroede på et administrativt  

 skøn, skulle begrundelsen tillige angive de hovedhensyn, der havde  

 været bestemmende for skønsudøvelsen.
Landsskatteretten fandt, at Skatteforvaltningens  

 afgørelser opfyldte forvaltningslovens krav om henvisning til de  

 retsregler, i henhold til hvilke afgørelserne var truffet.
Retten var  

 derimod enig med klageren i, at der i Skatteforvaltningens agterskrivelser og  

 afgørelser ikke klart var taget stilling til de i klagerens skrivelse  

 af 13. juli 1998 indeholdte synspunkter og anbringender, og at begrundelsen  

 for Forvaltningens afgørelser således var  

 ufyldestgørende.
Retten fandt imidlertid ikke, at begrundelsen var  

 ufyldestgørende i en sådan grad, at dette kunne medføre,  

 at ansættelserne var ugyldige.
Der var herved henset til, at klageren  

 ved begrundelsen havde fået en forklaring på, hvorfor  

 afgørelserne havde fået det pågældende indhold.
 Til støtte for påstanden, hvorefter  

 Skatteforvaltningens afgørelser var ugyldige, idet ansættelserne  

 var foretaget inden udløbet af indsigelsesfristen i agterskrivelserne,  

 havde klageren anført, at i agterskrivelserne af 27. og 28. juli 1998  

 var indsigelsesfristen anført til 15. august 1998. Forvaltningen havde  

 imidlertid truffet afgørelser pr. 6. og 7. august 1998. Den reelle  

 indsigelsesfrist havde således været 8 dage, og levede ikke op  

 til fristen på 14 dage i henhold til pkt. 6 i cirkulære om  

 skattestyrelsesloven.
Landsskatteretten bemærkede, at når den  

 kommunale skattemyndighed agtede at foretage en skatteansættelse  

 på et andet grundlag, end det der var selvangivet, skulle den  

 skattepligtige underrettes skriftligt herom.
Den skattepligtige skulle  

 samtidig underrettes om, at vedkommende havde ret til at udtale sig  

 skriftligt eller mundtligt over for skattemyndigheden indenfor en frist, der  

 fastsattes af skattemyndigheden, jf. skattestyrelseslovens § 3, stk. 4.
Ifølge cirkulære nr. 113 af 18. juni 1990,  

 punkt 6, skulle den frist, som skattemyndigheden skulle fastsætte for  

 den skattepligtiges adgang til at udtale sig, fastsættes efter et  

 individuelt skøn over, hvor megen tid der måtte anses for at  

 være behov for i det konkrete tilfælde.
Den burde ikke  

 fastsættes til under 14 dage.
Skattemyndigheden ville efter eget  

 skøn kunne forlænge fristen, hvor dette fandtes rimeligt.
Under sagens behandling i Landsskatteretten havde  

 Skatteforvaltningen pr. 20. april 1999 afgivet en udtalelse i sagen, hvori  

 det bl.a. anførtes: "at sagen ikke kan ses for at være ugyldig  

 på grund af for kort frist mellem agter og kendelse, idet skatteyder  

 den 6.8.1998 var i telefonisk kontakt med undertegnede, hvor han selv bad om  

 at få tilsendt kendelse." Denne udtalelse havde været forelagt klageren, der  

 havde kommenteret udtalelsen således:
 "Jeg kontaktede Kontorchef .... for at få klarlagt,  

 hvad jeg skulle skrive, som svar på hans agterskrivelse af 27-28. juli  

 1999, for at få ham til at forholde sig til min argumentation om, at  

 fradraget på ansk.sum for pyntegrøntkultur kunne sket efter SL §  

 6.
 Hertil svarede Hr,   at hvis jeg kunne henvise til en  

 Landsskatterets dom, så ville han vurdere min argumentation.
Dette tog jeg til efterretning, og samme eftermiddag tog  

 jeg ud på Universitets-Bibliotek og søgte efter lignende sager i  

 MAGNUS Skattekartoteket.
Her fandt jeg bl.a. Østre Landsrets Dom af  

 14/1-1998. 4.,B-021895, som jeg mener understøtter det selvangivne  

 fradrag.
Jeg fik imidlertid aldrig svaret Hr   for den 8. august modtog jeg  

 kendelse.
 Når jeg overhovedet fandt det nødvendigt at  

 kontakte Hr.  , var det fordi jeg i mine svar både til 1. og 2.  

 agterskrivelse havde henvist til SL § 6, uden at han havde kommenteret det,  

 og det fandt jeg utilfredsstillende.
Jeg har derfor aldrig, hverken mundtlig eller skriftlig,  

 bedt om at få fremsendt en kendelse før min svarfrist var  

 udløbet.
Jeg kan heller ikke se hvordan Hr       indirekte skulle  

 kunne have fået den opfattelse, da jeg aldrig har undladt at besvare  

 hans agterskrivelser." Landsskatteretten bemærkede herefter, at  

 Skatteforvaltningen første gang udsendte agterskrivelser den 18. juni  

 1998. I agterskrivelserne anførtes bl.a., at hvis klageren ikke kunne  

 godkende forslaget, blev han indbudt til et møde med  

 Skatteforvaltningen senest den 15. juli 1998, eller han kunne fremføre  

 sine synspunkter i et brev, der sendtes til Skatteforvaltningen inden  

 nævnte dato.
 I skrivelse af 13. juli 1998 fremkom klageren med  

 kommentarer til agterskrivelsen vedrørende indkomståret 1995,  

 som anført ovenfor.
Den 27. og 28. juli 1998 udsendte Skatteforvaltningen nye  

 agterskrivelser, hvori begrundelsen som følge af klagerens kommentarer  

 var ændret, jf. ovenfor.
I agterskrivelserne var bl.a. anført,  

 at hvis klageren ikke kunne godkende forslaget, var han indbudt til et  

 møde med Skatteforvaltningen senest den 15. august 1998 eller han  

 kunne fremføre sine synspunkter i et brev, der sendtes til  

 Skatteforvaltningen inden nævnte dato.
 Efter det oplyste rettede klageren herefter telefonisk  

 henvendelse til Skatteforvaltningen den 6. august 1998, hvor sagen blev  

 drøftet med sagsbehandleren.
 Ved kendelser dateret 6. og 7. august 1998 traf  

 Skatteforvaltningen herefter afgørelser i overensstemmelse med  

 agterskrivelserne af 27. og 28. juli 1998. Forvaltningen havde således  

 truffet afgørelse hhv. 9 og 8 dage inden indsigelsesfristens  

 udløb den 15. august 1998.
 Landsskatteretten bemærkede, at dersom retten  

 måtte lægge klagerens opfattelse af indholdet af den pr. 6.  

 august 1998 stedfundne telefonsamtale mellem ham og Skatteforvaltningens  

 sagsbehandler til grund, og at Forvaltningen således mod klagerens  

 ønske havde truffet afgørelser inden indsigelsesfristens  

 udløb, var afgørelserne behæftet med en  

 formalitetsmangel, jf. skattestyrelseslovens § 3, stk. 4, samt punkt 6 i  

 cirkulære nr. 113 af 18. juni 1990.
 Retten fandt imidlertid, at Forvaltningens  

 afgørelser ikke af denne grund var behæftet med en så  

 væsentlig formalitetsmangel, at afgørelserne var ugyldige, idet  

 formalitetsmanglen ikke havde påvirket afgørelsernes resultat.  

 Der var herved henset til, at klageren ved sine skrivelser af 1. april 1998  

 og af 18. juni 1998 udførligt havde redegjort for sine synspunkter  

 over for Skatteforvaltningen, til den pr. 6. august 1998 stedfundne  

 telefonsamtale mellem klageren og Skatteforvaltningen samt det til forhold,  

 at der ikke var hjemmel til de selvangivne afskrivninger eller det  

 påståede fradrag for hele pyntegrøntkulturens værdi  

 i købsåret.
 Skatteforvaltningens afgørelser af 6. og 7. august  

 1998 var derfor for gyldigt foretaget.
