Nr LSF 2 Forslag til Lov om forbedret og ensartet folkepension Fremsat af Glistrup (FP) Behnke (FP) Pia Dahl (FP) Dohrmann (FP) Annette  

 Just (FP) Pia Kjærsgaard (FP) Kirsten Madsen (FP) Jane Oksen (FP) Poulsgaard  

 (FP) den 6. oktober 1987 § 1. Fra 1. januar 1988 betaler staten 4.800 kr. månedlig forud til hver folkepensionist.
Beløbet udgør dog kun 800 kr. for personer, som ved begyndelsen af udbetalingsmåneden i de seneste 6 måneder har haft fast ophold på plejehjem, særforsorgsinstitution eller anstalt under kriminalforsorgen.
 § 2. Ret til at modtage folkepension som angivet i § 1 har:
1) alle personer, der senest den 1. i udbetalingsmåneden er fyldt 67 år og har været optaget i dansk folkeregister som bosat her i landet de sidste 10 år, 2) personer, der ifølge internationale aftaler ligestilles med de i nr. 1 nævnte personer.
Stk. 2. Den, der i medfør af stk. 1 har erhvervet ret til folkepension, bevarer denne ret til og med den sidste måned, i hvilken han eller hun lever.
§ 3. Personer, som 31. december 1987 oppebærer et folkepensionsbeløb, bevarer retten hertil, uanset at de ikke omfattes af § 2, stk. 1.
BEMÆRKNINGER TIL LOVFORSLAGET Almindelige bemærkninger Lovforslaget er en genfremsættelse af et senest i folketingsåret 1986-87 (1. samling) fremsat lovforslag (L 85 af 12. november 1986), se Folketingstidende 1986-87 (1. samling), forhandlingerne sp. 2044, 3117, 8278 og 10932, samt tillæg A sp. 1615 og tillæg B sp. 483 og 1035.
Det er med de af tidsforskydningen følgende ændringer stort set en uændret genfremsættelse af tilsvarende forslag fra Fremskridtspartiet, som er blevet fremsat, lige siden partiet kom i Folketinget.
1. Begrundelsen for lovforslaget er først og fremmest, at folkepensionisterne efter Fremskridtspartiets opfattelse bliver behandlet for dårligt af samfundet - også i økonomisk henseende.
Ved for karrig folkepensionsudmåling har bankerotflertalspartierne i for høj grad ladet særlig folkepensionisterne undgælde for deres fejlslagne politik.
Desværre hjælper det ikke noget som helst at henvise til de ca. 60 milliarder kr. i VKR-regering nr. 1's sociale pensionsfond.
Den er til 100 pct. et rent bogholderiteknisk blufnummer (se nærmere nedenfor under punkt 10).
Det er nødvendigt for at klare opgaven, at Folketinget ændrer fordelingspolitik.
Fremskridtspartiet har i ændringsforslag til finansloven påvist en lang række områder, som må værdsættes meget lavere end den foreslåede forhøjelse af folkepensionen - administrationsudgifter, ulandsbistand, kulturtilskud, udenrigstjeneste, erhvervstilskud, særpensionsfordele til tidligere offentligt ansatte, subsidier til de såkaldte sociale boligselskaber, akademikerluksusuddannelser, honorar og ben til folketingsmedlemmer og andre luksusbegunstigede politikere, statsbetalt Storebæltsbro, usaglig havmiljøplan, unødvendige udlandsrejser for offentligt ansatte og politikere, samt skatteyderfinansiering af hybridnet, naturgas og TV 2 osv.
Fremskridtspartiet accepterer altså ikke som nogen hellig ko den fordeling af de offentlige udgifter, som fortiden har slumpet sig til.
Vi mener, at folkepensionister relativt er forfordelte og derfor skal have forholdsvis større andel i de offentlige midler, uanset om den samlede offentlige sektors størrelse holdes uændret eller nedsættes.
De offentlige udgifter falder i to hovedgrupper: dels indkomstoverførsler som for eksempel folkepension og dels udgifter, der lægger beslag på samfundets ressourcer, som ellers kunne være brugt i produktionens tjeneste.
I relation til den sidste - den farligste - form er nærværende forslag ved sin enkelhed direkte udgiftsbesparende, se bl.a. nedenfor under punkterne 3, 6 og 7.
Men det er ikke nok at have smukke tanker og gode hensigter over for folkepensionisterne.
Her som ved andre offentlige udgifter kommer man ikke uden om spørgsmålet: hvor skal pengene komme fra? Derfor foreslås alene 4.800 kr. i folkepension fra 1988, dvs. 57.600 kr. for hele året eller ca. 51 pct. af højeste arbejdsløshedstakst (112.836 kr.). De 4.800 kr. månedlig skal alene opfattes som et trin på vejen henimod en anstændig folkepension.
Den kan kun realiseres, efterhånden som befolkningen frigør sig fra de gamle, ansvarsløse partiers ryggesløse finanspolitik, så statsfinanserne får den fornødne bærekraft til at yde en rimelig folkepension.
Sådan er kendsgerningerne.
Og så hjælper det ikke, at de ældre siger, at det ikke er deres skyld, at det står så skidt til med samfundsøkonomien.
For det første er det deres skyld i det omfang, de har stemt på andre partier end Fremskridtspartiet.
Og for det andet må vi alle tage skade for hjemgæld for, at Danmark siden 1960 har været udsat for, at folketingsmedlemmerne næsten fordobler deres egen i forvejen alt for høje løn, samtidig med at de fromt hævder, at der ikke er råd til mere til folkepensionisterne, og at det i det hele har været typisk at give efter for stærke grupper.
Der kan for eksempel henvises til, at den daværende socialminister (nu finansminister) den 9. maj 1984 udtalte i Folketinget (Folketingstidende 1983-84, forhandlingerne spalte 5914):
»Problemet er, at vi er i en økonomisk situation, som ikke levner mulighed for betydelig forøgelse af folkepensionen, og det bliver vi nødsaget til at acceptere.« Han sekunderes af Hanne Severinsen fra Venstre, der - spalte 5918 - fastslog, at »man« i Venstre overhovedet ikke kunne drømme om at gå ind på Fremskridtspartiets forslag om omfordeling af de offentlige udgifter, så folkepensionen kan forhøjes.
2. Finanslovforslaget for 1988, anmærkninger II, side 425, skønner, at der i 1988 som årsgennemsnit vil være 692.600 pensionister.
57.600 kr. vil koste på årsbasis i Med det høje pensionsniveau anslås det, at de offentlige udgifter til folkepensionister i øvrigt falder med (se f.eks. nedenfor under 5 og 6) 1.500.000.000 kr.
 Folkepensionen forøges altså med godt 7 milliarder kroner i 1988.
Fremskridtspartiet er helt uenig med Socialdemokratiet, når dette mener, at vi hermed »kommer op på et udgiftsniveau, der er for højt« (Folketingstidende 1983-84 (2. samling), forhandlingerne spalte 5916).
Det er ganske givet, at en stor del af den foreslåede pensionsforhøjelse vender tilbage til staten, fordi folkepensionsudbetalingerne afføder større forbrugsafgifter end den forbrugsindskrænkning, der måtte blive resultatet hos andre befolkningsgrupper, som der nu ikke anvendes så store offentlige udgifter på.
Omvendt bevirker den forøgede årlige overførsel til folkepensionister antagelig en vis nedgang i indkomstskatteprovenuet og en forøgelse af betalingsbalanceunderskuddet (gælder dog ikke i det omfang, pengene for eksempel hentes fra ulandsbistand). Men i forhold til dansk udlandsgælds kæmpebyrde er her tale om en marginal størrelse.
For at klare betalingsbalanceproblemet kræves foranstaltninger af helt anden art.
Dem har Fremskridtspartiet fremstillet andetsteds, for eksempel i kapitel 86 i bogen »Ud af skattereformfælderne«. (Mogens Glistrup, september 1986).
3. Lovforslaget tilsigter ud over de konkrete forbedringer for folkepensionisterne også en let forståelig lovgivning.
I de nuværende folkepensionsparagraffer svinger størrelsen af pensionen på en måde, der er uigennemtrængelig for de fleste.
En labyrintisk skattelovgivning samt komplicerede regler for, hvilken trangsbestemt hjælp efter bistandsloven pensionister i øvrigt har mulighed for at opnå, gør i alt for mange tilfælde pensionisternes usikkerhed omkring lovvirvaret endnu større.
Alene til administration af de nuværende indviklede og tidskrævende folkepensionsberegningsregler osv. medgår formentlig omkring 600 menneskers fulde arbejdskraft.
Afhængig af den enkelte socialmedarbejders indstilling til vedkommende pensionist og den klasse, han tilhører, opstår uundgåeligt vilkårlige forskelsbehandlinger.
Denne beregningsmæssige papirnusserrodebutik afvikles med et hug den dag, hvor der bliver een og kun een folkepensionssats, der lægges så højt som foreslået.
Et bærende element i hele Fremskridtspartiets socialpolitik er som bekendt, at socialkronerne i langt højere grad skal komme de sociale klienter til gavn i stedet for at forsvinde til goldt bureaukratposekiggeri, som blot giver socialudbyttere adgang til at glæde sig over egen Jahvemagt.
Et af nærværende lovforslags mange stærke sider er, at nogen tid efter den 1. januar 1988 kan makuleres hundredvis af sider cirkulærer og afgørelsessamlinger.
De søger ud fra ministerieskrivebordsfilosoferen at skabe millimeterretfærdighed, men afføder i det virkelige liv kilometeruretfærdighed.
Det levende livs foreteelser er nemlig mangfoldighedsforskelligartede langt ud over rækkevidden for lovforfatternes tanker.
Værre bliver det selvsagt af, at lovreglerne formidles i et sprog, der er uforståeligt for mange folkepensionister, som ofte vil være rystende nervøse for at komme på de offentlige kontorer.
Det er uværdigt, at mange ældre medborgere ingen mulighed har for at sætte sig ind i paragrafjunglens mærkværdigheder og derfor ikke selv kan kontrollere, at de får, hvad der tilkommer dem.
Daværende folketingsmedlem Inge Krogh, Kristeligt Folkeparti, ramte plet, da hun sagde:
»Jeg talte forleden med en person fra socialforvaltningen i en af vore større byer.
Vedkommende indrømmede, at næsten hver eneste pensionist er nødt til at få tolket, hvad der egentlig stod i det, man havde skrevet til dem.
Det burde kunne administreres lettere.
Det må blive for dyrt, hvis hver eneste pensionist skal have forklaret, hvad der bliver skrevet til ham/hende«.
 (Folketingstidende 1978-79, forhandlingerne sp. 5733).
Når de ovennævnte ca. 7 milliarder kr. reguleres op og ned med de anførte påvirkninger af samfundsøkonomien, kan det med sikkerhed siges, at vedtagelse af nærværende lovforslag vil indebære virkninger på mindre end 1 pct. af nationalproduktet.
Så meget - eller så lidt - er det, som i kraft af Fremskridtspartiets ønsker om ændret fordelingspolitik på folkepensionsområdet vil blive flyttet fra den del af befolkningen, som er under 67 år, og over til dem, der er ældre.
4. For så vidt angår skattelovgivningen indebærer Fremskridtspartiets forslag om forhøjede bundfradrag, at næsten alle pensionister meget hurtigt får total skattefrihed og befris for de bekymringer, den nymodens kildeskat påfører dem.
Se nærmere kapitlerne 69 og 91, i bogen »Ud af skattereformfælderne«.
5. Den meget indviklede og uhyre uretfærdige boligstøttelovgivning bør efter Fremskridtspartiets opfattelse ophæves.
Samfundsøkonomisk er den jo reelt et tilskud til forhøjet huslejeniveau.
Når det drejer sig om folkepensionister, stiller forholdene sig anderledes: de er typisk ude af stand til at forøge deres indtægt, og de har ofte svært ved at flytte og omstille sig til anden bolig end de omgivelser, hvor de måske har boet i årtier.
Derfor er det her på sin plads med generelle boligydelsesregler, så pensionisten trygt kan regne med at blive boende sin tid ud i den tilvante bolig.
Derfor ønsker Fremskridtspartiet bevarelse af de nuværende boligydelser (se lovbekendtgørelse nr. 670 fra 1986 som ændret ved lov nr. 929 af 19. december 1986, lov nr. 948 af 23. december 1986 og lov nr. 379 af 10. juni 1987).
Hjemmehjælpsordningen bør styrkes også fra fredag eftermiddag til mandag morgen.
Madudbringningsordninger bør forbedres ved, at maden efter pensionisternes valg skal kunne indtages på lokale restauranter i disses stille timer, se indlæg af Poulsgaard (FP), Folketingstidende 1986-87 (1. samling) forhandlingerne spalte 3895-3899.
6. Med hensyn til sociale ydelser i øvrigt ud over folkepensionen medfører nærværende lovforslag ingen ændring i nuværende lovgivning og praksis, heller ikke vedrørende de kommunale rådighedsbeløb (jf. finanslovens § 15.03.32), gratis sygehusophold, lægebehandling, varmehjælp, havearbejde, plejehjem, beskyttede boliger, dagcentre, omsorgsforanstaltninger, licenstilskud, 65-billetter, tandproteser, medicin- og brillehjælp, ergoterapi, snerydning osv.
Men rent faktisk vil disse mange områder nok blive noget mindre udgiftskrævende, fordi trangen bliver mindre, når folkepensionen bliver større.
Idealmålet er selvsagt så stort et folkepensionsbeløb, at alt behov forsvinder for, at folkepensionister med hatten i hånden skal tigge om særstøtte hos skrankepaver, der efter behag kan vende deres tommelfinger op eller ned.
De gældende ordninger kræver kontorforvaltninger, for hvilke folkepensionisten i skemablanketter og på anden vis skal blotlægge sine personlige forhold.
Men det vil aldrig skabe retfærdighed mellem hundredtusindvis af forskelligt stillede mennesker, at der skal administreres punktvise specialordninger i stedet for, at hver selv afgør, hvad han vil betale for med sine egne penge.
Social indsats er bedst, når den ikke umyndiggør medmennesker, så de reduceres til sagsmapper på offentlige kontorer og institutioner.
Folkepensionssatsen skal gøres så høj, at folkepensionister som sådan ikke fortsat skal kunne betegnes som en svag gruppe eller i øvrigt diskrimineres som noget særligt, modsat den øvrige befolkning.
Selvfølgelig vil gruppen folkepensionister fortsat som næsten alle andre samfundsgrupper have svage medlemmer, og de skal selvsagt hjælpes af samfundets almindelige sociale sikkerhedsnet, ganske efter samme regler, som gælder for alle andre danske medborgere.
Det er derfor forkert, når regeringen, jf.
Folketingstidende 1983-84 (2. samling), forhandlingerne spalte 5915, vil pådutte Fremskridtspartiet, at vi vil afskære svagt stillede folkepensionister fra gennem særlige pleje- og bistandsydelser at blive i hjemmet.
Tværtimod er vi også på dette område det mest fremskridtsimødekommende parti i Folketinget, jf. nedenfor i slutningen af de særlige bemærkninger til lovforslaget, § 1, 2.
 pkt.
7. Folkepensionen skal være ens for alle.
Folketinget bør ikke gøre forskel på de ældre efter deres ægteskabelige forhold eller deres tidligere arbejde.
Grundsætningen »Ens pension for alle« ligger dybt forankret i fremskridtsforbedringen af den nuværende lovgivningstilstand, naturligvis forstået på den måde, at det, som er ens, er, hvad der ydes som skatteyderbetalt pension, herunder for eksempel tjenestemandspension, ATP og ydelser fra Lønmodtagernes såkaldte Dyrtidsfond.
Enhver skal frit kunne sikre sig større pensioner gennem forsikringsordninger eller på anden vis, når der er tale om rent frivillige ordninger og ikke udbetalinger, der kommer fra tvangsudskrevne midler.
a.
Selvfølgelig kan man argumentere for, at to i een husstand kan leve billigere pr. næse end enligtboende.
Men fortsætter Folketinget med at behandle folkepensionister forskelligt, er der ingen ende på rækken af opdelingskriterier, der kan argumenteres for.
Det levende liv er så mangfoldigt, at det ikke på rimelig vis lader sig presse ind i skabeloner fra Slotsholmens skriveborde.
Hvordan med to ældre søskende, der bor sammen, eller dem, der lever sammen uden at være gift, eller dem, der endog har ladet sig skille og herfor i statspræmie modtager to enligpensionsindtægter, hvorigennem de måske finansierer et mægtigt guldbryllupskalas? Derfor medfører lovforslaget, at der ikke længere er straf på ægteskabet, men at alle borgere - enlige såvel som gifte - betragtes som ligeværdige.
Reglen om, at samgifte får lavere pension end to enlige, går helt tilbage til loven om alderdomsunderstøttelse fra 1891. Tiden er for længst løbet fra ikke at betragte gifte som økonomisk helt selvstændige personer.
Også Socialdemokratiet, Venstre, Centrum-Demokraterne og Venstresocialisterne vil principielt have samme pension for gifte og ugifte, se Folketingstidende 1977-78, forhandlingerne spalte 5000, 5009, 5022, 5035 og 5068, men typisk for disse partier udmønter de blot ikke i præcise lovforslag det, som de går og taler om i forsamlingshusene.
Næsten det samme kan siges om Det Konservative Folkeparti og Kristeligt Folkeparti (spalte 5032 og 5058), jf.
B 64 af 24. marts 1982. Men Venstre tilsagde så sent som i Folketingstidende 1975-76, forhandlingerne spalte 5890 f, sin modstand mod, at to ægtefæller skulle være det samme som to gange een enlig.
På samme linie fandtes SF (spalte 5893).
b.
Lovforslaget medfører ingen ændringer for offentligt ansatte.
Af Fremskridtspartiets ændringsforslag til finanslovens § 26 fremgår det imidlertid, hvorledes de nuværende fordele for offentligt ansatte ønskes ændret til en solidarisk ligestilling med den del af samfundets borgere, der har haft beskæftigelse i det private erhvervsliv, se senest ændringsforslag nr. 2389 til finanslov 1982 (lovforslag nr.
L 1, 1981-82 (2. samling), blad nr. 155).
Det er skingrende uanstændigt, at den, der har siddet behageligt nær de offentlige kasser såsom ministeren, kontorchefen og universitetsprofessoren, tildeles 6-8 gange så meget i skatteyderbetalt pension som bageren, lagerarbejderen, købmanden og alle de mange andre, som gammelpartierne i deres usolidaritet hovent henviser til pensionsproletariatet.
Men så sent som den 18.
januar 1983, Folketingstidende, spalte 4267, bekræftede alle de andre mod Fremskridtspartiets stemmer, at de ikke vil gå med til ligestillingssynspunktet ved, »at offentligt finansieret pension skal være ens for alle borgere uanset deres position i samfundet, når de har opnået pensionsalderen«.
For alle nuværende tjenestemandspensionister og dem, der har ret til tjenestemandspension inden for de nærmeste år, foreslår Fremskridtspartiet en overgangsordning, der sikrer, at ingen går ned i realindtægt i forhold til den pension, de har til rådighed i henhold til den gældende lovgivning.
Men politikere, der har sikret sig særpensioner, fordi de selv styrer de offentlige kasser, vil straks miste deres særfordele.
Det gælder især folketingsmedlemmer, ministre, borgmestre og statsrevisorer.
Fremskridtsforslagene medfører også, at ingen nyansættes i det offentliges tjeneste med krav på højere pension end andre borgere.
Lønnen skal findes løbende i lønposen og ikke på en pensionskonto.
Ellers vil det arbejde, den 38-årige politibetjent udfører i dag, blive gageret helt forskelligt alt efter, om han dør som 60-årig eller som 98-årig.
Pensioner hører derfor ikke til i ansættelsesforhold.
Når de overhovedet er fremkommet i nævneværdigt omfang på det private område, skyldes det skattetænkning.
Det er selvfølgelig ikke direkte Folketingets bord.
Men Folketinget kan i al fald sikre, at deer, hvor det offentlige er arbejdsgiver, rykkes den slags op med rode.
Tjenestemandspensionssystemet opstod i et samfund helt forskelligt fra det nuværende.
Ordningen har for længst overlevet sig selv og må derfor afskaffes som et led i de omfattende besparelser, som de offentlige kasser hungrer så stærkt efter.
Ganske tilsvarende betragtninger gælder i forhold til de grupper, der favoriseres af ATP og Lønmodtagernes Dyrtidsfond.
Også de regnes i pensionsmæssig henseende som »finere«, uden at der er rimelighed  

 i deres favorisering.
Intet taler for, at de har fået mindre løn, end de ellers ville have haft, fordi lovgivningen har oprettet diverse frimærkekasseordninger.
Deres eksistens er derfor en absurditet i et samfund, der opererer med ens pension for alle.
Da de pågældende stort set er identiske med befolkningens altovervejende majoritet, er det lettest at putte pengene i den gældsplagede statskasse i stedet for først at iværksætte et kæmpebureaukrati til at udbetale midlerne med nogenlunde ens beløb til de fleste skatteydere og derefter udskrive større skatter end påkrævet, hvis fondsmidlerne under eet går i statskassen, som så udbetaler forhøjet folkepension til alle borgere overensstemmende med nærværende lovforslag.
Med hensyn til overenskomstansattes pensionskasseordninger er problemstillingen mere kompliceret, dels på grund af, at beløbene er større for den enkelte pensionist, dels fordi der er tale om et langt mindre udsnit af skatteydere.
Løsning af de overenskomstansattes særpensioner bør derfor søges samordnet med aftrapningen af indkomstskatten og ophævelsen af den af firkløveret og Socialdemokratiet i 1983 gennemførte særbeskatning af selvpensionister (den såkaldte realrenteafgift).
8. Ifølge lovforslaget udbetales folkepensionen uden forudgående ansøgning herom.
Mennesker skal ikke af lovgiveren pestilleres med eet eneste stykke papir mere end absolut strengt nødvendigt.
9. I lovforslaget er ikke medtaget nogen paragraf om ophævelse af ældre lovgivning.
En sådan bør udformes som ændringsforslag under behandlingen i Folketinget, hvis denne tilsiger, at der er et flertal for endelig at gennemføre Fremskridtspartiets her foreliggende klare og enkle forslag om forbedret og ensartet folkepension.
Foretrækkes en særlig lov om ophævelse eller ændring af de regler, der bliver overflødige eller må ændres, medvirker Fremskridtspartiet naturligvis også gerne hertil.
Forholdene stiller sig helt forskelligt for folkepensionister og andre som for eksempel invalidepensionister.
Man bør derfor, som tilfældet var i tiden fra 1965 og frem til 1. oktober 1984 (senest lovbekendtgørelse nr. 436 af 9. september 1983), have en særlig folkepensionslov og ikke sammenskrive reglerne med helt andre områder, som tilfældet er i den nuværende lov nr. 217 af 16. maj 1984 om social pension.
10. Det er vigtigt, at folkepensionsforhøjelser kommer de nulevende ældre til gavn, og at de straks finansieres over de løbende skatter.
Det er særdeles katastrofalt, at gammelpartierne i stedet spiller på den almindeligt udbredte misforståelse, at folks pensionsindbetalinger til en fond eller pensionskasse kan finansiere deres senere forbrug som pensionister.
Det er kun bogholderimæssigt, på papiret, det forholder sig sådan.
Den økonomiske virkelighed er, at pensionisternes forbrug må dækkes løbende ud af de erhvervsaktives produktion og indkomster.
Og når der ikke er ligevægt mellem ind- og udbetalinger til pensionsfondene, må gabet dækkes med skatteforhøjelser eller forhøjelser af pensionsbidragene for de erhvervsaktive borgere.
Ellers vil inflationen begynde at stige, fordi der ikke bliver produktionsmæssig dækning for pensionisternes forbrug.
For at skære det ud i pap: til fordeling mellem de 5,1 million danskere i 1988 er alene, hvad disse danskere producerer i 1988 plus/minus, hvad de låner/tilbagebetaler i/til udlandet.
At forhøje folkepensionen vil sige, at de over 66-årige får adgang til at forbruge mere af denne kage.
Derfor får de under 66-årige mindre.
Selve kagens størrelse vokser jo ikke, snarere tværtimod.
Hvis man virkelig kunne forøge de 5,1 million danskeres forbrug ved at bruge de penge, som ifølge bogholderiet skulle være i den sociale pensionsfond, behøvede man ikke at gå via den.
Så kunne staten lige så godt bruge sit monopol på at udstede pengesedler til at hive sig selv op ved hårene og give til folkepensionisterne uden at nedsætte de yngre aldersklassers forbrug.
Men den slags Tribinitryllerier duer bare ikke i det virkelige liv.
Priser vil stige, hvis der slippes flere penge løs fra den sociale pensionsfond, seddelpressen eller andre kilder til at konkurrere om at købe den samme (eller endog en noget mindre) produktion.
Sådan er de uomtvistelige barske kendsgerninger.
Det tjener intet fornuftigt formål at virkelighedsflygte fra dem og fornægte realiteterne, således som det gøres af de mennesker, der hævder, at Folketinget kan forhøje pensionerne ved at bruge af den sociale pensionsfond.
11. Gammelliberalister påstår, at folk i deres erhvervsaktive alder bør spare op til alderdommen individuelt og/eller over forsikringer.
De, som ikke har gjort det, må selv tage skade for hjemgæld.
At forsørge ældre mennesker en bloc kan ikke være nogen pligt for skatteyderne.
Et sådant synspunkt kan diskuteres i samfund, hvor staten ikke udplyndrer folk i deres aktive indtjeningsår.
De fleste, som er født i Danmark i dette århundrede, har imidlertid haft små faktiske muligheder for selv at ordne deres pensionsforhold rimeligt, fordi de har måttet aflevere så store midler til de offentlige kasser.
Derfor er det nødvendigt, at disse kasser også betaler dem en så rigelig pension, som det er økonomisk forsvarligt, i deres ældre år.
Dette må ikke forveksles med, at de, som nu er over 67 år, i vidt omfang selv har indbetalt skat til dækning af folkepensionen.
Skattebetalinger kan ikke ligestilles med forsikringspræmier.
Hvis folk dør som 65-årige, får de jo ikke een øre i folkepension eller noget kapitaliseret beløb indbetalt til dødsboet.
Barnløse betaler til skoler.
Folk, der ikke betaler skat, får fuld folkepension, og bliver de 114 år gamle, er det endda meget, de får i folkepension.
Disse banale eksempler, der kan suppleres ad libitum, viser, at betragtningen om, at man skal tildeles folkepension efter, hvorvidt man har betalt skat, kun fører ud på afveje.
 Folkepension er ikke nogen folkeforsikring.
 Og folkepensionen bør ikke omdannes til nogen folkeforsikring.
Bemærkninger til lovforslagets enkelte bestemmelser Til § 1, 1. pkt.
1. Forslagsstillerne sigter efter, at der på 4.800 kroners-niveauet skal være ro om folkepensionens størrelse i 1988.
Pensionsbeløbet for 1989 fastsættes ved lov i god tid, før 1988 udløber, så stigningen afpasses efter den økonomiske situation.
Således tænkes pensionsbeløbet ændret een gang årligt.
Det er forslagsstillernes ønske, at dette vil komme til at resultere i yderligere betydelige pensionsstigninger fremover.
En sådan glidende opskrivning af folkepensionens realværdi er klog, blandt andet fordi det modsvarer en glidning i folkepensionistgruppens sammensætning.
De, som er født før første verdenskrig, er opdraget til yderste sparsommelighed og har derfor ofte kunnet stille sig tilfreds med pensionsbeløb snert på eksistensminimum.
Efterhånden bliver folkepensionisterne imidlertid folk, som har været vænnede til højere levestandard, og mennesker, der som følge af sundhedsvæsenets enorme fremskridt også har evne til at gå løs på livets glæder på en helt anden pengekrævende måde end dem, der af skrøbeligheder og gebrækkeligheder har været bundet til en seng og en stol.
I den næste snes år vil gruppen af over 66-årige vokse med ca. 6.000 om året.
Mens antallet af personer på 67 år og derover i 1985 var 24,8 pct. af de 25-66-årige, bliver det 33,68 pct. i 2025.
På det allerseneste er ydermere opstået sandsynlighed for, at specielt mænd født efter første verdenskrig vil opnå væsentlig højere levealder, end staten hidtil har kalkuleret med.
Holder dette stik, vil ældregruppen blive endnu større.
Det kommer ganske særlig til at gælde de ældste (over 85 år). Og jo ældre pensionisten er, des større offentlig udgift vil han typisk repræsentere.
For at det stadig stigende antal folkepensionister fra statskassen kan få udbetalt stadig stigende månedsbeløb pr. næse, bliver det nødvendigt, at folketingsflertallet også i handling bringes til at fatte, at betingelsen ikke alene er god vilje, men også økonomisk evne for statskassen.
En godtagelse af Fremskridtspartiets spareforslag vil resultere i muligheden for at genskabe den sunde og stærke danske økonomi, der er forudsætningen for, at vore ældre ikke fortsat skal spises af med utidssvarende pensioner.
Den realøkonomiske sammenhæng er, at stigninger i folkepensionens realværdi alene kan ske ved omfordeling af nationalproduktet til skade for de yngre aldersklasser og udlændinge, eller ved at det samlede nationalprodukt øges.
Det er altovervejende den sidste finansieringskilde, Fremskridtspartiet satser på med hensyn til folkepensionsforhøjelse for 1989 og senere år.
Men da de produktive aldersklasser også skal have mere (for at yde øget produktionsindsats), skal Folketinget føre en særdeles målbevidst, effektiv produktionsforøgelsespolitik.
Fremskridtspartiet har imidlertid aldrig været noget alt-eller-intet-parti og er heller ikke blevet det.
Vi vil derfor stemme for alle skridt i retning af forhøjet folkepension, selv om forhøjelsen ikke har det omfang, som vi helst ser.
Afstemningen i Folketinget den 28. maj 1976 (Folketingstidende 1975-76, forhandlingerne spalte 10470) er et af de mange eksempler på, at pensionistkårene var blevet væsentlig forbedret, hvis blot Socialdemokratiet ikke havde stemt nej, men var fulgt med Fremskridtspartiets ja-afstemning til et tredje partis forslag.
Tilsvarende vil vi aktivt deltage i kommende beslutninger, der forbedrer folkepensionisternes vilkår.
Nærværende lovforslag præciserer vore principielle holdninger.
2. Ved folkepensionsudmålingen ses aldeles væk fra anden indtægt eller formue.
Altså ganske det samme princip for almindelige mennesker, som stedse har været gældende for den herskende klasse af politikere og offentligt ansatte.
De nuværende beregninger af folkepension er ofte overfølsomme for indkomststigninger.
Påtager pensionisten sig et stykke arbejde, bliver han let til nar ved at blive trukket i skat og pensionsnedsættelse i skrigende misforhold til, hvad han tjener på sin indsats.
Dertil kommer ofte tab af boligydelse og hjemmehjælpstilskud og anden offentlig hjælp.
Trækket manifesterer sig endda ofte på vilkårlige tidspunkter - måske længe efter, at den ældre har måttet opgive arbejdet.
Lovgivningsfinesser og skemauforståeligheder er samfundssygdomme, som må bekæmpes overalt.
De gør enkeltborgere til skrankepavekastebolde i stedet for, at det offentliges bureaukrater skulle være enkeltborgernes tjenere.
Hvad loven ikke skader i kroner, ødelægger de myter, der med uigennemsigtige ordninger som de nuværende uvægerligt vil gro op blandt de mere end 99 pct. af pensionisterne, som ikke helt præcist kan overskue samspillet mellem de mange forskellige regelkomplekser.
Myterne forvolder lige så stor utryghed og usikkerhed som selve reglerne.
Den, der forskaffer sig ekstra arbejdsindtægter, gør samfundsmæssig gavn i en tid, hvor Danmarks problem er, at der bestilles alt for lidt her i landet.
Samfundet bør derfor opmuntre alle - også pensionister - til at bestille mere og ikke straffe dem for at bidrage til forøgelse af nationalproduktet og dermed for mulighederne for tilbagebetaling af landets gæld og forbedring af velstand og velfærd.
Pensionsafkortning sker nu på grundlag af socialindkomsten.
Den er derfor befængt med alle de ulemper, som knytter sig til denne vanskabning (se f.eks. »Ud af skattereformfælderne«, kap. 79).
Alle ved, at de gældende regler får mange pensionister til at skjule for myndighederne, at de tjener penge ved siden af.
De ulykker, dette forvolder, mindskes ved vedtagelsen af nærværende forslag.
End ikke de, der har fuldtidsbeskæftigelse ved siden af folkepensionen, bør rammes.
Det er i øvrigt også meget svært at udskille dem både fordi mange skifter mellem mindre og mere arbejde, og fordi der er alle afskygninger mellem deltids- og fuldtidsarbejde. (Ifølge Folketingstidende 1977-78, forhandlingerne spalte 5009, skal det dreje sig om knap 25.000 folkepensionister, som har fuldtidsbeskæftigelse).
Ud fra den grundopfattelse, at folkepensionen ikke skal være en almisse til dækning af et eksistensminimum, men derimod være den ret, den enkelte har oparbejdet i forhold til samfundet, ønsker Fremskridtspartiet derfor ophævelse af den den 16. oktober 1982 ved L 6 i folkepensionslovens § 6 vedtagne diskriminering mod 67-69-årige i arbejde.
Den, der for eksempel i 1950erne har sparet op på bankbog i stedet for at bruge rub og stub, er blevet straffet mere end rigeligt af skat og inflation.
Hvorfor skal der nu på ny sparkes specielt til de såkaldt rige gamle? Fremskridtspartiet mener, at den enkelte selv skal kunne bestemme sin livsrytme.
Også om han vil bruge sine egne penge tidligt eller sent i livet.
Vi er derfor imod den nuværende ordning, der giver mest i folkepension til dem, der har brugt løs af deres midler i de yngre år i stedet for at tage de afsavn, som er forbundet med at spare op.
Samme pensionsbeløb til alle har også den psykologiske fordel, at den ene pensionist ikke længere misunder sin nabo for i folkepension at få 122 kr. mere, end han selv modtager.
Den slags undgås, når alle har 4.800 kr. om måneden og altså ingen mindre end andre.
Klarhed og enkelhed er altid en lovgiverdyd.
Men i forhold til de 700.000 ældste i befolkningen er det af ganske overordentlig stor vigtighed at blive befriet for gældende pensionstillægsopgørelsesregler.
Med deres praktiske usikkerhedsmyriader og juridiske subtilitetsfortolkninger er de en skamplet på dansk lovgivning.
Nok har der været kæmpet med problemet i årtier.
Alligevel måtte den daværende socialminister så sent som i Folketingstidende 1982-83, forhandlingerne spalte 4260, indrømme, at »en pensionist kan have en ekstraindkomst på 10.000-15.000 kr. om året og få mindre ud af det end den, der overhovedet ingenting har«.
Da samme socialminister var i opposition, var han medforslagsstiller til L 100 af marts 1977 om, at ekstraindtægter ikke på nogen måde skal beskære folkepensionen (se Folketingstidende 1976-77 (2.
 samling), forhandlingerne sp. 666 og 2236 samt tillæg A sp. 3395).
Han var her i selskab med bl.a. den nuværende statsminister.
Fordi man kommer i regering, behøver man dog ikke være på vild flugt fra de rigtige tanker, man hidtil har forfægtet som ansvarligt folketingsmedlem.
 Til § 1, 2. pkt.
Folkepensionister, der indlægges på plejehjem m.v., betaler i idealsamfundet selv herfor og bevarer til gengæld deres fulde pension.
Enhver tanke i så henseende er imidlertid verdensfjern i al fald i de nærmeste årtier.
Folkepensionsniveauet skulle være mange gange så højt som nu, hvis plejehjemsbeboere skulle betale den fulde udgift for opholdet (ca. 200.000 kroner årligt). Hvad enten man formelt vil indrømme det eller ej, tvinges vi derfor til at opretholde det hidtidige princip om, at de pågældende får nedsat deres kontantpension, men således, at denne plus naturalpension i form af plejehjemsydelser alt i alt bliver væsentlig større end de 4.800 kr. månedlig, som er den almindelige folkepension.
Ved udformningen af reglerne herom ønsker Fremskridtspartiet, at folkepensionisten modtager sin fulde pension i indlæggelsesmåneden og herudover i de følgende 6 måneder.
Visitation til plejehjem modsvarer ikke indlæggelse.
Efter 6-månedersperiodens ophør udbetales alene de 800 kr.
Særforsorgsinstitutioner og fængsler (men ikke sygehuse) ligestilles med plejehjem.
Også varetægtsfængsling bør tælle med, idet man ved så lang en frist som 6-7 måneder typisk vil ramme rigtigt ved at sidestille varetægt med straf i denne relation.
For at skabe tryghed og sikkerhed hos pensionisten er området således klart og firkantet afgrænset i Fremskridtsforslaget på en måde, der giver rummelig frist til afvikling af egen lejlighed og andre forpligtelser.
Med hensyn til den, der får en del af folkepensionen som plejehjemsophold, har der dannet sig det slangudtryk, at deres kontant-folkepension er »lommepenge«.
Da dette ord har en vis nedsættende klang, falder partierne over hinanden for at afskaffe denne ordning.
Men her som på alle andre områder gælder det kendsgerningerne og ikke ordvalget.
Hvis realiteterne skulle blive ændret, skal lovforslagets § 1, 2. pkt., selvsagt også ændres.
Men reelt er der intet sket på feltet.
Endnu da.
Heller ikke ved den § 85 a, som Folketinget satte ind i bistandsloven umiddelbart før sin 1987-sommerferie, da valget stundede til. (Det skete ved L 120 i 1. samling i folketingsåret 1986-87).
 Derfor bygger nærværende forslag på det hidtidige system.
For 1987 foreslår Fremskridtspartiet månedlig »lommepengeydelse«  

 på 800 kr.
Da ordningen forventes at komme til at omfatte ca. 47.000 pensionister, er fradragsbeløbet foran i de almindelige bemærkninger under punkt 2 opgjort som 47.000 multipliceret med 4.000 kroner månedligt.
Beløbet bliver selvsagt mindre i det omfang, Fremskridtspartiet får gennemført sine forslag om, at de ældre (og de handicappede) kan blive i eget hjem, så længe de selv ønsker det, gennem forbedret hjemmehjælp (også om aftenen og i weekenden), bedre kollektivboliger og »datterløn« til den pårørende, der i hjemmet vil passe en gammel far eller mor (L 183 af 13. februar 1979, se Folketingstidende 1978-79, forhandlingerne sp. 6318 og 8356 samt tillæg A sp. 3183).
Til § 2, stk. 1, nr. 1 1. En virkelig god anvendelse af skatteyderpenge er at give den, der har puklet årtier, økonomisk mulighed for at nyde nogle gode år, før helbredet begynder at vakle.
Fremskridtspartiet har derfor den største sympati for at nedsætte den almindelige folkepensionsalder fra de 67 år, som har været aldersgrænsen lige siden 1956.
Ulykkeligvis har virkelighedsbevidste mennesker i Gældsdanmark 1987 ikke noget at have sympatien i.
At en generel nedsættelse af pensionsalderen er uforsvarlig på nuværende tidspunkt, er ikke Fremskridtspartiets skyld.
Det er konsekvensen af den hidtil førte politik med dens store underskud, der viser, at dansk produktion er for lille.
Vi skal producere mere for at undgå fremtidig gældsætning og for at tilbagebetale med rente og renters rente de reelt over 400 milliarder kroner, vi allerede netto skylder udlandet (jf. side 4 i Fremskridt fra 10.
april 1987). Derfor er det nødvendigt, at der bestilles mere i Danmark.
Følgelig er tiden ikke til, at flere aldersklasser får lov til at gå tidligere på pension, og da slet ikke i en tid, hvor arbejdsstyrken formindskes som følge af de faldende fødselstal i slutningen af 1960erne og i 1970erne.
Socialministerens svar på Folketingets Socialudvalgs spørgsmål 1 ad L 97 af 5. december 1978 oplyste, at en pensionsaldernedsættelse til 65 år i 1980 ville koste skatteyderne 1,4 milliarder kroner (før skat). Dette beløb er i sig selv ikke afskrækkende.
Men for at vi kan blive udlandsgælden kvit, er det nødvendigt, at alle, som kan arbejde, også pukler på med at skabe den fornødne produktion.
Her har vi den afgørende bremse, der hindrer, at vi kan nedsætte den almindelige pensionsalder.
Den fornødne samfundsøkonomiske baggrund for lavere pensionsalder end 67 år foreligger først, når vor valutastilling over for udlandet kommer op på en reservekapital i form af nettotilgodehavender svarende til ca. 10 pct. af nationalproduktet, og når dette tillige er blevet en halv gang større og fordelt med langt større vægt på nytteproduktion.
Nedsættelse af pensionsalderen til 62 år for personer med lav indtægt (skønsmæssigt ca. 35.000) blev foreslået af de radikale op til kommunevalget i 1978. Socialministeren kommenterede i Folketinget den 24. januar 1978 dette forslag:
»Forslaget er begrundet dels i ønsket om at skaffe arbejdspladser til personer under 62 år og dels i ønsket om at give mulighed for gradvis at trække sig tilbage fra arbejdsmarkedet.
Regeringen ønsker også flere i arbejde, men vi ønsker ikke pensionsalderen sat ned til 62 år som led i en beskæftigelsesforanstaltning.
Vi ønsker således ikke pensionsalderen brugt som et konjunkturpolitisk redskab.
Nu er regeringen heller ikke så pessimistisk som de radikale med hensyn til arbejdsløsheden.
Af bemærkningerne til forslaget fremgår, at det høje ledighedsniveau antages at blive et mangeårigt problem.
Jeg har mærket mig, at i hvert fald Venstre heller ikke deler den opfattelse.« Personer under 67 år, der er uarbejdsdygtige af den ene eller anden grund, skal naturligvis have offentlig hjælp.
Denne bistand hører blot ikke under folkepensionslovgivningen.
Nærværende lovforslag berører derfor ikke disse personer.
Dette sker ud fra den principielle opfattelse, at folkepension skal være en ret, man opnår ved at komme i en bestemt alder, ikke en ydelse, man skal søge om for at kunne opretholde livet.
Da forslagsstillerne er klar over, at der for mange er behov for førtidspensionering eller en hjælp i en kortere eller længere periode, inden folkepensionsalderen indtræder, har Fremskridtspartiets finanslovbudgetter taget hensyn til, at det er en nødvendighed med rigelige midler til brug for invalidepensionstildelinger samt trangsbestemt hjælp af mere eller mindre permanent karakter.
Gældende lovs kriterium er desværre ikke altid, at de pågældende magter at udføre arbejde.
Socialdemokratiet fik jo SV-regeringen til at kvittere for de mange valgfondsbidrag, fagbevægelsen gav til Socialdemokratiet, ved at skatteyderne som vederlag er kommet til at betale milliardbeløb til den efterlønsordning, hvis hovedbetingelse er, at man har betalt fagligt kontingent gennem en årrække.
Når der bliver råd til at nedsætte pensionsalderen, skal det ske ens for alle for eksempel med et år ad gangen.
Det er usolidarisk tyveri, når SV-regeringen lod en gruppe få syv års nedsættelse på en gang (fra 67 til 60 år) og så smed de andre ud i den kolde sne, hvor de kan skyde hvide pinde efter at få deres 67 års grænse nedsat.
Et sådant misbrug vendte Fremskridtspartiet sig imod (se nærmere herom bl.a.
Fremskridt 1978, nr. 10, side 5).
Efterlønsudgifterne i 1988 anslås til 9.654.300.000 kroner (finanslovsforslagets § 28.02.51.02.) fordelt med gennemsnitlig ca. 95.600 kr. til hver af ca. 101.000 efterlønnere.
Efter Fremskridtspartiets mening skal de, som en gang er gået på efterløn, bevare deres efterlønsrettigheder fuldt ud også i fremskridtssamfundet, men ulykkeligvis bør loven lukke for tilgang af nye efterlønsmodtagere.
Tilsvarende løsning er desværre i landets anstrengte økonomiske situation nødvendig med hensyn til den pr. 1. januar 1987 indførte delpensionsordning.
Derimod skal der ikke i anledning af nærværende lovforslag røres ved den pr. 1. januar 1984 ikrafttrådte førtidspension, der omfatter alle pensionsformer før folkepensionsalderen, herunder tidligere tiders invalidepension.
2. På linje med skattelovgivningens grundprincip findes det rigtigt ikke at knytte folkepensionsstatus til indfødsret, men til, om man er indlevet i det danske samfund på det tidspunkt, hvor pensioneringen bliver akut.
Til § 2, stk. 1, nr. 2 Der henvises til den nordiske konvention af 5. marts 1981 om social tryghed og til EF-forordning nr. 1408 af 1971 som senest ændret ved forordning nr. 3811 af 11. december 1986.
 Derudover har Danmark indgået tosidede socialsikringskonventioner.
Den ældste er aftalen med Schweiz (fra 1954 med ændringer fra 1983 og 1986). I 1976 indgik vi aftale med Tyrkiet, i 1977 med Jugoslavien, i 1982 med Pakistan og i 1985 med Canada.
Der er færdigforhandlet aftale med Marokko og forestår overenskomster med Østrig og Israel.
Fremskridtspartiet er imod denne udvikling, se B 133 af 9. juni 1980 om begrænsning af tyrkerdrænet i danske skatteydermidler (se Folketingstidende 1979-80 (2. samling), forhandlingerne sp. 11311 og tillæg A sp. 5827). Vi besnæres ikke af, at regeringen besmykker dette fandangospil med danske skatteyderes penge med betegnelsen »social eksport« (se også Folketingstidende 1979-80 (2. samling), forhandlingerne spalte 8678 og 8679).
Til § 2, stk. 2 Folkepensionisten skal trygt kunne påregne, at den en gang erhvervede pensionsret ikke under nogen omstændighed går tabt, så længe han er i live, hverken som følge af straf, flytning til udlandet eller andet.
Statens provenutab herved er af ringe betydning sammenlignet med, at en 100 pct. klar og undtagelsesfri regel er det eneste, som kan hindre bekymringer på dette område.
Flytter for eksempel en folkepensionist til De Canariske Øer, vil klimaet her ofte give ham bedre helbredstilstand, og det skal man kun glæde sig over.
De danske offentlige kasser undgår tilmed at skulle yde vedkommende varmehjælp og andre ekstraydelser ud over folkepensionen.
Når stk. 2 ikke gælder for udlændinge, skyldes det, at Fremskridtspartiet af statsfinansielle grunde og risikoen for, at Danmark virker som en wienerbrødsbutik på en flok hvepse, ikke i den nuværende situation vil være med til at udvide danske skatteyderes forpligtelser ud over det absolut uundgåelige for, at vi kan overholde vore internationale forpligtelser.
Til § 3 § 2 strammer kravene noget (bopælstid m.v.) i forhold til gældende lov.
Herefter fører billighed til, at de, der allerede får udbetalt folkepensionsydelser, ikke skal berøves disse.
På den anden side vil de pågældende ikke efter 1987 få reguleret størrelsen af deres folkepension efter dyrtid, velstandsudvikling eller andet.
§ 3 angår også de tilfælde, hvor personer, der den 31. december 1987 er omfattet af § 1, 2. pkt., efter hidtil gældende regler har ret til mere end 4.800 kr. månedligt.
