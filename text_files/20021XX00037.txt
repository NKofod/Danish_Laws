Skriftlig fremsættelse (31. oktober  

 2002) Kulturministeren Herved tillader jeg mig for Folketinget at  

 fremsætte:
Forslag til lov om radio- og fjernsynsvirksomhed (Lovforslag nr.
L 40).
 Hovedformålet med lovforslaget er at  

 gennemføre den aftale om mediepolitikken for perioden 2002- 2006, som  

 regeringen og Dansk Folkeparti indgik den 3. juni 2002. Herudover  

 foreslås der enkelte andre justeringer af loven af overvejende teknisk  

 karakter, og der er foretaget en redaktionel gennemskrivning af loven.
 Medieaftalen medfører bl.a., at der tilvejebringes  

 mulighed for at gennemføre udbud af jordbaserede, digitale  

 tv-sendemuligheder ("multipleks") med henblik på, at der  

 på grundlag af en auktion efterfølgende udstedes tilladelse til  

 en "gatekeeper" (multipleksoperatør), som på  

 forretningsmæssige vilkår skal drive en jordbaseret, digital  

 tv-platform.
 Reglerne for udpegning af DRs bestyrelse  

 ændres med virkning fra 1. januar 2003, og bestyrelsen  

 sammensættes på en ny måde.
De regionale TV 2-virksomheder udskilles organisatorisk og  

 økonomisk fra TV 2/DANMARK og vil fremover få direkte andel i  

 licensprovenuet.
De regionale TV 2-virksomheder skal fortsat sende i  

 "vinduer" på TV 2/DANMARKs sendeflade.
Der skal indgås public service-kontrakter med DR, TV  

 2/DANMARK og de regionale TV 2-virksomheder.
Radio- og tv-nævnet  

 får til opgave at gennemgå foretagendernes årlige  

 redegørelser for opfyldelsen af public service-kontrakterne og afgive  

 udtalelser herom.
På lokal radio- og tv-området ophæves de  

 eksisterende begrænsninger vedrørende networking.
Herudover  

 ophæves hovedparten af de eksisterende geografiske og organisatoriske  

 krav, som har til formål at fastholde lokal radio og tvs  

 tilknytning til det lokale område.
 Tilskudsordningen til ikke-kommercielt lokal radio og tv  

 videreføres og anvendelsesområdet udvides til også at  

 rumme medieskoletjenester.
 På områder, hvor der ikke er mangel på  

 frekvensressourcer, erstattes de gældende krav om tilladelse til  

 udøvelse af programvirksomhed med krav om anmeldelse til den relevante  

 myndighed.
 Med hensyn til reklameområdet gives der adgang til  

 at udsende reklamer for alkohol og håndkøbsmedicin, og det  

 bliver muligt at afbryde sportsprogrammer m.v. med reklameblokke.  

 Sponsorområdet liberaliseres svarende til det for reklamer  

 gældende.
 Ud over de ændringer af retstilstanden, som  

 følger af medieaftalen, foreslås enkelte andre ændringer.  

 Radio- og tv-nævnets kompetence på reklame- og  

 sponsorområdet og på lokal radio og tv-området udvides, og  

 det foreslås, at arbejdsgiverorganisationer, fagforeninger,  

 religiøse bevægelser og politiske partier ikke skal have adgang  

 til at sponsorere programmer.
 Endelig er der foretaget en redaktionel gennemskrivning af  

 loven.
 Det foreslås, at loven træder i kraft den 1.  

 januar 2003.
