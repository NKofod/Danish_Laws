Patentdirektoratet afslog en ansøgning om patent på et  

 »antielektrostatisk selvhjælpsapparat« med den begrundelse, at  

 opfindelsen ikke gav anvisning på nogen ny teknik og derfor ikke var  

 patenterbar.
Afgørelsen stadfæstet af Patentankenævnet.
År 1984, den 2. maj afsagde patentankenævnet (Beyer, Grønning-Nielsen,  

 Asger Nielsen, Ansgar Sørensen, Vørts) følgende k e n d e l s e i sagen j.nr.
P. 36/80: Klage fra P.B.
Nielsen, Ringsted, v/Internationalt Patent-Bureau over patentdirektoratets afgørelse af 22. september 1980 af patentansøgning nr.  

 3343/77 efter indsigelse fra Laboratoriet for teknisk fysik I, Danmarks tekniske Højskole.
Den 18. december 1978 fremlagdes under nr. 139.093 en den 25. juli 1977  

 indleveret ansøgning om patent på et »antielektrostatisk  

 selvhjælpsapparat«.
De fremlagte 2 krav lød således:
 »1. Antielektrostatisk selvhjælpsapparat bestående af et par til  

 berøring med brugerens fødder eller hænder beregnede metalliske plader med  

 jordforbindelse, k e n d e t e g n e t ved, at hver plade er sluttet til en  

 blindt endende spole, som omsluttes af eller selv omslutter en blindt  

 startende jordforbundet spole.
2. Selvhjælpsapparat ifølge krav 1, k e n d e t e g n e t ved, at der i  

 spolerne er indskudt en kobberkerne.« I beskrivelsens 4. afsnit anføres det, at formålet med opfindelsen er at  

 anvise et apparat, hvor risikoen ved direkte jordforbindelse er elimineret.
 Laboratoriet for teknisk fysik I, Danmarks tekniske Højskole nedlagde  

 indsigelse mod meddelelse af patent under henvisnikng til, at apparatet ikke  

 indeholder noget konstruktivt i forbindelse med statisk elektricitet, hverken  

 hvad angår modvirkning af ladningsadskillelse eller afledning af allerede  

 opsamlede ladninger.
 I skrivelse af 12. september 1979 meddelte patentdirektoratet ansøgeren  

 følgende:
»Det fremgår klart af beskrivelsen at formålet med opfindelsen er at  

 forhindre faren ved samtidig berøring af elektriske installationer og plader  

 der er jordforbundne.
Det må derfor betegnes som irrelevant om talen er om  

 forhindring af opbygningen af ladninger eller om en afladning, eftersom  

 forebyggelsen skal ske ved at eventuelt opståede elektrostatiske ladninger  

 afledes til jord.
 I øvrigt er det sagens behandling uvedkommende idet apparater til  

 afladning - eller forhindring af opladning - af personer var kendt før  

 ansøgningens indleveringsdag og også i beskrivelsen er omtalt som kendt.
 Det nye ifølge forklaringen og kravene er at berøringspladerne ikke er  

 direkte forbundet til jord, men over to tætkoblede spoler der er indbyrdes  

 isoleret fra hinanden og hvoraf den ene er forbundet til berøringspladerne og  

 den anden til jord.
Der er ikke i beskrivelsen givet nogen egentlig forklaring af virkningen  

 af denne foranstaltning, men det fremgår at det formenes at statiske  

 ladninger hindres i at opbygges, altså at der er afladning fra disse til  

 jord, medens der ikke kan gå strømme fra elektriske apparater gennem en sådan  

 »jordforbindelse«.
Dette er som anført i indsigelsen i strid med  

 velkendte fysiske love.
I øvrigt fremgår det af den forsøgsrapport, der henvises til i 5. afsnit  

 af Deres ovennævnte skrivelse, at der er tale om en velkendt fysisk egenskab  

 af tætviklede spoler, nemlig at de har en kapacitet, og virkningen af en  

 kapacitet i et elektrisk kredsløb er velkendt.
Den kan ikke føre jævnstrøm,  

 men vekselstrøm som ved så små kapaciteter som her, en  

 vekselspændingsfrekvens på 50 HZ og en spænding på 220 volt giver en  

 strømstyrke af størrelsesordenen 0.1 mA, altså en ganske uskadelig  

 strømstyrke.
Det er velkendt at indskyde kondensatorer som sikring mellem dele der kan  

 berøres og dele der enten er spændingsførende eller hvor der er risiko for at  

 apparatdele kan blive spændingsførende, jfr. f.eks. ydre tilslutninger til  

 radioapparater og forstærkere.
Med hensyn til berøringssikkerheden er  

 virkningen af en kondensator den samme som virkningen af en stor modstand,  

 hvorfor det må betegnes som et valg blandt kendte muligheder at indskyde en  

 sikringskondensator i en jordledning og da en kondensator fremstillet på den  

 angivne måde ikke virker anderledes end enhver anden kapacitet, ses  

 ansøgningen ikke at give anvisning på nogen ny teknik, idet apparatet i  

 øvrigt - som nævnt - er velkendt.
Uanset hvilken virkning apparatet måtte have på det menneskelige legeme,  

 ses ansøgingen derfor ikke at indeholde noget patenterbart.' Efter at ansøgeren derefter til patentdirektoratet havde indsendt nogle  

 måleresultater, afslog direktoratet ved skrivelse af 22. september 1980  

 ansøgningen med følgende begrundelse:
 »De af Dem den 5. marts 1980 fremsendte måleresultater og de af Dem  

 den 9. juli 1980 afleverede yderligere måleresultater viser direkte, at  

 direktoratets påstande i betænkningen af 12. september 1979 er korrekte,  

 nemlig at afladningen sker fordi de spoler, der indkobles mellem fodpladerne  

 og jord har en til afladning af statiske ladninger passende kapacitet og  

 modstand, hvilket heller ikke ses at være imødegået af Dem.
Da det i øvrigt af Dem anførte ikke har kunnet ændre det i skrivelse  

 herfra af 12. september 1979 udtrykte, at ansøgningen ikke giver anvisning på  

 nogen ny teknik, må det fastholdes at ansøgningen ikke omhandler en  

 patenterbar opfindelse.« Denne afgørelse har klageren ved skrivelse af 19. november 1980 indbragt  

 for patentankenævnet, og i skrivelse af 19. marts 1981 nedlagt påstand om principalt at der meddeles patent, efter at opfindelsens formål (4. afsnit  

 i den fremlagte beskrivelse) er præciseret f.eks. ved tilføjelse i sidste  

 linie af ordene »under bibeholdelse af det kendte apparats forebyggelse  

 af elektrostatisk opladning«, subsidiært at den endelige afgørelse udskydes indtil ansøgeren er  

 fremkommet med dokumentation for den med opfindelsen opnåede effekt.
 Klageren har bl.a. anført:
»Opfinderen mener med sikkerhed at have konstateret, at der kun ved  

 anvendelsen af spolerne, men derimod ikke ved anvendelse af en sædvanlig  

 modstand og en sædvanlig kondensator kan sikres en opretholdelse af den med  

 det tidligere apparat opnåede terapeutiske effekt.
Det er ikke for øjeblikket  

 muligt at give nogen forklaring på dette fænomen.
Det kan muligvis hænge  

 sammen med, at den terapeutiske effekt af opfinderens tidligere apparat ikke  

 alene beror på en afledning af statisk elektricitet til jord ad en galvanisk  

 forbindelse, men også har noget at gøre med hurtige spændingsvariationer i  

 legemet, muligvis i nervebanerne.
Som det fremgår af foranstående, vil der ved den foreslåede tilføjelse til  

 ansøgningens formålsangivelse blive opnået en god begrundelse for anvendelsen  

 af de i kravet angivne, for en fagmand ikke nærliggende foranstaltninger  

 ifølge opfindelsen.
Ansøgningen vil derfor efter vor opfattelse helt klart  

 angive en patenterbar opfindelse.
Patentdirektoratet har i den første betænkning forlangt en dokumentation  

 for den påståede terapeutiske virkning.
Fremsættelsen af dette forlangende må  

 anses for rimelig, fordi der i den oprindelige beskrivelse var tale om en  

 forøgelse af den helbredende effekt af opfinderens tidligere apparat.
Med den  

 nu foreslåede formulering af formålsangivelsen vil vi imidlertid ikke mene,  

 at det er berettiget at forlange en dokumentation.
Det, der tilsigtes opnået  

 med opfindelsen, er jo nemlig ikke en terapeutisk effekt, men derimod en  

 fjernelse af berøringsfaren under opretholdelse af den med det tidligere  

 apparat opnåede terapeutiske virkning.
Da der ikke påstås opnået en  

 terapeutisk virkning udover den, der opnås med det tidligere apparat, mener  

 vi ikke, at der med rimelighed kan forlanges en dokumentation.
For det tilfælde, at Patentankenævnet alligevel skulle være af den  

 principielle opfattelse, at der bør kræves en dokumentation, vil vi gerne  

 argumentere for, at patentet alligevel udstedes uden en sådan ud fra den  

 betragtning, at en patentudstedelse ikke vil være til skade for tredjemand.  

 Hvis nemlig opfinderens påstand er korrekt, altså at det er nødvendigt med  

 den i kravet angivne konstruktion for at fjerne berøringsfaren under  

 opretholdelse af den terapeutiske effekt af det tidligere apparat, er  

 ansøgeren berettiget til patentbeskyttelsen.
Hvis opfinderens påstand ikke er  

 korrekt, altså hvis den samme virkning kan opnås ved anvendelse af en  

 sædvanlig ohmsk modstand, eventuelt kombineret med en sædvanlig kondensator,  

 står det enhver frit for at anvende denne løsning, der ikke vil falde ind  

 under patentets beskyttelsesområde.
Ingen vil i så fald være interesseret i  

 at beskytte den mere komplicerede og dermed dyrere løsning ifølge patentet.  

 Vi finder, at der bør næres store betænkeligheder ved at nægte  

 patentudstedelse i tilfælde, hvor en påstået effekt meget vel kan være  

 korrekt, men blot ikke for tiden kan dokumenteres.
Skulle Patentankenævnet være af den opfatelse, at der ubetinget må kræves  

 en dokumentation af den opnåede virkning, vil vi foreslå, at den endelige  

 afgørelse i sagen udskydes, indtil ansøgeren kan fremlægge en sådan  

 dokumentation.
Som bevis på, at ansøgeren har udfoldet store bestræbelser på  

 at få dokumenteret opfindelsens effekt, henviser vi til de hermed fremsendte  

 kopier af brevvekslingen mellem på den ene side ansøgeren og på den anden  

 side læger og offentlige institutioner.
Da den fremlagte ansøgnings krav 2 intet har at gøre med fjernelse af  

 berøringsfaren, vil vi være villige til at slette dette krav, hvis der ikke  

 kræves nogen dokumentation for den med opfindelsen opnåede effekt.« Sagen har været behandlet i nævnets møde den 12. marts 1984.
 Der blev ikke givet møde for nævnet.
 Nævnet skal udtale:
Klageren har under sagens behandling i patentdirektoratet, forud for  

 fremlæggelsen, frafaldet den i den oprindelige ansøgning indeholdte angivelse  

 af, at formålet med apparatet var at opnå en terapeutisk effekt på det  

 menneskelige legeme.
Denne formålsangivelse kan ikke nu genoptages, og nævnet  

 må tage stilling til ansøgningen, således som denne fremgår af  

 fremlæggelsesskriftet, ifølge hvilket apparatet skal forebygge dannelsen af  

 elektrostatisk ladning på en person, og formålet med opfindelsen er at anvise  

 et sådant apparat, hvor risikoen ved en direkte jordforbindelse er  

 elimineret.
 Klageren anfører i sin klagebegrundelse, at når enhver henvisning til  

 apparatets terapeutiske effekt er udgået af ansøgningen, forsvinder også  

 begrundelsen for at anvende de foranstaltninger, der fremgår af ansøgningens  

 krav.
 Som begrundelse for sin principale påstand anfører klageren, at de angivne  

 foranstaltninger ikke er kendte, og at de heller ikke er nærliggende for en  

 fagmand, idet denne straks ville foreslå indskydelse af enten en kondensator  

 eller en så stor modstand, at den strøm der kan komme til at gå gennem  

 personen, hvis denne utilsigtet netforbindes, har uskadelig lille værdi.
 Det anføres tillige som velkendt, at der ved den angivne spolekonstruktion  

 altid - hvis der ikke træffes særlige foranstaltninger - vil være en vis  

 afledning gennem ledningernes isolation, således at spolekonstruktionen også  

 repræsenterer en stor ohmsk modstand.
Når henses hertil finder nævnet, at der ikke i ansøgningen er anvist nye  

 tekniske midler eller er benyttet midler med en overraskende teknisk virkning  

 i relation til det for opfindelsen angivne formål.
Klagerens principale  

 påstand kan herefter ikke tages til følge.
 Med hensyn til klagerens subsidiære påstand bemærkes, at der ikke ses at  

 være behov for dokumentation for den opnåede virkning, da det ikke er  

 bestridt, at apparatet ifølge ansøgningen opfylder det i  

 fremlæggelsesskriftet angivne formål.
Herefter bestemmes:
 Den påklagede afgørelse stadfæstes.
J.
Beyer.
Grønning-Nielsen.
Asger Nielsen.
Ansgar Sørensen.
S.A.
Vørts.
