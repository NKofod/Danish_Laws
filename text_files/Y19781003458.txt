Et markedsføringstiltag indebar udlevering af rabatkuponer til  

 detailhandlere, der deltog i tiltaget, og spørgsmålet om hvorvidt  

 rabatkuponer udstedt til erhvervsdrivende var omfattet af  

 markedsføringslovens § 7, og således skulle opfylde bestemmelsens krav blev  

 rejst.
Forbrugerombudsmanden udtalte, at der ikke i forarbejderne til loven  

 udtrykkeligt er taget stilling til spørgsmålet, men at meget kunne tale for,  

 at bestemmelsen kun gjaldt i forholdet mellem erhvervsdrivende og forbrugere.  

 Over for dette står markedsføringslovens klare systematik, hvor kap. 2  

 indeholder direkte markedsføringsforbud.
Da § 7 er opbygget som § 8, der  

 ikke, i modsætning til § 6, begrænses til kun at gælde i forhold til  

 forbrugerne, fandt ombudsmanden, at lovens opbygning tilsagde, at § 7 gælder  

 i forhold til alle omsætningsled.
3. Rabatkuponer til erhvervsdrivende I sagen, der er refereret på side 113-114, blev der i forbindelse med det  

 nævnte varesortiment udleveret 4 kuponer til detailforhandlere, som købte  

 varerne.
På kuponen var anført, at den havde værdi af 5 kr., og at den kunne  

 indløses hos selskabet, når forhandleren havde samlet mindst 20 kuponer.
Det  

 nævnte varesortiment blev alene solgt til detailhandlere, og spørgsmålet var  

 herefter, om selskabets ydelse af rabat i form af mærker i forbindelse med  

 salg var omfattet af markedsføringslovens § 7. Dette ville medføre, at  

 rabatmærkerne skulle opfylde betingelserne i den nævnte bestemmelse.
Som det fremgår af den ovennævnte beskrivelse af systemet, opfyldte  

 kuponerne ikke kravene i markedsføringslovens § 7, der går ud på, at hvert  

 mærke på tydelig måde skal være forsynet med udstederens navn eller firma og  

 angivelse af en værdi i dansk mønt, ligesom udstederen skulle være pligtig at  

 indløse mærkerne til deres pålydende værdi, når der fremsættes krav om  

 indløsning af et beløb på mindst 5 kr., jfr.
Handelsministeriets  

 bekendtgørelse nr. 186 af 14. maj 1975.
 Det rejste spørgsmål er ikke omtalt i den betænkning, der ligger til grund  

 for markedsføringsloven - Forbrugerkommissionens Betænkning II (681/1973) -  

 men i de spørgsmål, som Folketingets Erhvervsudvalg under lovens behandling  

 stillede til Handelsministeren og af ministerens svar synes det at fremgå, at  

 man kun havde tænkt på § 7 i forholdet mellem erhvervsdrivende og forbrugere.
 Forbrugerkommissionens udkast til lovens § 7, der blev ændret noget under  

 behandlingen i Folketinget, byggede igen på flertallets indstilling i det  

 tidligere konkurrencelovudvalg og på et lovforslag, som Handelsministeren  

 fremsatte i 1968 på grundlag af udvalgets betænkning (416/1966). Ej heller i  

 denne betænkning eller i lovforslaget eller af ministerens ledsagende  

 bemærkninger fremgår det klart, hvad forslaget skulle omfatte, omend det også  

 her nærmst synes at fremgå af såvel udvalgets som af ministerens ordvalg, at  

 de situationer, man havde for øje, var en rabat ydet af erhvervsdrivende til  

 forbrugere.
 Dette kunne efter Forbrugerombudsmandens opfattelse have sin forklaring i,  

 at det kun er i detailhandelen, at ydelse af rabat i form af mærker m.v. har  

 nogen egentlig interesse, idet en rabat, der gives til detailhandlere af  

 tidligere omsætningsled, normalt vil blive fratrukket direkte i prisen eller  

 eventuelt opsparet som en årsprovision eller årsbonus.
Overfor det anførte om forarbejderne til bestemmelsen, der i det store og  

 hele taler for antagelsen af, at § 7 kun gælder i tilfælde, hvor den  

 erhvervsdrivende yder rabat i form af mærker til forbrugere, stod efter  

 Forbrugerombudsmandens opfattelse på dn anden side markedsføringslovens klare  

 og systematiske opbygning.
I lovens kapitel 2 er indeholdt tre direkte  

 markedsføringsforbud, nemlig § 6 om tilgift, § 7 om rabat i form af mærker og  

 § 8 om præmiekonkurrencer m.v.
Alle de tre bestemmelser har følgende  

 indledende formulering: »Erhvervsdrivende må ikke ...«.
Ifølge § 6 må den erhvervsdrivende ikke ved salg af varer til forbrugere  

 yde tilgift, og det fremgår således klart af bestemmelsen, at det kun er  

 tilgift til forbrugere, der er omfattet af den.
Efter markedsføringslovens §  

 8 er det forbudt erhvervsdrivende at fordele gevinster ved lodtrækning m.v.,  

 og det er ikke anført i bestemmelsen, at dette forbud alene skulle gælde  

 erhvervsdrivendes fordeling af gevinster til forbrugere, og såvel i  

 retspraksis som i Forbrugerombudsmandens praksis er det da også antaget, at §  

 8 gælder i alle omsætningsled.
§ 7 har samme opbygning som § 8, idet det ikke er udtalt, at bestemmelsen  

 skulle være begrænset til forbrugere, således som det er sket i § 6, og  

 Forbrugerombudsmanden fandt derfor, at lovens konsekvente opbygning tilsagde,  

 at § 7 var gældende i alle omsætningsled.
I den konkrete sag skulle de  

 rabatkuponer, som selskabet udleverede, derfor opfylde kravene i  

 markedsføringslovens § 7.
 Offentliggjort i Forbrugerombudsmandens Årsberetning 1977-1978, side 116.
