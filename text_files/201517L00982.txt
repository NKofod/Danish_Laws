Ændringsforslag stillet den 30. maj 2016 uden for betænkningen Ændringsforslag til 2. behandling af Forslag til lov om ændring af integrationsloven og forskellige andre love (Bedre rammer for at modtage og integrere flygtninge og styrket virksomhedsrettet integrationsprogram m.v.) [af udlændinge-, integrations- og boligministeren (Inger Støjberg)]:
Til § 1 Af Josephine Fock (ALT) og Sofie Carsten Nielsen (RV):
 10) Nr. 9 affattes således:
»9. I § 15 d, stk. 1, ændres »3 måneder« til: »6 måneder«.« [Bevarelse og større tidsmæssig fleksibilitet i den nuværende ordning med helbredsmæssige vurderinger] Til § 6 11) Det under nr. 1 foreslåede § 29 b, stk. 4, udgår.
[Bevarelse af uledsagede flygtningebørns mulighed for at få statslig støtte] Bemærkninger Til nr. 10 I lovforslaget som fremsat målrettes de helbredsmæssige vurderinger til nyankomne flygtninge og familiesammenførte til flygtninge, således at det bliver op til kommunerne at beslutte, om der er behov for en helbredsmæssig vurdering.
Herudover ændres fristen for at give tilbud om en helbredsmæssig vurdering fra 3 til 6 måneder.
Det foreslås med ændringsforslaget, at den nuværende obligatoriske ordning med helbredsmæssige vurderinger bevares, men at der samtidig skabes mulighed for større tidsmæssig fleksibilitet for kommunerne, i forhold til hvornår en helbredsmæssig undersøgelse skal tilbydes.
Forslaget indebærer således, at kommunerne er forpligtet til at tilbyde alle nye flygtninge og familiesammenførte til flygtninge en helbredsmæssig vurdering, jf. integrationslovens § 15 d, men at tilbuddet først skal gives inden for 6 måneder efter flygtningens eller den familiesammenførte til en flygtnings ankomst til kommunen, under forudsætning af at kommunen finder det passende og forsvarligt at vente op til 6 måneder med den helbredsmæssige undersøgelse.
Helbredsmæssige oplysninger f.eks. fra asylfasen, der måtte foreligge om den pågældende, skal inddrages i vurderingen af, hvor presserende et behov der er for at tilbyde en helbredsmæssig undersøgelse.
Baggrunden for den foreslåede justering af § 15 d er, at der ofte kan gå flere måneder, fra flygtninge er kommet i sikkerhed og har fået opholdstilladelse i Danmark, til symptomerne på fysiske og psykiske skader viser sig og de helbredsmæssige forhold for den pågældende således kan afdækkes i form af en helbredsmæssig vurdering.
Desuden har børn, der kommer til Danmark via familiesammenføring og således ikke har været indkvarteret på et asylcenter, ikke fået et sundhedstjek i asylfasen.
Resultatet af en helbredsmæssig vurdering skal indarbejdes i den videre tilrettelæggelse af udlændingens integrationsprogram, jf. § 16.
Til nr. 11 Ændringsforslaget indebærer, at uledsagede flygtningebørn, der er omfattet af lov om integration af udlændinge i Danmark, og som er henvist efter folkeskolelovens § 22, stk. 1, nr. 4 og 5, jf. stk. 4, er omfattet af tilskudsbestemmelserne i §§ 22-26 a og kapitel 5 og 7. Det betyder, at staten yder tilskud til skolens driftsudgifter for disse elever samt for elever på efterskoler statslig elevstøtte og individuel elevstøtte til nedbringelsen af elevbetalingen.
