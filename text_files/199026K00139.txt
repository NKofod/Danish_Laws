Nr BRL 139 Beretning over Forslag til lov om ophævelse af lov om forbud mod handel  

 med Den Sydafrikanske Republik og Namibia og af lov om forbud mod nye danske  

 investeringer m.v. i Sydafrika og Namibia   

 Nr L 139 1990-91, 2. samling Afgivet af Udenrigsudvalget Afgivet: 19910814 Udvalget har behandlet lovforslaget i en række møder og har herunder stillet spørgsmål til udenrigsministeren, som denne har besvaret skriftligt.
 Herefter ønsker et flertal (Socialdemokratiets, Socialistisk  

 Folkepartis og Det Radikale Venstres medlemmer af udvalget) at tilkendegive  

 følgende:
 Den fortsatte vold og de seneste afsløringer i Sydafrika af ulovlige  

 pengeoverførsler fra hemmelige fonde i de Klerks regering til Buthelezis  

 Inkatha-parti, med det formål at splitte den sorte bevægelse imod apartheid  

 og svække ANC's forhandlingsposition, viser, at udviklingen mod en  

 demokratisk stat ikke er så problemfri, som man får indtryk af, når man  

 lytter til dem, der straks ønsker alle sanktioner over for Sydafrika fjernet.
 Hvis volden i Sydafrika skal stoppes og forhandlingsprocessen  

 genetableres, er det nødvendigt, at præsident de Klerk tager initiativer, som  

 kan genetablere tilliden mellem den sydafrikanske regering og ANC.
Flertallet mener, at en gradvis afvikling af sanktionerne i takt med den  

 sydafrikanske regerings faktiske afvikling af apartheid er den bedste måde at  

 sikre en fredelig udvikling hen imod et demokratisk og ikke racedelt samfund  

 i Sydafrika.
Presset imod den sydafrikanske regering må samtidig opretholdes,  

 indtil der er sikkerhed for, at også apartheidbestemmelserne i Sydafrikas  

 grundlov fjernes.
 På denne baggrund foreslås følgende køreplan for afvikling af danske  

 sanktioner over for Sydafrika:
 Første fase indtræffer, når det er verificeret, at det  

 sydafrikanske parlaments ophævelse af det kompleks af love, der udgør  

 grundpillerne i apartheid, også reelt fjerner apartheid.
Det forudsættes desuden, at samtlige politiske fanger, efter aftalerne  

 mellem ANC og den sydafrikanske regering, er frigivet, og at der er indgået  

 en bindende aftale med UNCHR om de eksileredes tilbagevenden.
Dette bidrager  

 til, at aftalerne fra august 1990 mellem den sydafrikanske regering og ANC  

 opfyldes, hvorved vejen banes for forhandlinger om en demokratisk forfatning.
 Når Folketinget mødes igen første tirsdag i oktober, vurderes det i  

 Udenrigsudvalget, om dette er tilfældet, og under denne forudsætning  

 foretages - efter samråd med de øvrige nordiske lande - følgende:
 Ophævelse af lov nr. 243 af 6. juni 1985 om forbud mod danske  

 investeringer i Sydafrika.
 Undtagelse af tjenesteydelser fra handelsembargoen i medfør af lov nr. 289  

 af 4. juni 1986 om forbud mod handel med Sydafrika.
 Undtagelse af enklaven Walvis Bay fra den danske sanktionslovgivning for  

 så vidt angår handel med Namibia.
 Fjernelse af det danske forbehold over for ophævelse af EF's sanktioner  

 mod Sydafrika.
Anden fase indtræder, når der er startet et forfatningsarbejde,  

 som de vigtigste interesser i Sydafrika er enige i, og det står klart, at der  

 hermed tages afgørende skridt hen imod ændring af den sydafrikanske  

 forfatning således, at alt, hvad der har med raceopdeling at gøre - f.eks.  

 forskellige kamre for forskellige racer - fjernes, at endemålet er een mand  

 een stemme (samt minoritetssikring), og at afstemningen om forfatningen  

 overvåges af internationale valgobservatører.
Når Udenrigsudvalget har  

 konstateret, at disse betingelser er opfyldt, foretages følgende:
 Ophævelse af den resterende del af lov nr. 289 af 4. juni 1986 om forbud  

 mod handel med Sydafrika.
 Ophævelse af lov nr. 267 af 27. maj 1986 om forbud mod import af kul fra  

 Sydafrika.
Omlægning af »apartheid-bevillingen« til overgangsbistand til  

 Sydafrika, omfattende fortsat humanitær og uddannelsesmæssig bistand, gradvis  

 udvidet til også at omfatte udviklingsorienterede indsatser, især inden for  

 uddannelse og fremme af demokrati.
Overgangsbistanden vil blive givet gennem  

 private organisationer.
Der oprettes et rådgivende udvalg svarende til  

 Apartheid-udvalget.
Tredje fase indtræder, når FN's sikkerhedsråd vedtager at ophæve  

 FN's våbenembargo.
På det tidspunkt foretages følgende:
 Ophævelse af kgl. anordning nr. 40 af 3. februar 1978 om forbud mod salg  

 af våben m.v. til Sydafrika.
 Et mindretal (Det Konservative Folkepartis og Venstres medlemmer af  

 udvalget) ville have foretrukket, at man indledte den gradvise fjernelse af  

 sanktionerne allerede nu, men vil kunne tilslutte sig den af flertallet  

 foreslåede plan for afvikling af sanktionerne.
 Mindretallet finder, at regeringen bør fremsætte forslag til iværksættelse  

 af afviklingen af sanktionerne forud for den af flertallet fastsatte dato,  

 såfremt udviklingen i Sydafrika fører til, at de opstillede kriterier vil  

 være opfyldt inden denne dato.
 For så vidt angår spørgsmålet om samråd med de andre nordiske lande,  

 første gang på det nordiske udenrigsministermøde den 19.-20. august 1991, er  

 det partiernes opfattelse, at nordisk samråd kun kan tillægges begrænset  

 betydning, idet Finland og Island allerede har taget selvstændige skridt til  

 at hæve nationale sanktioner.
 Et andet mindretal (Fremskridtspartiets medlem af udvalget) ønsker  

 endnu en gang at slå fast, at den eneste måde, hvorpå Danmark kan være med  

 til at hjælpe den sydafrikanske befolkning, uanset farve, er ved at ophæve  

 sanktionerne øjeblikkeligt.
 Enhver forargelse imod den sydafrikanske regering, fordi den måtte have  

 støttet Inkatha-bevægelsen ved at betale leje af plads til at holde møder på,  

 er at regne for det rene hykleri, idet alene den danske stat støtter ANC med  

 et tocifret millionbeløb om året.
 Den sydafrikanske regering har gjort alt, hvad der har stået i dens magt,  

 for at få ANC og Nelson Mandela til forhandlingsbordet for at forhandle sig  

 frem til en praktisk mulighed for flertalsstyre med lige muligheder for alle  

 sydafrikanere, uden skelen til race.
 ANC har på den anden side gjort det helt klart for hele verden, at man  

 ikke kan stole på en aftale, som ANC har indgået, idet de hele tiden strammer  

 deres krav, som efterhånden er helt umulige.
 Et eksempel herpå er det sidst fremkomne krav fra ANC (2. august 1991).  

 ANC sagde, helt frem til en uge før det aftalte møde, at de ville optage  

 forhandlinger med regeringen, så snart præsident de Klerk havde udskiftet to  

 ministre; men nu hvor det er gjort, udtaler Nelson Mandela, at hele  

 regeringen skal trække sig tilbage for at lade magten overgå til en  

 overgangsregering.
De Klerk er nu låst fast, idet han har frigivet alle dem, der kunne regnes  

 for politiske fanger, har gennemtrumfet en ophævelse af den lovgivning, der  

 indeholdt apartheid, nemlig lovgivningen vedørende ejendomsregler  

 (bopælskriteriet) og har tilladt alle sydafrikanere at vende tilbage fra  

 udlandet; så sent som sidste weekend blev flere tusinde ANC-tilhængere fløjet  

 til Sydafrika.
Foruden alle de andre spørgsmål, som man havde aftalt, har man  

 også tilladt det kommunistiske parti.
Til sidst har de Klerk nu udskiftet de  

 to ministre, som var Mandela imod.
Hvis de Klerk går længere, er der vist  

 ingen, der kan forudse konsekvenserne, men een ting er sikker: den  

 sydafrikanske befolkning vil ikke se til længere, og man risikerer derfor, at  

 de hvides neo-nazistiske kræfter får gevaldig opbakning.
Netop disse hvide  

 apartheidtilhængere var vel det, et politisk flertal ville undgå; men en  

 fastholdelse af sanktionerne beviser over for den sydafrikanske befolkning,  

 at de Klerks forhandlingsmodel er slået fejl, og at verden udenom kun vil  

 lytte til det kommunistiske ANC.
Derfor mener Fremskridtspartiet, at en total ophævelse af sanktionerne vil  

 være det bedste, men det skal ske hurtigt og effektivt.
Det vil vise vejen  

 for accept af præsident de Klerks kamp for fjernelse af forskelsbehandlingen  

 i Sydafrika samt give rygstøtte til en ny grundlov.
Et tredje mindretal (Centrum-Demokraternes medlem af udvalget)  

 ønsker stadig sanktionerne mod Sydafrika totalt ophævet straks.
Fortsatte  

 sanktioner sinker reformprocessen, kan bringe den reformvenlige regering i  

 fare på grund af angreb fra den hvide højrefløj og skader sociale fremskridt  

 i landet.
Mindretallet må imidlertid erkende, at det ikke kan få flertal for  

 dette synspunkt i Folketinget.
CD hilser derfor med glæde, at et bredt flertal nu har udarbejdet en plan  

 for en kommende afvikling af sanktionerne.
Det er da altid et skridt fremad.  

 Men CD beklager, at planen indeholder mange luftige forbehold og vendinger,  

 der kan give anledning til en lang fortsat politisk konfrontation, før  

 praktiske skridt i afviklingen kan tages.
CD forudser derfor, at den  

 påbegyndte fjernelse af sanktioner ikke sker hurtigt.
Det vil være et meget  

 negativt signal at sende til Sydafrika, og CD frygter, at dette kan gøre  

 reformprocessen unødvendigt langvarig og blodig.
EF-landenes ambassadører har i en rapport til Fællesskabet fastslået, at  

 den sydafrikanske regering lovgivningsmæssigt har levet op til løfterne om en  

 ophævelse af apartheid.
Men ambassadørerne understreger, at de sociale  

 forhold i landet betyder, at der i en lang årrække stadig vil være  

 forskelsbehandling mellem forskellige befolkningsgrupper.
Det er altså ikke  

 længere et apartheidproblem, men et socialt problem.
Det løses ikke via  

 sanktioner, men via øget økonomisk vækst.
Problemerne i Østeuropa og Sovjet  

 samt problemerne i Sydafrika er således parallelle.
Derfor bør  

 løsningsmodellen også være den samme.
CD ønsker derfor en massiv økonomisk  

 støtte til Sydafrika, gerne styret af EF.
Støtten kunne bl.a. bruges til  

 uddannelsesmæssige og erhvervsfremmende projekter.
Støtten skulle ikke gives  

 gennem regeringen eller ANC, men for neutralitetens skyld i en længere  

 periode styres af bidragslandene.
En sådan politik over for Sydafrika vil  

 være fremadrettet og reformfremmende og skabe et mindre modsætningsfuldt  

 Sydafrika.
En fastholden ved sanktionerne vil derimod styrke polariseringen  

 og de blodige konflikter i landet.
 Et fjerde mindretal (Kristeligt Folkepartis medlem af udvalget) har  

 ønsket at tilkendegive følgende:
 Allerede under debatten i Tinget den 15. november 1990 foreslog Kristeligt  

 Folkeparti en trinvis afvikling af sanktionerne i takt med afviklingen af  

 apartheid, således at ophævelsen af de enkelte elementer blev betinget af  

 væsentlige sydafrikanske skridt til afskaffelse af apartheidsystemet, og  

 opfordrede udenrigsministeren til at udarbejde en »køreplan«  

 herfor.
 Lempelsen i februar 1991 var et rimeligt skridt på baggrund af de Klerks  

 initiativer, og det sydafrikanske parlaments ophævelse af de 4 hovedlove i  

 juni havde efter Kristeligt Folkepartis opfattelse været en rimelig anledning  

 til at ophæve endnu et sanktionselement, og mindretallet forsøgte under  

 debatten den 29. maj at skabe mulighed herfor.
 Kristeligt Folkeparti udtrykker glæde over den brede tilslutning, der nu  

 er til en trinvis afvikling, og partiet tilslutter sig den køreplan, som er  

 indeholdt i Socialdemokratiets, Socialistisk Folkepartis og Det Radikale  

 Venstres beretningsbidrag.
 P.u.v.
