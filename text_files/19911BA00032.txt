Nr BSF 32 Forslag til folketingsbeslutning om udvidet adgang for ledige til at  

 påtage sig arbejde, samtidig med at de oppebærer arbejdsløshedsdagpenge (slip  

 de ledige løs) Fremsat af Lone Dybkjær (RV) Jørgen Estrup (RV) Vibeke Grønbæk (RV)  

 Marianne Jelved (RV) den 29. november 1991 Folketinget opfordrer arbejdsministeren til i indeværende folketingssamling at foretage de nødvendige ændringer i love, bekendtgørelser m.v., således at dagpengemodtagere, der har været ledige i mere end 3 måneder, får en udvidet mulighed for at påtage sig ulønnet arbejde og uddannelse. Ændringerne udarbejdes efter følgende retningslinier:
 1) Der skal ikke foretages fradrag for ulønnet arbejde udført for  

 foreninger, organisationer m.v., der hovedsagelig betjener sig af frivillig  

 ulønnet arbejdskraft.
 2) Der skal ikke foretages fradrag for udførelse af ulønnet kunstnerisk  

 virksomhed.
 3) Der skal ikke foretages fradrag for ulønnet arbejde udført her i landet  

 for offentlige, halvoffentlige eller private arbejdsgivere m.v., hvis der  

 foreligger en kontrakt, dersom indtjeningen ikke ville overstige den lediges  

 dagpengeudbetaling, hvis den var beregnet på basis af den overenskomstmæssige  

 timeløn på det pågældende område.
 4) Der skal ikke foretages fradrag for ulønnet arbejde udført i udlandet  

 for offentlige, halvoffentlige eller private arbejdsgivere m.v., hvis der  

 foreligger en kontrakt.
 5) Den kontraktmæssige ansættelse kan ikke overstige 2 år.
 6) Perioden skal opfattes som »hvileperiode« i forhold til  

 dagpengesystemet.
 7) Der skal skabes øgede muligheder for deltagelse i undervisning uden  

 fortabelse af dagpengeret.
 8) Ændringerne skal gælde frem til 1996.
Bemærkninger til forslaget Almindelige bemærkninger Grundprincippet i det danske dagpengesystem er, at den ledige skal stå  

 til rådighed for arbejdsmarkedet.
Dette håndhæves på en sådan måde, at der  

 bortset fra enkelte konkrete undtagelser er tale om, at den ledige skal være  

 totalt passiv.
For eksempel er det således, at den ledige ikke må påtage sig  

 ulønnet arbejde for foreninger uden at blive trukket i sine dagpenge.  

 Reglernes håndhævelse kan bedst illustreres ved, at den eneste officielle  

 undtagelse ifølge Karnovs bemærkninger er, at det er muligt at arbejde 5  

 timer om ugen for en lokal radio - som maksimum.
Alt sammen begrundes det  

 med, at der, teoretisk naturligvis, kunne være tale om lønnet arbejde.
Men  

 det er ren teori.
Det er i virkeligheden så grelt, at fritidsinteresser, de  

 ledige måtte have haft, da de havde arbejde, og hvor der f.eks. ofte var  

 kneben tid til at nå dem, nu i ledighedsperioden må ophøre totalt, for at de  

 ikke bliver bragt under mistanke om ikke at stå til rådighed for  

 arbejdsmarkedet.
 Det siger sig selv, at det i dag er helt uladsiggørligt at påtage sig  

 ulønnet arbejde for virksomheder og offentlige institutioner, selv om enhver  

 kan se, at der klart er ønskelige og nødvendige opgaver, der ikke bliver  

 løst, fordi den fornødne arbejdskraft mangler af økonomiske eller andre  

 grunde.
Disse principper er tilrettelagt i en tid, hvor der ikke var tale om  

 større ledighed.
I en sådan situation kan de naturligvis være rigtige.
Men i  

 en tid, hvor de ledige skriger på arbejde, for at få lov til at udføre  

 opgaver i samfundet, hvor der ikke er mulighed for at fremskaffe reelle job,  

 virker bestemmelsen helt meningsløs, samtidig med at den totale passivitet er  

 direkte nedbrydende for mennesker, der ofte i forvejen føler deres  

 arbejdsløshed som et personligt nederlag.
Skiftende regeringer har med forskellige forslag søgt at løse  

 arbejdsløshedsproblemet, men uden held.
Der er derfor behov for, at der tages  

 helt nye initiativer baseret på de lediges og arbejdsgivernes eget initiativ  

 og ansvar og dermed også deres solidaritet for samfundets videre udvikling.  

 Den forskelligartede baggrund, de ledige har, betyder, at det ikke er muligt  

 at anvende store organisatoriske systemer og forslag.
Forslaget indebærer, at arbejdsløshedsdagpengemodtagere, der har været  

 ledige i mere end 3 måneder, får en mulighed for at påtage sig ulønnet  

 arbejde og uddannelse.
Antallet af ledige, der er berørt, vil ligge i  

 størrelsesordenen lidt over 200.000. Føler man dette tal er for højt, er det  

 naturligvis muligt at koncentrere sig om ledige, der har været ledige i mere  

 end et halvt år, hvorved antallet reduceres i størrelsesordenen 140.000.
Bemærkninger til de enkelte punkter Ad 1 I dag er det således, at den ledige ikke må påtage sig ulønnet arbejde,  

 bortset fra 4 timer om ugen for en lokalradio og enkelte andre konkrete  

 dispensationer, som det imidlertid er temmelig vanskeligt at få nærmere  

 oplysninger om.
Punktet indebærer, at den ledige kan påtage sig arbejde udført for  

 foreninger og organisationer m.v., der i hovedsagen betjener sig af  

 frivillig, ulønnet arbejdskraft.
Som konkrete eksempler kan nævnes:  

 Sudanmissionen og AIDS-linien, som begge er foreninger, der i de seneste  

 måneder har fået afslag på deres dispensationsansøgninger.
De ledige skal  

 fortsat stå til rådighed for arbejdsmarkedet og således fragå det frivillige  

 organisationsarbejde, dersom der kommer tilbud om rimeligt eller passende  

 arbejde.
Ad 2 En stor del af den kunstneriske virksomhed, der udføres her i landet,  

 foregår uden at være i overensstemmelse med dagpengereglerne.
For eksempel er  

 det typisk ved teatervirksomhed, at alle prøver foregår, mens man modtager  

 dagpenge.
Ved premierens indtræden udgår man af dagpengesystemet eller  

 trækkes i hvert fald for det beregnede antal timer, som man bruger på  

 teaterstykket.
Tilsvarende kan siges ved musikudøvelse.
Også her vil der være  

 tale om et fradrag af dagpenge, når den egentlige produktion begynder.
 Der vil ofte være tale om unge, der ikke har nogen mulighed for egentlig  

 beskæftigelse, og som man gennem dette system kriminaliserer.
 Det foreslås derfor, at det skal være muligt at udføre ulønnet kunstnerisk  

 virksomhed i dagpengeperioden.
 I tilfælde af indtjening kan denne modregnes i dagpengene.
Ad 3 Den overenskomstmæssige løn er i dag baseret på overenskomstmæssig timeløn  

 og timeantal.
En lang række organisationer har direkte forbud mod  

 deltidsarbejde.
Dette betyder, at alle ekstraordinære  

 beskæftigelsesforanstaltninger uvægerligt fører til offentlige merudgifter,  

 enten i form af løntilskud til de private arbejdsgivere, som så fylder op til  

 den overenskomstmæssige løn, eller gennem arbejdstilbud hos det offentlige,  

 som så får ekstraudgiften med at refundere forskellen mellem den udbetalte  

 arbejdsløshedsunderstøttelse og den overenskomstmæssige løn på det pågældende  

 område.
Forslagsstillerne finder ikke, at der er basis for offentlige merudgifter,  

 og foreslår derfor, at de ledige skal kunne påtage sig arbejde til den  

 overenskomstmæssige timeløn, men kun i så mange timer, at det svarer til den  

 konkrete arbejdsløshedsunderstøttelse.
Kun en timeløn på 53 kr. vil således  

 give fuldt arbejde.
 De ledige skal blive i dagpengesystemet, således at der ikke bliver tale  

 om en flytning af de offentlige udgifter.
 De ledige vil, fordi der som hovedregel vil være tale om deltidsarbejde,  

 fortsat være motiveret til at søge fuldtidsarbejde, dersom det skulle vise  

 sig muligt.
Ad 4 Punktet indeholder mulighed for, at man kan op- pebære dagpenge ved udstationering i udlandet.
I dag er det således, at  

 det ikke engang er muligt at få udbetalt supplerende dagpenge, hvis man  

 skulle få et deltidsjob som eksportmedarbejder.
 Forslagsstillerne har i første række tænkt på Østlandene, men alligevel  

 valgt at gøre forslaget generelt, idet naturligvis også andre lande inklusive  

 ulande kan komme på tale.
 Fælles for de to nævnte områder er, at der ofte vil være tale om  

 langsigtede investeringer, som det kan være vanskeligt for virksomhederne og  

 det offentlige at afsætte midler til.
 Det kan være hensigtsmæssig med en tidsmæssigt begrænset periode.
Ad 6 Da den ledige indgår en kontraktmæssig aftale med en virksomhed eller  

 offentlig institution, kan han/hun ikke samtidig stå til rådighed for  

 arbejdsmarkedet i sædvanlig forstand.
Det foreslås derfor, at denne periode  

 opfattes som en »hvileperiode«, det vil sige ikke medregnes i den  

 periode, hvor man ikke har arbejde.
Dagpengeperioden forlænges altså således  

 principielt med denne periode.
Den kunne også opfattes som en periode med  

 arbejde.
Ad 7 Ud over mulighederne i dag for at deltage i f.eks. undervisning på  

 daghøjskole, almen højskole og enkeltfags hf skal de ledige have mulighed for  

 i udvidet grad at deltage i enkeltfagskurser (hf samt folkeskolens  

 afgangsprøver).
Ad 8 Regeringen og andre giver ofte udtryk for den opfattelse, at ledigheden  

 vil se markant anderledes ud i 1996 på grund af en ændret tilgang til  

 arbejdsmarkedet.
Det foreslås derfor, at ordningen gælder frem til denne  

 dato.
