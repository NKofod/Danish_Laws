1. Generelt Denne vejledning finder udelukkende anvendelse på forsikring af  

 efterforskningsaktiviteter i forbindelse med 1. runde.
 Ifølge § 30 stk. 1 i energiministeriets tilladelse til efterforskning og  

 indvinding skal rettighedshaverens erstatningsansvar i henhold til  

 undergrundsloven være dækket af forsikring.
Undergrundslovens § 35 fastslår, at rettighedshaveren er objektivt  

 ansvarlig for skader, der forvoldes tredjemand ved den i henhold til  

 tilladelsen udøvede virksomhed.
Erstatningsansvaret omfatter både skade på  

 person og ejendom.
Det objektive ansvar antages også at omfatte personer, som  

 sædvanligvis ikke betragtes som udenforstående tredjemand, såsom  

 rettighedshaverens ansatte og medkontrahenter.
 2. Forsikringernes indhold.
 Rettighedshaverens forsikring skal omfatte:
- skade på egne ansatte, - skade på tredjemand (herunder skade på tredjemands ejendom), - forurening forårsaget af aktiviteterne.
 Skadesdækningen skal omfatte de forsikringer, som rettighedshaveren er  

 forpligtet til at tegne i henhold til dansk lovgivning, dvs.  

 arbejdsskadeforsikring (§ 5 i lov nr. 79 af 8. marts 1978 om  

 arbejdsskadeforsikring), forsikring af motorkøretøjer (§ 105 i lov nr. 287 af  

 10. juni 1976), forsikring af luftfartøjer (§ 130 i lovbekendtgørelse nr. 381  

 af 10. juni 1969) og forsikring mod skibes olieforureningsansvar (§ 273 i  

 lovbekendtgørelse nr. 141 af 1. april 1985). Herudover skal skadesdækningen  

 omfatte de forsikringer, der iøvrigt kræves i henhold til tilladelsens § 30  

 jævnfør undergrundslovens § 35 til dækning af det generelle  

 tredjemandsansvar.
 I henhold til tilladelsens § 30, stk. 2 kan energistyrelsen bestemme, at  

 der skal tegnes yderligere forsikringer, såfremt styrelsen ikke anser de  

 tegnede forsikringer for tilstrækkelig omfattende.
 Energistyrelsen foretager endvidere en konkret vurdering af om  

 forsikringen giver en rimelig dækning ud fra hensynet til risikoen ved  

 virksomhedens udøvelse og præmieomkostningerne.
 Energistyrelsen forudsætter, at operatøren udtager ovennævnte forsikringer  

 i overensstemmelse med den i Joint Operating Agreement fastlagte procedure.
 3. Procedure for indsendelse af oversigt over  

 forsikringer.
 Rettighedshaveren skal til energistyrelsen fremsende en oversigt over  

 gældende forsikringer for efterforskningsaktiviteter i forbindelse med 1.  

 runde med angivelse af hovedvilkårnene, (»Certificate of  

 Insurance«).
 Ved udgangen af hvert kalenderår skal rettighedshaveren fremsende en  

 oversigt over gældende forsikringer med angivelse af hovedvilkårene  

 (»Certificate of Insurance«).
