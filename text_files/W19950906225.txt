Et kommunalbestyrelsesmedlem havde i et dagblad samt i en lokalradio  

 fremsat udtalelser, i hvilke den pågældende bl.a. havde omtalt sagsøger som  

 værende nazist.
Den pågældende havde herved overtrådt straffelovens § 267.  

 Efter en konkret vurdering ansås den pågældende for valgbar.
(Fra Valgbarhedsnævnet til en kommunalbestyrelse, j.nr. 500/1994) I brev af 1. december 1994 har X-Kommune i henhold til § 101, stk. 4, i  

 den kommunale valglov indberettet til Valgbarhedsnævnet, at  

 kommunalbestyrelsesmedlem NN den 14. oktober 1994 ved retten i X-by er blevet  

 straffet med 3 dagbøder a 250 kr. for overtrædelse af straffelovens § 267.
 Det fremgår af sagen, at den pågældende i X-Dagblad den 4. februar 1994  

 har fremsat følgende udtalelser:
».. den tidligere nazist, MM, der åbenbart efter sin tid i  

 nazistpartiet,...« ».. dette sammenrend af socialister og en gammel nazist..« Endvidere fremgår det, at den pågældende i .... lokalradio den 6. februar  

 1994 har fremsat følgende udtalelser:
».. selvfølgelig bliver han jo hældt ud af nazistpartiet på det  

 grundlag.« ».. det må være fuldt ud lovligt at kalde manden det, han er, en  

 nazist.« ».. beviser imod MM - for at han er nazist - strømmer stadig ind til  

 mig.« ».. der vil jeg kalde ham det, han vitterlig er - altså man kan ikke  

 gå ind i nazi-partiet i 8 år og så - når man melder sig ud derfra ... sige:  

 jeg var ikke nazist.« Under retssagen tog den pågældende bekræftende til genmæle over for  

 sagsøgerens påstand om, at de citerede udtalelser skulle mortificeres.
 Retten fandt ikke, at den pågældende under retssagen havde godtgjort, at  

 han ved fremsættelsen af udtalelserne havde været i god tro.
 I denne anledning skal man meddele, at Valgbarhedsnævnet har fundet, at  

 den begåede forseelse ikke i almindeligt omdømme gør den pågældende uværdig  

 til at være medlem af kommunale råd, jf. den kommunale valglovs § 4.
 Den pågældende må derfor anses for valgbar.
