Bekendtgørelse om Grønt Udviklings- og Demonstrationsprogram1) I medfør af § 6, stk. 3, § 8, § 9, stk. 2 og 3, § 14, § 15, stk. 2 og § 17, stk. 4, i lov om Grønt Udviklings- og Demonstrationsprogram, jf. lovbekendtgørelse nr. 23 af 4. januar 2017, fastsættes efter bemyndigelse:
Kapitel 1 Ordningens formål og indhold § 1. Efter § 1, stk. 1 og 2, i lov om Grønt Udviklings- og Demonstrationsprogram (GUDP-loven) er formålet at bidrage til en konkurrence- og bæredygtig fødevare- og nonfoodproduktion, herunder bidrage til udvikling af erhvervspotentialer, vækst, beskæftigelse, arbejdsmiljø og videreudvikling af en markedsdrevet økologisk sektor samtidig med, at et højt niveau sikres inden for følgende områder:
 1) Klima, miljø- og naturbeskyttelse.
 2) Dyrevelfærd.
 3) Fødevaresikkerhed og sundhed.
Stk. 2. Efter GUDP-lovens § 1, stk. 3, kan der til gennemførelse af formålet, jf. stk. 1, ydes tilskud til 1) udviklings- og demonstrationsaktiviteter samt til forskningsaktiviteter, der skaber grundlag for gennemførelse af udvikling og demonstration, 2) fremme af et aktivt samarbejde mellem offentlige og private aktører og 3) styrkelse af samspillet mellem GUDP og internationale programmer på fødevare-, jordbrugs-, fiskeri- og akvakulturområdet.
 Stk. 3. Inden for lovens formål kan der endvidere ydes tilskud til aktiviteter vedrørende opbygning af virksomheders innovationskompetence og fremme af økologiske aktiviteter, der kan kommercialiseres.
Stk. 4. Tilskud efter stk. 1-3 ydes i overensstemmelse med kapitel I-II, artikel 21 og 31 og kapitel IV i Kommissionens forordning (EU) nr. 702/2014 af 25. juni 2014 om forenelighed med det indre marked i henhold til artikel 107 og 108 i traktaten om Den Europæiske Unions funktionsmåde af visse kategorier af støtte i landbrugs- og skovbrugssektoren og i landdistrikter (ABER), EU-Tidende 2014, nr.
L 193, s. 1, samt i overensstemmelse med kapitel I-II, artikel 25, 27, 30 og 31 i Kommissionens forordning (EU) nr. 651/2014 af 17. juni 2014 om visse kategorier af støttes forenelighed med det indre marked i henhold til traktatens artikel 107 og 108 (GBER), EU-Tidende 2014, nr.
L 187, s. 1.
 Stk. 5. Der kan ikke ydes støtte til kriseramte virksomheder, med undtagelse af støtteordninger, hvis formål er at råde bod på skader, der er forårsaget af visse naturkatastrofer, jf. art. 1, stk. 4, litra c, i GBER.
 Stk. 6. En støttemodtager, der ikke har efterkommet et krav om tilbagebetaling af tilskud, som EU-kommissionen ved en tidligere afgørelse har erklæret ulovlig og uforenelig med det indre marked, er udelukket fra at modtage tilskud efter denne bekendtgørelse, jf. art. 1, stk. 4, litra a, i GBER.
Kapitel 2 Definitioner, som er gældende under denne bekendtgørelse § 2. Definitionen af små og mellemstore virksomheder følger den definition, som EU-Kommissionen til enhver tid anvender.
§ 3. Ved udvikling forstås aktiviteter, der udvikler nye eller forbedrede produkter, processer eller teknologier på baggrund af erhvervelse og anvendelse af eksisterende videnskabelig og anden relevant viden og færdigheder.
Udviklingsaktiviteter kan omfatte kommercielt anvendelige prototyper, jf. § 30, stk. 3. Resultatet af de gennemførte udviklingsaktiviteter forventes at kunne anvendes, herunder kommercialiseres, på kort sigt.
 Stk. 2. Ved demonstration forstås aktiviteter, hvis primære formål er at formidle og sprede videnskabelig viden og praksis vedrørende anvendelsen af bl.a. resultater af forsknings- og/eller udviklingsaktiviteter vedrørende nye produkter, processer eller teknologier inden for fødevare-, jordbrugs-, fiskeri- og akvakulturområdet.
Stk. 3. Ved anvendelsesorienteret forskning forstås aktiviteter, der vedrører planlagt forskning og kritiske undersøgelser med det formål at erhverve ny viden og nye færdigheder, der kan anvendes til udvikling af nye produkter, processer eller teknologier.
Resultatet af de gennemførte aktiviteter forventes ikke at kunne kommercialiseres på kort sigt.
Stk. 4. Ved grundforskning forstås aktiviteter, der vedrører teoretiske og forsøgsmæssige arbejder med henblik på erhvervelse af ny viden og grundlæggende elementer uden specifik anvendelse for øje.
Resultatet af de gennemførte aktiviteter forventes ikke at kunne kommercialiseres på kort eller mellemlangt sigt.
 Stk. 5. Ved en virksomheds innovationskompetence forstås virksomhedens evne til at drage fordel af ny viden m.v., så virksomheden og dens medarbejdere opnår større kompetence til at skabe fornyelse, f.eks. i form af udvikling af nye produkter, processer, teknologier eller koncepter.
 Stk. 6. Ved gennemførlighedsundersøgelse forstås en evaluering og analyse af potentialet i et projekt, der sigter mod at støtte beslutningstagningsprocessen ved objektivt og rationelt at afdække styrker og svagheder, muligheder og risici samt kortlægge de ressourcer, der er nødvendige for at gennemføre projektet og i sidste ende udsigterne for et vellykket udfald.
Stk. 7. Ved forsknings- og videnformidlingsorganisation forstås en enhed, (f.eks. en højere læreanstalt eller et forskningsinstitut, et teknologioverførselsagentur, en innovationsformidler, en forskningsorienteret fysisk eller virtuel samarbejdsenhed), uanset dens retlige status (offentligretlig eller privatretlig status) eller finansieringsform, hvis primære mål er uafhængigt af andre interesser at bedrive grundforskning, industriel forskning eller eksperimentel udviklingsaktivitet eller formidle resultaterne heraf til en bredere kreds gennem undervisning, udgivelsesaktivitet eller vidensoverførsel.
Hvis enheden tillige udøver økonomiske aktiviteter, skal der føres særskilte regnskaber for omkostninger og indtægter herved.
Virksomheder, som kan øve afgørende indflydelse på en sådan enhed i deres egenskab af f.eks. aktionærer eller medlemmer, må ikke have privilegeret adgang til de resultater, enheden opnår.
§ 4. Ved et projekt forstås et sammenhængende og afgrænset antal af en eller flere typer af projektaktiviteter, jf. § 19, stk. 1, nr. 16. Gennemføres et projekt af en enkelt tilskudsmodtager benævnes projektet et enkeltmandsprojekt.
Gennemføres et projekt i et samarbejde mellem flere tilskudsmodtagere benævnes projektet et samarbejdsprojekt.
I bekendtgørelsens bilag 1 beskrives betingelserne for at udgøre et reelt samarbejde.
 § 5. Ved en offentlig forskningsinstitution forstås en forskningsinstitution, hvis administration m.v. er underlagt Finansministeriets budgetvejledning.
 § 6. Ved tilskudsberettigede omkostninger forstås de udgifter, som er nødvendige for at gennemføre en projektaktivitet, jf. § 30, stk. 1-4.
Kapitel 3 Administration Myndigheder og kontrol m.v.
§ 7. Bestyrelsen for GUDP beslutter på baggrund af strategi og handlingsplan årlige indkaldelser af ansøgninger, jf.
GUDP-lovens § 4, stk. 1 og 3.
 Stk. 2. Bestyrelsen for GUDP offentliggør i forbindelse med indkaldelse af ansøgninger, jf. stk. 1, på GUDPs hjemmeside de generelle samt mere specifikke kriterier, der indgår i vurdering af ansøgningerne, og de maksimale tilskudssatser, der skal være gældende for de projektaktiviteter, som de respektive indkaldelser vedrører, jf. dog GUDP-lovens § 9, stk. 2.
 Stk. 3. Bestyrelsen for GUDP træffer efter ansøgning afgørelse om ydelse af tilskud til gennemførelse af projektaktiviteter, jf. §§ 20-26.
 Stk. 4. Bestyrelsen for GUDP træffer afgørelse om ydelse af bidrag og tilskud, jf. §§ 28 og 29.
 Stk. 5. Bestyrelsen kan indhente faglig rådgivning fra sagkyndige i forbindelse med afgørelse om ydelse af tilskud efter stk. 3.
 § 8. Under Landbrugsstyrelsen ligger GUDP-sekretariat for bestyrelsen for GUDP, der jf.  GUDP-lovens § 3, forestår lovens administration.
Ansøgning § 9. Ansøgning om tilskud indgives på baggrund af indkaldelse af projektansøgninger, jf. § 7, stk. 1, og fremsendes til GUDP-sekretariatet på et særligt ansøgningsskema, der kan rekvireres på GUDP-sekretariatets hjemmeside.
 Stk. 2. Det er et krav, at ansøgningen efter stk. 1, indeholder et budget og en detaljeret beskrivelse af projektforløbet.
§ 10. Hvis projektaktiviteter gennemføres med deltagelse af flere projektparter, kan det i forbindelse med indkaldelse af konkrete projektansøgninger eller meddelelse af tilsagn fastsættes, at der skal udarbejdes en samarbejdsaftale, der regulerer projektets vilkår og betingelser, herunder ejerskab, fordeling af projektets resultater, formidling af resultater, adgang til og fordeling af intellektuelle ejendomsrettigheder samt fordeling ved krav om tilbagebetaling af GUDP-tilskud.
GUDP-sekretariatet kan i den forbindelse fravige kravet om offentliggørelse i bilag 1.
Stk. 2. For projekter med deltagelse af mere end en juridisk tilskudsmodtager, skal en af tilskudsmodtagerne udpeges til projektleder, som vil være kontaktpunkt.
Projektleder vil være overordnet ansvarlig for det samlede projekt.
Projektleder skal have eget CVR-nr. eller CPR-nr., og hvis det i løbet af projektperioden ønskes at skifte projektleder, vil dette være en projektændring, der skal godkendes efter § 39.
 § 11. Hvis projektet medfinansieres med andre nationale offentlige midler eller med midler fra en EU-ordning, skal ansøgningen indeholde oplysning herom samt oplysning om, hvor stort et beløb, medfinansieringen udgør.
 Stk. 2. Der kan ikke ydes tilskud under GUDP-loven til aktiviteter, hvortil der er ydet tilskud under andre ordninger eller anden lovgivning, jf. dog § 27.
 § 12. GUDP-sekretariatet kan som supplement til en ansøgning rekvirere ansøgers årsregnskab for de sidste 3 regnskabsår.
 § 13. Når en ansøgning er imødekommet helt eller delvist, sender GUDP Sekretariatet et tilsagn om tilskud til ansøger.
 Stk. 2. Ansøger skal over for GUDP-sekretariatet skriftligt acceptere tilsagnet senest 4 uger efter modtagelsen, ellers bortfalder tilsagnet.
 Stk. 3. GUDP-sekretariatet kan fravige den i stk. 2, nævnte frist.
Aktivitetsperiode og krav til tilsagnshaver § 14. Det er en betingelse for ydelse af tilskud til projekter under GUDP-loven, at projektaktiviteten gennemføres inden for en fastlagt periode, der ikke overskrider 5 år fra den startdato, der fremgår af tilsagnet.
Projektperioden vil fremgå af tilsagnet.
 Stk. 2. GUDP-sekretariatet kan fravige bestemmelsen i stk. 1.
 Stk. 3. Projektaktiviteten kan tidligst begynde på det tidspunkt, hvor bestyrelsen for GUDP har truffet afgørelse om tilsagn om tilskud.
 Stk. 4. Sekretariatet kan give ansøgere, der anmoder herom, tilladelse til for egen regning og risiko at iværksætte projektaktiviteterne, før bestyrelsen for GUDP har truffet afgørelse om ansøgningen, dog tidligst fra ansøgningstidspunktet.
 § 15. Tilsagnshaver er forpligtet til at deltage i en evaluering af projektet.
 § 16. GUDP-sekretariatet kan i tilsagn om tilskud fastsætte, at resultater af forskningsaktiviteter skal offentliggøres samt inden for hvilken frist.
 § 17. Tilsagnshaver skal opbevare skatte-, moms- og driftsregnskaber samt regnskaber og bilag vedrørende projektet i 10 år efter sidste udbetalingsdato.
Kapitel 4 Betingelser for tilskud og tilskudssatser vedrørende de enkelte typer af projektaktiviteter § 18. Tilskud kan ydes til projektaktiviteter inden for følgende områder:
 1) Det primære jordbrugsområde, dog ikke skovbrug.
 2) De primære fiskeri- og akvakulturområder.
 3) Områder vedrørende forarbejdning og forædling i forbindelse med produktion af jordbrugsprodukter, dog ikke skovbrugsprodukter.
 4) Områder vedrørende forarbejdning og forædling i forbindelse med produktion af fiskeri- og akvakulturprodukter.
 § 19. Tilskud kan ydes til følgende projektaktiviteter, der kan gennemføres enkeltvis eller i sammenhæng, herunder som samarbejder:
 1) Udviklingsaktiviteter, jf. § 20.
 2) Demonstrationsaktiviteter, jf. § 21.
 3) Forskningsaktiviteter, der skaber grundlag for gennemførelse af udviklings- og demonstrationsaktiviteter, jf. § 20.
 4) Aktiviteter vedrørende opbygning af innovationskompetence, jf. § 22.
 5) Aktiviteter, der fremmer økologiske indsatser, jf. § 25.
 6) Gennemførlighedsundersøgelser, jf. § 24.
 Stk. 2. Bestyrelsen for GUDP fastsætter nærmere tilskudsbetingelser og maksimale tilskudssatser, der skal være gældende for de enkelte indkaldelser af ansøgninger.
Udviklings- og forskningsaktiviteter § 20. Der kan ydes tilskud til udviklings- og forskningsaktiviteter under de betingelser og med de maksimale tilskudssatser, der fremgår af bilag 1, jf. dog §19, stk. 2.
 Stk. 2. Der kan kun ydes tilskud til gennemførelse af forskningsaktiviteter, der skaber grundlag for gennemførelse af udviklings- eller demonstrationsaktiviteter.
Demonstrationsaktiviteter § 21. Der kan til demonstrationsaktiviteter ydes tilskud på maksimalt 70 pct. af de tilskudsberettigede omkostninger, der er forbundet med at gennemføre aktiviteten.
Aktiviteter vedrørende opbygning af innovationskompetence § 22. Virksomheder kan opnå tilskud til opbygning af innovationskompetence i form af tilskud til uddannelse af virksomhedens ansatte, jf. dog § 7, stk. 1, 2 og 3.
 Stk. 2. Små virksomheder kan opnå tilskud på maksimalt 45 pct., mellemstore virksomheder på maksimalt 35 pct. og store virksomheder på maksimalt 25 pct. af de tilskudsberettigede omkostninger, der er forbundet med at gennemføre aktiviteten.
Netværk og klynger § 23. Tilskud kan ydes til aktiviteter, der aktivt fremmer samarbejdet om udvikling og demonstration, herunder f.eks. mellem offentlige og private parter ved etablering af netværk eller klynger med henblik på udveksling af viden og erfaring om konkrete forhold, der kan medvirke til løsning af en eller flere konkrete problemstillinger inden for lovens formål.
Stk. 2. Tilskud kan ydes til de i GUDP-lovens § 11 nævnte parter.
Andre parter, herunder offentlige myndigheder, kan deltage i netværket eller -klyngen, men de er ikke tilskudsberettigede.
 Stk. 3. Der kan ydes tilskud til omkostningerne ved etablering af et netværk eller klynger, hvilket omfatter materielle og immaterielle aktiver.
Stk. 4. Der kan ydes tilskud til driftsudgifter, hvilket omfatter personale og administration i tilknytning til 1) aktivering af netværk eller klynge, 2) forvaltning af klyngens faciliteter, 3) tilrettelæggelse og organisering af workshops og konferencer til støtte for vidensdeling og netværk, 4) markedsføring af klyngen med henblik på at øge andelen af deltagere og klyngens synlighed og 5) organisering af uddannelsesprogrammer.
 Stk. 5. Tilskud kan ydes med maksimalt 50 pct. af de tilskudsberettigede omkostninger og ydes alene til den juridiske person, der leder klyngen eller netværket.
Stk. 6. Det er en betingelse for ydelse af tilskud, at 1) perioden, hvortil der kan ydes tilskud, højst udgør 24 måneder, 2) netværket eller klyngen mødes mindst fire gange i aktivitetsperioden, og 3) netværket eller klyngen løbende dokumenterer de udførte aktiviteter.
 Stk. 7. Ansøger skal i ansøgningen redegøre for, hvilke problemer der skal løses samt for de forventede effekter af netværket eller klyngen.
Gennemførlighedsundersøgelser § 24. Tilskud kan ydes til gennemførlighedsundersøgelser.
Stk. 2. Gennemførlighedsanalysen bør indeholde udførlige vurderinger af det potentielle projekts 1) tekniske perspektiver, 2) økonomiske perspektiver, 3) juridiske og regulatoriske perspektiver, 4) operationelle perspektiver og 5) tidsmæssige perspektiver.
 Stk. 3. Tilskud ydes med de maksimale støttesatser, der fremgår af bilag 1.
Tilskud til fremme af aktiviteter vedrørende økologi § 25. Tilskud kan ydes til økologiske aktiviteter, der vedrører 1) informationsvirksomhed, 2) udarbejdelse af undervisnings- og informationsmateriale, 3) undervisning, 4) markforsøg og 5) andre ikke kommercielle aktiviteter, som er af særlig betydning for udvikling af økologisk jordbrugs-, fiskeri- og akvakulturproduktion, herunder nonfood.
Stk. 2. Tilskud kan udgøre mere end 50 pct. af omkostningerne, hvis 1) den forhøjede sats er en forudsætning for at sikre gennemførelsen af en aktivitet, der skønnes at være af offentlig interesse, og hvor resultaterne efter gennemførelse af aktiviteten vil blive offentliggjort, så snart de foreligger, eller 2) særlige grunde i øvrigt taler herfor.
 § 26. Tilskud kan maksimalt udgøre 50 pct. af omkostningerne til aktiviteter vedrørende anvendelse af økologiske fødevarer i institutioner, jf. dog § 25, stk. 2.
Kapitel 5 Medfinansiering med andre offentlige midler m.v.
 § 27. Udviklings- og forskningsaktiviteter kan medfinansieres med andre offentlige midler end med midler under GUDP-loven, således at den samlede offentlige finansiering kan udgøre maksimalt 100 pct. under overholdelse af følgende betingelser:
 1) Aktiviteter omfattet af § 18, stk. 1, nr. 1 og 3, skal vedrøre de produkter, der er anført i traktatens bilag I, og aktiviteter omfattet af § 18, nr. 2 og 4, skal vedrøre de produkter, der er anført i bilag 1 til Europa-Parlamentets og Rådets forordning (EU) nr. 1379 af 11. december 2013 om den fælles markedsordning for fiskevarer og akvakulturprodukter.
 2) Aktiviteterne skal være af generel interesse for den pågældende specifikke sektor eller delsektor.
3) Oplysninger om, at aktiviteterne vil blive gennemført og med hvilket formål, offentliggøres på internettet, inden den påbegyndes.
I oplysningerne skal indgå en angivelse af, hvornår de forventede resultater omtrent vil foreligge, og hvor de vil blive offentliggjort på internettet, og det skal anføres, at resultaterne stilles til rådighed.
4) Resultater af gennemførelsen af aktiviteterne skal være tilgængelige på internettet i mindst 5 år.
Oplysningerne på internettet offentliggøres ikke senere end de oplysninger, der eventuelt gøres tilgængelige for medlemmerne af en specifik organisation.
 5) Tilskuddet ydes direkte til den eller de forsknings- og vidensformidlingsorganisationer, der gennemfører aktiviteterne.
 Stk. 2. Vælger tilsagnshaver, at aktiviteten og dens resultater ikke skal offentliggøres i henhold til de i stk. 1 nævnte betingelser, kan aktiviteten, herunder en aktivitet, der ikke vedrører produkter, der er anført i traktatens bilag I eller bilag 1 til Europa-Parlamentets og Rådets forordning (EU) nr. 1379 af 11. december 2013, medfinansieres med andre offentlige midler udover med midler fra GUDP-loven, hvis det samlede offentlige tilskud ikke overstiger det maksimale tilskud under GUDP-loven.
 Stk. 3. Medfinansiering med midler fra en EU-ordning, som forudsætter national medfinansiering, kan indgå i finansieringen, hvis det samlede offentlige tilskud ikke overstiger det maksimale tilskud efter den pågældende EU-ordning.
 Stk. 4. De i § 21 nævnte demonstrationsaktiviteter kan medfinansieres med andre offentlige midler, således at den samlede offentlige finansiering kan udgøre maksimalt 100 pct.
Kapitel 6 Bidrag til internationale forskningsprogrammer § 28. Bidrag til internationale fora i offentligt regi, der udmønter og administrerer internationale programmer for forskning, udvikling, innovation og demonstration, kan ydes efter godkendelse af ministeren for fødevarer, landbrug og fiskeri, jf. stk. 2.
 Stk. 2. Størrelsen af bidragene, de retlige rammer for det internationale forums fordeling af midlerne, dets generelle bevillingsforudsætninger og dets regnskabsaflæggelse samt revision skal forelægges for ministeren for fødevare, landbrug og fiskeri til godkendelse.
 Stk. 3. Bestyrelsen sikrer sig, at bidrag, der ydes til internationale programmer, vil blive fordelt i åben konkurrence og efter en faglig kvalitetsvurdering.
 § 29. Tilsagn om tilskud til dækning af omkostninger kan gives i forbindelse med aktiviteter, der skal skabe mulighed for styrkelse af samspillet mellem henholdsvis GUDP og eksisterende og kommende internationale programmer og projektaktiviteter, som vedrører lovens område.
 Stk. 2. Omkostningerne kan omfatte udgifter til leje af mødelokale, koordinationsudgifter, rejseudgifter og udgifter til trykning af relevant informationsmateriale og kan ikke overstige 100.000 kr. årligt for hvert internationalt program.
 Stk. 3. Tilskud efter stk. 1 udgør maksimalt 100 pct.
Kapitel 7 Fælles bestemmelser om tilskudsberettigede omkostninger m.v.
§ 30. Tilskudsberettigede omkostninger kan omfatte 1) lønomkostninger afholdt i aktivitetsperioden til personer, der deltager i projektet, 2) udgifter til ekstern rådgivning, hvis rådgivningsopgaverne fremgår af en aftale indgået mellem den ansvarlige for aktivitetens gennemførelse og rådgiveren, 3) udgifter til materialer, herunder til leje og leasing, 4) udgifter til nødvendigt udstyr, herunder til leje og leasing, 5) udgifter til markedsundersøgelser, 6) andre udgifter, der er nødvendige for at gennemføre aktiviteten, 7) møde- og transportudgifter og 8) dokumenterbare administrationsudgifter.
Stk. 2. Tilskudsberettigede omkostninger vedrørende demonstrationsaktiviteter kan udover de i stk. 1 nævnte omkostninger omfatte 1) udgifter til aktiviteter, der er nødvendige for at gennemføre den pågældende demonstration, og som ikke medfører en værditilvækst til genstanden for demonstrationen, og 2) udgifter til information og offentlighed, herunder fremstilling af informationsmateriale og tilrettelæggelse af åbent hus arrangementer og fremvisning.
 Stk. 3. Tilskudsberettigede omkostninger i forbindelse med udviklingsaktiviteter kan omfatte udgifter i forbindelse med kommercielt anvendelige prototyper, hvis prototypen nødvendigvis er det endelige resultat af aktiviteten, og hvis den er for kostbar at fremstille til kun at bruges til test og afprøvning.
 Stk. 4. Tilskudsberettigede omkostninger i forbindelse med opbygning af innovationskompetence kan omfatte de i stk. 1 nævnte omkostninger bortset fra de under nr. 1 og nr. 5 nævnte.
 Stk. 5. Tilskud kan ikke ydes til følgende omkostninger:
 1) Moms, medmindre denne endeligt bæres af tilsagnshaver.
 2) Reklamekampagner.
 3) Anlægsinvesteringer, bortset fra bygnings- og inventarinvesteringer, der er nødvendige forudsætninger for at gennemføre demonstrations- og udviklingsfaser.
 4) Afskrivninger, generelle drifts- og serviceudgifter m.v., bortset fra den andel, der er en nødvendig forudsætning for at gennemføre forsøgs- og udviklingsfaser.
 5) Dækning af tabt produktion for ansøger på arealer eller i lokaler, hvor udviklings-, demonstrations- eller forskningsarbejdet gennemføres.
 6) Udgifter, som tilsagnshaver har afholdt før aktivitetsperiodens begyndelse, jf. dog § 9, stk. 3.
 7) Finansieringsomkostninger af enhver art.
 8) Udgifter til patentering, som afholdes af andre virksomheder end små og mellemstore virksomheder.
 9) Udgifter, som knytter sig til rutinemæssige eller regelmæssige ændringer af produkter, produktionslinjer og lignende eksisterende og igangværende aktioner.
 Stk. 6. Hvis aktiviteter gennemføres af offentlige forskningsinstitutioner, fastsættes de for et projekts gennemførelse nødvendige indirekte fællesudgifter som husleje, bygningsudgifter og administration m.v. i henhold til Finansministeriets budgetvejledning.
 Stk. 7. Salgsværdien af produkter, produktionsmetoder og tjenesteydelser, herunder prototyper, der er udviklet som led i aktivitetens gennemførelse, fratrækkes ved opgørelsen af de tilskudsberettigede omkostninger.
Stk. 8. GUDP-sekretariatet fastsætter værdien af udstyr eller inventar, hvortil der er opnået tilskud, og som har en værdi efter afslutning af gennemførelsen af aktiviteten.
Værdien modregnes i opgørelsen af de tilskudsberettigede omkostninger.
 § 31. Der kan ikke ydes tilskud til gennemførelse af aktiviteter, hvis de tilskudsberettigede omkostninger udgør mindre end 100.000 kr.
Kapitel 8 Udbetaling af tilskud § 32. Tilskud udbetales på grundlag af opgørelser over de med gennemførelsen af projektaktiviteten forbundne, afholdte og betalte omkostninger.
 Stk. 2. Tilskud kan udbetales i rater for den del af projektaktivitetsperioden, som de respektive rater vedrører.
 Stk. 3. Opgørelser vedrørende sidste rateudbetaling er den endelige opgørelse over de med projektaktivitetens gennemførelse forbundne omkostninger.
 Stk. 4. Den endelige opgørelse skal være vedlagt en slutrapport, der dokumenterer projektaktivitetens gennemførelse i henhold til det accepterede tilsagn, og være GUDP-sekretariatet i hænde senest 3 måneder efter projektperiodens afslutning.
 Stk. 5. GUDP-sekretariatet kan fravige den i stk. 4, nævnte frist.
 Stk. 6. Det er en betingelse for udbetaling af en rate, at GUDP-sekretariatet har godkendt en eventuel statusrapport og rateopgørelsen.
 Stk. 7. Det er en betingelse for slutudbetalingen, at GUDP-sekretariatet har godkendt eventuelle statusrapporter, den endelige opgørelse samt slutrapport.
 Stk. 8. Tilsagnshaver skal ved sin eksterne anvendelse af og information om resultater fra gennemførelse af projektaktiviteten oplyse, at aktiviteten er gennemført med tilskud fra Ministeriet for Fødevarer, Landbrug og Fiskeri, under Grønt Udviklings- og Demonstrationsprogram.
 § 33. Opgørelser, jf. § 32, stk. 1, skal være attesteret af en statsautoriseret eller registreret revisor.
 Stk. 2. Hvis tilsagnshaver er en offentlig forskningsinstitution, skal opgørelser være attesteret af den økonomisk ansvarlige for institutionen.
§ 34. Tilsagnshaver kan anmode om at få tilskuddet udbetalt i op til 2 årlige rater.
Hver rate bortset fra sidste rate skal som minimum være på 50.000 kr.
 § 35. Opgørelser af omkostninger i forbindelse med projektaktiviteter, hvori flere tilsagnshavere deltager, skal indsendes samlet til GUDP-sekretariatet.
 § 36. Opgørelse over omkostninger udfærdiges på et særligt skema, som kan rekvireres på GUDP-sekretariatets hjemmeside.
 Stk. 2. Statusrapport og slutrapport udfærdiges efter retningslinjer, som fastsættes af GUDP-sekretariatet.
 Stk. 3. Den i § 33, stk. 1, nævnte attestation sker ved en særskilt revisorerklæringsblanket, som kan rekvireres på GUDP- sekretariatets hjemmeside.
 Stk. 4. Tilsagnshaver skal anvende det senest godkendte materiale, som kan rekvireres via GUDPs hjemmeside.
 § 37. Udbetaling af tilskud sker til tilsagnshavers NemKonto.
Kapitel 9 Ændring af budget, tilsagn og overdragelse af tilsagn § 38. Tilskudsmodtager kan inden for det samlede deltagerbudget foretage ændringer mellem budgetposter på 10 pct. af det samlede tilskud indenfor et deltagerbudget under GUDP-ordningen, dog maksimalt 200.000 kr., uden særskilt godkendelse fra GUDP-sekretariatet.
Stk. 2. Hvis der skal foretages ændringer af budgettet for den enkelte projektdeltager for mere end de i stk. 1, nævnte tærskler, skal der indhentes særskilt godkendelse fra GUDP-sekretariatet.
Anmodning om ændring af budgettet skal være modtaget i GUDP-sekretariatet senest to måneder før udløbet af projektperioden.
GUDP-sekretariatet kan i særlige tilfælde dispensere fra denne frist.
 Stk. 3. En ændring af budgettet kan ikke omfatte en forhøjelse af tilsagnsbeløbet.
 Stk. 4. Budgetændringer, der indebærer afholdelse af væsentlig nye udgiftsposter, vil være en projektændring, og kræve godkendelse efter § 39.
 § 39. Tilsagn om tilskud kan efter skriftlig anmodning ændres.
 Stk. 2. Ændringen af gennemførelse af projektaktiviteter, hvortil der er opnået tilsagn om tilskud, må ikke påbegyndes, før GUDP-sekretariatet har givet tilladelse hertil.
 Stk. 3. Ændring af tilsagn om tilskud kan ikke omfatte en forhøjelse af tilsagnsbeløbet.
Stk. 4. Anmodning om ændring af en projektaktivitet skal være modtaget i GUDP-sekretariatet senest to måneder før udløbet af projektperioden.
GUDP-sekretariatet kan i særlige tilfælde dispensere fra denne frist.
 Stk. 5. GUDP-sekretariatet kan i særlige tilfælde ved uforudsete hændelser dispensere fra stk. 2.
 § 40. Tilsagn om tilskud kan efter skriftlig ansøgning overdrages til en anden, der ifølge lovens § 11 kan være tilsagnshaver, med den virkning, at den nye tilsagnshaver indtræder i rettigheder og forpligtelser efter tilsagnet.
Kapitel 10 Oplysningspligt § 41. Tilsagnshaver skal i hele perioden, hvor betingelser for tilskud skal opfyldes, på forlangende afgive en erklæring til GUDP-sekretariatet om, hvorvidt betingelserne for tilsagn om tilskud fortsat opfyldes.
 Stk. 2. Tilsagnshaver er i hele perioden, hvor betingelserne for tilskud skal opfyldes, forpligtet til uden ugrundet ophold skriftligt at give GUDP-sekretariatet meddelelse om forhold, der kan medføre bortfald af tilsagn eller tilbagebetaling af tilskud efter § 41.
Kapitel 11 Bortfald og tilbagebetaling af tilskud § 42. Tilsagn om tilskud bortfalder, hvis 1) ansøger har givet urigtige eller vildledende oplysninger eller har fortiet oplysninger af betydning for sagens afgørelse, 2) tilsagnshaver tilsidesætter sine pligter efter lovens § 17, stk. 2, 3) tilsagnshaver ikke opfylder sin oplysningspligt efter kapitel 10, 4) aktiviteten ikke gennemføres i overensstemmelse med tilsagnet, eller 5) betingelserne for tilskud ikke er opfyldt.
Stk. 2. I de i stk. 1 nævnte tilfælde træffer GUDP-sekretariatet afgørelse om tilbagebetaling af tilskud.
Ved opgørelse af et tilbagebetalingskrav tillægges renter.
Rentetillægget beregnes fra tidspunktet for meddelelse af tilbagebetalingskravet til tilbagebetaling sker og med den i renteloven fastsatte referencesats med tillæg.
Rentetillægget udgør dog mindst 50 kr.
Kapitel 12 Force majeure § 43. GUDP-sekretariatet anerkender følgende begivenheder som force majeure:
 1) Tilsagnshaver eller den, der leder gennemførelsen af aktiviteten, er afgået ved døden.
 2) Langvarig uarbejdsdygtighed hos tilsagnshaver eller den, der leder gennemførelsen af aktiviteten.
 3) Ekspropriation, hvis en sådan ekspropriation ikke kunne forudses ved tilsagnsperiodens begyndelse.
 4) En alvorlig naturkatastrofe, som i væsentlig grad berører arealer eller anlæg, der anvendes i forbindelse med gennemførelsen af aktiviteten.
 5) Ødelæggelse ved ulykkestilfælde af stalde eller anlæg, der anvendes i forbindelse med gennemførelse af aktiviteten.
 6) En besætning, der anvendes i forbindelse med gennemførelse af aktiviteten, bliver ramt af en smitsom husdyrsygdom, der medfører offentlige indgreb, og som er omfattet af bekendtgørelse nr. 1171 af 17. juli 2020 om lister over smitsomme sygdomme til lov om hold af dyr og anmeldepligt af sygdommene.
 Stk. 2. Det er en betingelse for anerkendelse af force majeure, at de indtrufne begivenheder forhindrer opfyldelse af de forpligtelser, i henhold til hvilke der påberåbes force majeure, og at tilsagnshaver ikke uden uforholdsmæssige opofrelser kunne have sikret sig herimod.
 Stk. 3. GUDP-sekretariatet kan i ganske særlige tilfælde anerkende andre begivenheder som force majeure end de, der er nævnt i stk. 1.
§ 44. Hvis tilsagnshaver eller dennes dødsbo ønsker at påberåbe sig force majeure, skal dette meddeles GUDP-sekretariatet skriftligt senest 10 arbejdsdage efter det tidspunkt, hvor tilsagnshaver eller dennes dødsbo er i stand til at gøre det.
Meddelelsen skal være vedlagt fyldestgørende dokumentation.
Kapitel 13 Ikrafttræden m.v.
 § 45. Bekendtgørelsen træder i kraft den 1. juli 2022.
 Stk. 2. Bekendtgørelse nr. 1069 af 13. september 2017 om Grønt Udviklings- og Demonstrationsprogram ophæves.
 Stk. 3. For tilsagn givet inden den 1. januar 2023 finder §§ 41-45 i bekendtgørelse nr. 1069 af 13. september 2017, §§ 44-48 i bekendtgørelse nr. 1261 af 24. november 2014 og bekendtgørelse nr. 96 af 27. januar 2016, samt §§ 47-51 i bekendtgørelse nr. 922 af 15. juli 2010, ikke anvendelse.
Landbrugsstyrelsen, den 23. juni 2022 Lars Storm Gregersen / Sonja Canger Bilag 1 Maksimale tilskudssatser i forbindelse med virksomheders udviklings- og forskningsaktiviteter* * Forsknings- og vidensformidlingsorganisationer kan til gennemførelse af ikke kommercielle forsknings- og udviklingsaktiviteter opnå maksimalt 100 pct. i tilskud af de tilskudsberettigede omkostninger, under hensyn til forskningsinstitutionernes forskningsresultater er genstand for en løbende offentliggørelse, herunder som led i en undervisning.
** Brancheorganisationer og lignende samt private forskningsinstitutioner og lignende betragtes som store virksomheder ved fastsættelse af maksimale tilskudssatser.
Reglen kan fraviges, hvis der fremlægges dokumentation for, at organisationen eller institutionen (hele organisationen eller institutionen) omfattet af første punktum opfylder EU-Kommissionens definition af små eller mellemstore virksomheder.
1) I bekendtgørelsen er der medtaget visse bestemmelser fra Kommissionens forordning (EU) nr. 651/2014 af 17. juni 2014 om visse kategorier af støttes forenelighed med det indre marked i henhold til traktatens artikel 107 og 108, EU-Tidende 2014, nr.
L 187, s. 1, Kommissionens forordning (EU) nr. 702/2014 af 25. juni 2014 om forenelighed med det indre marked efter artikel 107 og 108 i traktaten om Den Europæiske Unions funktionsmåde af visse kategorier af støtte i landbrugs- og skovbrugssektoren og i landdistrikter, EU-Tidende 2014, nr.
L 193, s. 1, og Europa-Parlamentet og Rådets forordning (EU) nr. 1379/2013 af 11. december 2013 om den fælles markedsordning for fiskevarer og akvakulturprodukter, om ændring af Rådets forordning (EF) nr. 1184/2006 og (EF) nr. 1224/2009 og om ophævelse af Rådets forordning (EF) nr. 104/2000, EU-Tidende 2013, nr.
L 354, s. 1. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelse af disse bestemmelser i bekendtgørelsen er således udelukkende begrundet i praktiske hensyn og berører ikke forordningernes umiddelbare gyldighed i Danmark.
