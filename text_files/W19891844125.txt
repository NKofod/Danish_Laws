 Et aktieselskab, der var næringsdrivende inden for ejendomssektoren og  

 herigennem havde modtaget et større antal pantebreve, hvor kursgevinster var  

 beskattet, blev ikke beskattet af kursgevinster på en større beholdning af  

 pantebreve, købt i det åbne marked.
 Sidstnævnte var købt for fortjeneste ved skibssalg som midlertidig  

 anbringelse, idet midlerne skulle bruges til betaling af udlandslån ved  

 forfald.
A A/S klagede over, at de stedlige skattemyndigheder for skatteårene  

 1981/82 og 1982/83 havde anset selskabet for at være skattepligtig af  

 kursgevinster på indkøbte pantebreve med hhv. 84.127 kr. og 201.235 kr.
For  

 sidstnævnte skatteår havde myndighederne samtidig nedsat indkomsten med  

 kurstab på nødlidende pantebrev, 266.126 kr.
Det var oplyst, at det klagende selskab og dettes hovedaktionær i en  

 årrække havde været næringsdrivende i ejendomssektoren og i forbindelse  

 hermed havde erhvervet sælgerpantebreve for betydelige beløb.
Kursgevinster  

 på disse pantebreve var selvangivet som skattepligtig indkomst.
Selskabet og  

 dets hovedaktionær havde endvidere haft interesser inden for skibsfart, og i  

 forbindelse med salg af et skib i 1980 var opnået et provenu på ca. 52 mio.  

 kr., for hvilket der var indkøbt pantebreve.
Heraf androg selskabets andel  

 ca. 42 mio. kr.
I 1981 var indkøbt yderligere pantebreve for ca. 19 mio. kr.,  

 primært finansieret ved udlandslån, for hvilke pantebrevene var stillet til  

 sikkerhed.
Det var endelig oplyst, at der i 1983 var foretaget salg af  

 pantebreve.
Statsskattedirektoratet var af den opfattelse, at selskabet i henhold til  

 statsskattelovens § 4, jf. § 5, var skattepligtig af kursgevinster på  

 samtlige pantebreve, idet man havde henset til, at selskabet fra 1980 måtte  

 anses som næringsdrivende med hensyn til investering i værdipapirer.
Som  

 begrundelse for denne opfattelse henviste man til det betydelige omfang af  

 pantebrevsinvesteringer, samt til, at denne virksomhed var en del af  

 selskabets vedtægtsmæssige formål, der bl.a. omfattede investering i  

 pantebreve, obligationer og aktier efter bestyrelsens nærmere bestemmelse.  

 Statsskattedirektoratet havde ikke ved sagens behandling i Landsskatteretten  

 ønsket at påberåbe sig ligningslovens § 4.
Selskabets advokat bestred, at de omhandlede kursgevinster var  

 skattepligtige ud fra et næringssynspunkt.
Der måtte i sagen kunne anlægges  

 en sondring mellem på den ene side den pantebrevsbeholdning, der var  

 erhvervet som led i selskabets næring på ejendomsområdet (vederlagsnæring),  

 og for hvilke selskabet var skattepligtig af kursgevinster, og på den anden  

 side de her i sagen omhandlede midler, der vedrørte bedst mulig placering af  

 midlertidig ledig kapital.
Disse midler skulle anvendes til tilbagebetaling  

 af udlandslån ved skibsfinansiering, der på grund af valutabestemmelser ikke  

 kunne indfries i utide.
De pågældende pantebreve var købt i det åbne marked i  

 anlægshensigt, og der havde ikke foreligget erhvervsmæssig handel med disse.  

 De i 1983 foretagne salg af pantebreve var udelukkende sket med henblik på  

 tilvejebringelse af provenu til afdrag på udlandslånene, dvs. til dækning af  

 finansieringsbehov, og var i øvrigt foretaget efter de år, som nærværende sag  

 omhandlede.
Advokaten henviste til støtte for sit synspunkt til domspraksis  

 på området, således UfR 1955.251 H, UfR 1985.1076 H og UfR 1986.491 H.  

 Særligt fremhævede advokaten, at det i nævnte dom fra 1985 (P.C.T.
Holding)  

 var accepteret, at der kunne foretages en opdeling af en pantebrevsportefølje  

 i en næringsbeholdning og en anlægsbeholdning for et selskab, der blev  

 næringsbeskattet af kursgevinster på pantebreve (vederlagsnæring). Han  

 anførte endvidere, at selskabets vedtægtsbestemmelser var almindelig holdte  

 formuleringer, der ikke i sig selv kunne medføre, at selskabet blev anset for  

 at have drevet pengenæring med midlerne.
Dette måtte afgøres på grundlag af  

 de faktiske forhold.
Tre retsmedlemmer, herunder retsformanden, fandt at kunne tiltræde  

 selskabets påstand, hvorved bl.a. var henset til, at der var  

 dokumenteret en klar opdeling af pantebrevene i en nærings- og  

 anlægsportefølje, at der forelå en placering af midlertidig ledig  

 kapital, bestemt til indfrielse af nævnte udlandslån, at det  

 omhandlede salg i 1983 var motiveret i finansieringsbehov i forbindelse med  

 tilbagebetaling af udlandslånet, og at  der ikke forelå oplysninger,  

 som kunne begrunde, at midlerne i de omhandlede eller i senere år var indgået  

 i en pengenærings- og finansieringsvirksomhed.
Disse medlemmer voterede  

 derfor for ændring af de påklagede ansættelser for skatteårene 1981/82 og  

 1982/83 i overensstemmelse med selskabets påstand.
 Et retsmedlem voterede under henvisning til skattemyndighedernes  

 begrundelse for stadfæstelse af de påklagede ansættelser for de to nævnte  

 skatteår.
 Der blev truffet afgørelse i overensstemmelse med stemmeflertallet,  

 således at de påklagede ansættelser blev nedsat efter selskabets påstand.
 LV 1988, E 5.3.2.
