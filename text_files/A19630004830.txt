 Vi Frederik Den Niende, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, gør vitterligt: Folketinget har vedtaget og Vi ved  

 Vort samtykke stadfæstet følgende lov:
§ 1.  Der oprettes en stilling som vicebiskop for  

 Færøerne.
Samtidig nedlægges stillingen som provst for Færøernes provsti, og  

 de forretninger, som hidtil har været henlagt til provstestillingen,  

 overdrages til vicebiskoppen.
Kirkeministeren fastsætter, hvilke yderligere  

 beføjelser der skal tillægges vicebiskoppen.
 § 2.  Stillingen som vicebiskop for Færøerne forbindes  

 med embedet som sognepræst for Sydstrømø præstegæld.
§ 3.  Kirkeministeren kan bestemme, at reglerne i lov  

 om bispeembeders besættelse og om adgang til stiftsbåndsløsning, jfr.  

 lovbekendtgørelse nr. 159 af 1. april 1950, skal finde anvendelse med hensyn  

 til besættelse af stillingen som vicebiskop for Færøerne.
Ministeren kan  

 fastsætte sådanne afvigelser fra reglerne, som øernes særlige forhold  

 tilsiger.
 § 4.  Vicebiskoppen bispevies af biskoppen over  

 Københavns stift.
 § 5.  Stillingen som vicebiskop for Færøerne og  

 sognepræst for Sydstrømø præstegæld henføres til 14. lønningsklasse i lov nr.  

 155 af 7. juni 1958 om folkekirkens lønningsvæsen m.v., jfr. § 34.
 Stk. 2.  I repræsentationstillæg tillægges der  

 vicebiskoppen 3.000 kr. årligt.
Stk. 3.  Vicebiskoppens lønning dækkes på samme måde som  

 lønninger til folkekirkens præster.
Repræsentationstillæg,  

 kontorholdsvederlag og befordringsgodtgørelse vedrørende vicebispestillingen  

 afholdes af statskassen.
 Givet på Christiansborg slot, den, 25.  

 februar 1963.
 Under Vor Kongelige Hånd og Segl.
 FREDERIK R.
 /Bodil Koch.
