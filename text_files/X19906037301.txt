På baggrund af forholdene på markedet for plastrør har  

 Konkurrencerådet pålagt virksomhederne Nordisk Wavin A/S og Uponor A/S pligt  

 til at indberette oplysninger om priser, rabatter, bonus,  

 forretningsbetingelser og finansielle og organisatoriske forbindelser,  

 gældende for en periode på to år.
Formålet med indberetningspligten er at  

 skabe gennemsigtighed på markedet, samt at danne grundlag for  

 Konkurrencerådets overvejelser om, hvorvidt der bør gribes ind over for  

 skadelige virkninger af begrænsninger i konkurrencen, der måtte følge af de  

 to virksomheders dominerende stilling på markedet.
Konkurrencerådets afgørelse Konkurrencerådet vedtog på mødet den 4. april 1990 på baggrund af  

 markedsforholdene i branchen at pålægge Nordisk Wavin A/S og Uponor A/S  

 indberetningspligt i medfør af konkurrencelovens § 7, nr. 1, af priser,  

 rabatter, bonus og avancer samt finansielle og organisatoriske forbindelser.
Formålet hermed er for det første at øge gennemsigtigheden på markedet,  

 idet de indberettede oplysninger vil være offentligt tilgængelige.
Samtidig  

 vil de give Konkurrencerådet mulighed for løbende at følge udviklingen på  

 markedet og dermed danne grundlag for rådets overvejelser om, hvorvidt der  

 skal tages foranstaltninger i anvendelse over for skadelige virkninger af  

 begrænsninger i konkurrencen, der måtte følge af de to virksomheders  

 dominerende stilling på markedet.
Det vil herunder specielt være muligt at  

 følge virkningen af, at prisaftalen mellem de to virksomheder blev ophævet i  

 1989.
 For begge selskaber er indberetningspligten gældende for en periode af 2  

 år.
Afgrænsning af markedet Produktionen af plastrør her i landet omfatter følgende rørtyper:
 Tryk- og kloakrør, drænrør, gulvafløbsrør, gasrør, elrør mv. inklusive  

 fittings.
Der omsættes skønsmæssigt for 500-600 mio. kr. årligt på dette marked i  

 Danmark.
Markedets størrelse er i høj grad afhængig af udviklingen i  

 byggeriet.
For de omhandlede rørtyper af plast er der substitutionsmuligheder  

 med rør af stål eller beton, men plastrør er dominerende, når der er tale om  

 rør af mindre dimensioner.
 På produktområderne tryk-, kloak- og drænrør samt gasrør og fittings er  

 markedet præget af stor koncentration, idet to virksomheder - Nordisk Wavin  

 A/S og Uponor A/S - har en samlet markedsandel på mellem 65 pct. og 85 pct.  

 for de enkelte rørtyper.
Virksomhederne Nordisk Wavin A/S producerer og sælger tryk-, kloak-, dræn-, fald-, el- og  

 gasrør.
Nordisk Wavin A/S har de største indenlandske markedsandele for så  

 vidt angår tryk-, kloak-, dræn- og gasrør samt mindre markedsandele for  

 faldrør og elrør.
Undersøgelser viser, at Nordisk Wavin A/S er prisførende på  

 markedet.
 Selskabet omsatte i 1987 for 543 mio. kr. og i 1988 for 595 mio. kr.  

 Selskabets indenlandske omsætning af PVC rør og PEM gasrør udgør omkring 85  

 pct. af selskabets hjemmemarkedssalg.
 Nordisk Wavin A/S er et helejet datterselskab af det hollandske selskab  

 Wavin B.V. og har datterselskaber i Norge (salg), Sverige (produktion og  

 salg) samt Finland (salg).
 Uponor A/S producerer og sælger PVC tryk-, kloak-, dræn-, el- og PEM  

 gasrør, og selskabet har betydelige markedsandele.
I 1988 omsatte Uponor A/S for ca. 259 mio. kr.
Den indenlandske omsætning  

 af PVC rør og PEM gasrør udgør ca. 70 pct. af salget på hjemmemarkedet.
 Uponor A/S er et datterselskab af Uponor Holding A/S, der ejes af det  

 finske selskab UPO, der har datterselskaber i en række europæiske lande.  

 Uponor A/S har ikke selv datterselskaber i Danmark eller udlandet.
Tidligere registreringer og prisaftaler Både Nordisk Wavin og Uponor A/S var i henhold til monopollovens § 6, stk.  

 2, anmeldt til monopolregistret som dominerende enkeltvirksomheder med hensyn  

 til produktion og salg af plastrør.
Disse registreringer bortfaldt med  

 monopollovens ophævelse med udgangen af 1989.
 Monopoltilsynet havde endvidere registreret en mundtlig aftale mellem de 2  

 virksomheder om ensartede priser og rabatter på PVC tryk- og kloakrør.
Aftalen blev indgået i 1966 mellem Nordisk Wavin A/S og en række  

 producenter, bl.a.
A/S Daoplast, der i 1982 blev opkøbt af Uponor.
 Aftalen indeholdt bestemmelser om kvantumsrabatter samt fragtfri levering  

 ved køb over et minimumsbeløb: aftalen omfattede ikke tilbud ved licitation.
 Monopoltilsynet fandt i foråret 1989, at prisaftalen medførte urimelige  

 virkninger, jf. monopollovens § 11, stk. 1, hvorfor der blev givet pålæg om  

 ophævelse af aftalen.
