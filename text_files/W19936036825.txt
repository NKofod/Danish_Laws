Revisor behandlede et dødsbo selv om denne virksomhed ikke er tilladt  

 for registrerede revisorer.
Han påførte iøvrigt klienterne unødig  

 stempelafgift og forhøjet arveafgift.
Idømt bøde 25.000 kr.
 Udskrift af Revisornævnets kendelsesprotokol.
År 1993, den 1.april blev der i sagen j.nr. 92-70.838, registreret revisor  

 Knud Henningsen afsagt sålydende K E N D E L S E I skrivelse af 3. december 1992 har Foreningen af Registrerede Revisorer  

 anmodet Revisornævnet om at tage stilling til, om registreret revisor Knud  

 Henningsen ved at behandle et dødsbo har overtrådt § 1 i bekendtgørelse om  

 registrerede revisorers virksomhed, jf. § 8, stk. 2, i lov om registrerede  

 revisorer, jf. lovbekendtgørelse nr. 57 af 19. januar 1989.
 Indklagede er født den 15. februar 1918 og er registreret som revisor den  

 14. maj 1971. Han driver selvstændig virksomhed som revisor på Frederiksberg.
 Det fremgår af sagen, at boet efter afdøde blev udlagt til privat skifte  

 til Hanne og Kirsten Rosenkvist Petersen, hvis interesser i denne forbindelse  

 blev varetaget af registreret revisor Knud Henningsen.
 Som aktiv i boet indgik bl. a. en ejendom beliggende Obovej 33, Herlev.  

 Det var Hanne og Kirsten Rosenkvist Petersens ønske, at den faste ejendom  

 skulle udlægges til Kirsten Rosenkvist Petersen.
 Uanset at registreret revisor Knud Henningsen kunne have lyst  

 skifteretsattesten som adkomst for Kirsten Rosenkvist Petersen med en  

 påtegning fra Hanne Rosenkvist Petersen, lod Henningsen skifteretsattesten  

 lyse på ejendommen uden påtegning, hvorefter han udarbejdede endeligt skøde,  

 som senere lystes på ejendommen.
 Registreret revisor Knud Henningsen har beregnet sig salær for  

 udarbejdelsen af det unødvendige skøde.
 Uanset at de pågældende dokumenter ville have været stempelfri, hvis de  

 var blevet indleveret til tinglysningskontoret inden 1. juli 1991, lod  

 registreret revisor Knud Henningsen først de pågældende dokumenter tinglyse  

 den 4. oktober 1991.
 Da registreret revisor Knud Henningsen herefter blev afkrævet  

 stempelafgift, men ikke betalte denne, blev dokumenterne efter tinglysning  

 tilbageholdt af Told- og Skatteregion 1, København, som først efter, at  

 advokat Bjarke Madsen var indtrådt i sagen og havde foranlediget  

 stempelafgiften indbetalt, blev udleveret.
 På grund af ovennævnte forhold kunne kreditforeningslånet først hjemtages  

 på et meget sent tidspunkt, hvorfor arveafgiften blev betalt med 2 måneders  

 forsinkelse, hvilket påførte arvingerne en renteudgift.
 Under sagens behandling for nævnet har indklagede ikke besvaret  

 Revisornævnets anbefalede henvendelser i henhold til § 8 i bekendtgørelsen  

 for Revisornævnet og er således ikke fremkommet med oplysninger eller indlæg,  

 der afsvækker det i klageskrivelsen anførte.
 Revisornævnet anser det herefter ved det fremlagte bilagsmateriale bevist,  

 at indklagede har udøvet en virksomhed, der er i strid med § 1 og 2, stk. 1,  

 i bekendtgørelsen om registrerede revisorers virksomhed m.v., jf. § 8, stk.  

 2, i lov om registrerede revisorer, jf. lovbekendtgørelse nr. 57 af 19.  

 januar 1989.
Ved således at have tilsidesat sine pligter som registreret revisor findes  

 indklagede at have forskyldt en bøde i medfør af § 11, stk. 2, i lov om  

 registrerede revisorer.
Bøden fastsættes til kr. 25.000,- Thi bestemmes:
 Registreret revisor Knud Henningsen straffes med en bøde på kr. 25.000,-.
Henning Kjær Udskriftens rigtighed bekræftes.
 Revisornævnet, den 1. april 1993.
Winkler Kromann, sekr.
