 En ansat, hvis arbejdsgiver havde stillet en minibus til rådighed for  

 ham til kørsel mellem hjem og arbejdssted på betingelse af, at han tog  

 kolleger med og ikke benyttede bussen privat, blev anset for berettiget til  

 fradrag efter ligningslovens § 9 C, men blev ikke beskattet af et tilsvarende  

 beløb som værdi af fri kørsel.
 A klagede for indkomståret 1987 over, at de stedlige skattemyndigheder  

 havde forhøjet hans skattepligtige indkomst med 10.857 kr. i værdi af fri  

 befordring i hans arbejdsgivers bil.
Det fremgik af sagens oplysninger, at klageren i 1987 havde været ansat  

 hos et murerfirma i København.
Firmaet havde stillet en minibus til klagerens  

 rådighed til transport mellem hjem og arbejde mod, at han skulle medtage  

 nogle af sine kolleger.
Der forelå i sagen er erklæring fra klagerens  

 arbejdsgiver, hvoraf det fremgik, at klageren havde pligt til at samle sine  

 kolleger op, og at det var afskedigelsesgrund, hvis ovennævnte minibus ellers  

 blev benyttet privat.
 De stedlige skattemyndigheder havde indrømmet klageren et skønsmæssigt  

 fradrag efter ligningslovens § 9 C for kørsel i 140 dage under hensyn til, at  

 klageren det meste af året var mødt på arbejdsgiverens adresse, men havde  

 samtidig beskattet klageren af værdi af transport i arbejdsgiverens minibus.  

 Værdien heraf var sat til samme beløb som fradraget efter ligningslovens § 9  

 C.
 Klagerens revisor protesterede over for Landsskatteretten imod den  

 foretagne forhøjelse med værdi af fri befordring i arbejdsgiverens minibus  

 under henvisning bl.a. til ovennævnte erklæring fra klagerens arbejdsgiver.
Efter det foreliggende - herunder det forhold, at klageren kun måtte  

 benytte arbejdsgiverens minibus til kørsel mellem hjem og arbejdsplads, hvor  

 han undervejs skulle samle kolleger op, fandt Landsskatteretten ikke grundlag  

 for at beskatte klageren af nogen værdi af privat brug til udligning af det  

 klageren tilkommende standardfradrag efter ligningslovens § 9 C.
Den  

 påklagede ansættelse blev herefter nedsat med 10.857 kr.
 LV 1988, U 1.6.
