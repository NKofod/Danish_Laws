Skriftlig fremsættelse (23. marts 2004) Peter Skaarup  

  

 (DF):
 Som ordfører for forslagsstillerne tillader jeg mig herved at  

 fremsætte:
 Forslag til  

 folketingsbeslutning om EU-parlamentarikeres løn-, skatte- og rejsevilkår.
(Beslutningsforslag nr.
B 153).
Hidtil er Europa-Parlamentets medlemmer blevet aflønnet på  

 samme niveau og beskattet efter samme sats som deres kolleger i de nationale  

 parlamenter i deres respektive hjemlande.
Europa-Parlamentet har flere gange  

 foreslået, at dette ændres, så medlemmerne i stedet bliver aflønnet ens.
I december sidste år vedtog Europa-Parlamentet en beslutning  

 om en vedtægt for dets medlemmer, som i hovedsagen gik ud på, at alle dets  

 medlemmer skulle have det samme vederlag.
Parlamentet foreslog, at hvert  

 medlem  

 skulle have et vederlag svarende til ca. 64.000 kr. om måneden.
Forslaget  

 åbnede ligeledes op for muligheden af, at medlemmerne fremover skulle  

 beskattes  

 med den særlige EU-skat, som er gældende for de embedsmænd, der er ansat og  

 aflønnet af EU.
Heldigvis blev forslaget afvist af Ministerrådet, idet  

 Tyskland, Frankrig, Østrig og Sverige stemte imod.
Hvis der vedtages et forslag om, at medlemmer af  

 Europa-Parlamentet skal have en sådan lønforhøjelse, som der tidligere er  

 lagt  

 op til, vil det føre til nogle helt groteske forskelle, hvis man sammenligner  

 niveauet med det vederlag, nationale parlamentarikere får.
Parlamentets  

 foreslåede lønniveau er op til ti gange så højt som det, medlemmerne af de  

 nationale parlamenter i de nye medlemslande får.
Dette vil være tilfældet for  

 et medlem af det ungarske parlament, som modtager et vederlag på omkring  

 6.000  

 kr. om måneden.
Det er også kun de færreste ministre og regeringsledere fra  

 de  

 nye medlemslande, der får et vederlag, der svarer til det, Europa-Parlamentet  

 har foreslået.
Europarlamentarikerne repræsenterer ikke et europæisk folk.  

 De repræsenterer borgerne i de medlemslande, hvor de er valgt.
Dette fremgår  

 meget klart af artikel 189 i Traktaten om Det Europæiske Fællesskab.  

 Endvidere  

 forventes det, at medlemmerne har deres faste bopæl i det medlemsland, de  

 repræsenterer.
Europaparlamentarikernes lønninger bør følgelig også være i  

 overensstemmelse med de lønninger, som medlemmerne af det nationale parlament  

 i  

 hjemlandet får.
Det er vigtigt, at europaparlamentarikerne ikke løsrives fra  

 tilhørsforholdet til deres hjemland og gøres til en særlig EU-elite, hvis løn  

 og loyalitet økonomisk bindes til EU, således som det er tilfældet med de  

 højt  

 betalte og lavt beskattede EU-embedsmænd.
Det ville også være imod Traktaten  

 om  

 Det Europæiske Fællesskab.
I Dansk Folkeparti mener vi, at den danske  

 regering  

 har et forklaringsproblem, fordi den har støttet det forslag, der indtil  

 videre  

 ser ud til at være faldet i Ministerrådet.
Med dette forslag ønsker Dansk Folkeparti at pålægge den  

 danske regering via Ministerrådet at blokere for flere forslag fra  

 Europa-Parlamentet om at indføre ens lønninger og EU-beskatning for medlemmer  

 af Europa-Parlamentet.
Folketingets pålægger ligeledes regeringen at betinge  

 en  

 eventuel tilslutning til en vedtægt for Europa-Parlamentets medlemmer af, at  

 denne skal indeholde regler om, at medlemmerne fremover rejser efter regning,  

 således at EU kun dækker de faktiske omkostninger, der er forbundet med  

 medlemmernes rejser.
