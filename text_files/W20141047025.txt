SU  Ekstra klip  Tillæg til rammen - Sygdom eller andre særlige forhold  Forsinkelse - Merit Klager modtog i 3 år SU til en kandidatuddannelse.
Klager blev herefter optaget på en anden uddannelsesinstitution, hvor klager fik merit for adskillige fag fra sin tidligere kandidatuddannelse.
Klager var herefter 3 år om at gennemgå sin nye kandidatuddannelse, selv om den normerede studietid var kortere på grund af meritoverførslen.
Klager påstod herefter, at han var blevet forsinket på sin nye kandidatuddannelse.
Nævnet fandt ikke, at klager var forsinket på den nye uddannelse.
Din klage vedrørende afslag på tillæg af klip til rammen I brev af 27. september 2013 har du klaget over Styrelsen for Videregående Uddannelsers (herefter: styrelsen) afgørelse af 26. august 2013, hvor der gives afslag på tillæg af klip til rammen.
Ankenævnets afgørelse Nævnet tiltræder styrelsens afgørelse af 26. august 2013 om afslag på tillæg af klip til rammen.
Retsgrundlag SU-loven (dagældende lovbekendtgørelse nr. 661 af 29. juni 2009, nu lovbekendtgørelse nr. 39 af 15. januar 2014) indeholder bl.a. følgende bestemmelser (uddrag):
§ 19. Undervisningsministeren kan bestemme, at der efter ansøgning gives ekstra klip som tillæg til rammen og støttetiden, hvis den uddannelsessøgende er blevet forsinket i en uddannelse på grund af 2) sygdom eller andre særlige forhold.
 Stk. 2. Undervisningsministeren kan bestemme, at der efter ansøgning gives ekstra klip som tillæg til rammen og støttetiden, hvis sygdom eller andre særlige forhold har medført, at den uddannelsessøgende ikke kan gennemføre uddannelsen og derfor skifter til en ny uddannelse.
Stk. 6. Undervisningsministeren kan fastsætte regler om 1) ekstra klip, herunder i hvilket omfang ekstra klip kan overføres til en ny uddannelse, og () SU-bekendtgørelsen (dagældende bekendtgørelse nr. 1269 af 17. december 2012, nu bekendtgørelse nr. 792 af 25. juni 2014) indeholder bl.a. følgende bestemmelser (uddrag):
§ 16. Styrelsen kan bestemme, at der gives indtil 12 ekstra klip som tillæg til rammen og støttetiden, hvis den uddannelsessøgende er blevet forsinket i en uddannelse på grund af 2) arbejde i forbindelse med de uddannelsessøgendes a) sociale forhold eller b) uddannelsesmæssige forhold.
 Stk. 3. Styrelsen kan bestemme, at der gives ekstra klip som tillæg til rammen og støttetiden, hvis den uddannelsessøgende er blevet forsinket i uddannelsen på grund af sygdom eller andre særlige forhold.
Stk. 4. Forsinkelsen skal indtræde i en periode med stipendium, aktiveringsydelse, uddannelsesgodtgørelse, orlovsydelse til uddannelse, revalideringsydelse eller uddannelsesydelse.
Styrelsen bestemmer, hvor mange ekstra klip rammen og støttetiden skal udvides med.
Begrundelse Rammen Der kan højest gives 70 klip (rammen) til en videregående uddannelse, jf.
SU-lovens § 16, stk.1. Studerende, der er blevet forsinket i deres uddannelse på grund af sygdom eller andre særlige forhold, har mulighed for at søge om tillæg af klip til rammen (og støttetiden for den enkelte uddannelse), jf.
SU- bekendtgørelsens § 16, stk.3. Forsinkelsen skal indtræde i en periode med stipendium, jf.
SU- bekendtgørelsen § 16. stk. 4.
Forsinkelse Nævnet finder ikke, at der foreligger forsinkelse i din uddannelse, da du har færdiggjort din bachelor i musik ved [musikkonservatorium] med et forbrug af 35 klip og din uddannelse i udlandet med et forbrug på 33 klip.
Da du har brugt 2 klip på din kandidatuddannelse i musik ved [musikkonservatorium], har du således brugt det maksimale antal klip (70 klip).
Nævnet finder ikke, at din påstand om forsinkelse i forhold til, at du har fået merit på din bacheloruddannelse ved [musikkonservatorium] kan betyde, at du kan anses for at være forsinket i din uddannelse Særlige forhold Der foreligger ikke dokumentation for, at der skulle være opstået særlige forhold under din uddannelse, der kan begrunde tildeling af tillægsklip til din uddannelse, jf.
SU-bekendtgørelsens § 16, stk.3.
 Nævnet finder derfor ikke, at der er tale om særlige forhold, der kan begrunde, at du kan være berettiget til tillægsklip til dækning af forsinkelse.
 Du har i din klage oplyst, at du af [musikkonservatorium] er blevet bedt om at søge på lige fod med alle andre, det vil sige bachelor- niveau og tage denne optagelsesprøve.
 Efter almindelige forvaltningsretlige principper kan en eventuel fejlvejledning, som udgangspunkt ikke give den pågældende en bedre retsstilling end den, der fremgår af de gældende regler, i dette tilfælde SU-loven.
 Ankenævnet konstaterer endvidere, at det ikke fremstår entydigt, hvad du har været vejledt om.
Sagsfremstilling Styrelsen har den 26. august 2013 i støttemeddelelsen meddelt dig afslag på tildeling af flere SU- klip til rammen.
Du har i brev modtaget den 27. september 2013 klaget til Ankenævnet for Statens Uddannelsesstøtteordninger og bl.a. anført, at du modtog 3 års SU for en godkendt uddannelse i [land] ved [Universitet].
Du skriver, at da du kom hjem til Danmark, blev du af [musikkonservatorium] i [by] bedt om at søge på lige fod med alle andre, på bachelor-niveau og at tage en optagelsesprøve.
Du blev herefter optaget på [musikkonservatorium] og til trods for, at du fik merit for adskillige fag, varede uddannelsen lige så lang tid som normalt, 3. år.
Du mener, at dette gør, at du efter hjemkomsten fra [land] reelt er blevet forsinket med 3 år i forhold til at tage den kandidat, du nu påbegynder.
Derfor mener du, at du opfylder kravene for særlige forhold i SU-bekendtgørelsen § 16, stk.3.
Styrelsen har ved brev af 14. maj 2014 videresendt sagen sammen med en udtalelse til ankenævnet.
Styrelsen har henvist til, at der højst kan gives 70 klip (rammen) til en videregående uddannelse.
Studerende, der er blevet forsinket i deres uddannelse på grund af sygdom eller andre særlige forhold, har mulighed for at søge om tillæg af klip til rammen (og støttetiden for den enkelte uddannelse). Styrelsen har henvist til, at der ikke foreligger dokumentation for nogen forsinkelse i uddannelsen, og styrelsen finder ikke, at der i sagen foreligger nye oplysninger, der kan ændre afgørelsen.
Ankenævnet har ved brev af 22. maj 2014 fremsendt sagens akter til dig, således at du havde lejlighed til at fremkomme med bemærkninger hertil.
Ankenævnet har ikke modtaget bemærkninger fra dig i den anledning.
