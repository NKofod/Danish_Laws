Skriftlig fremsættelse (4. maj 2018) Udlændinge- og integrationsministeren (Inger Støjberg):
 Herved tillader jeg mig for Folketinget at fremsætte:
Forslag til lov om ændring af lov om aktiv socialpolitik, lov om Udbetaling Danmark og udlændingeloven (Indførelse af beskæftigelseskrav for ret til uddannelses- og kontanthjælp og forlængelse af opholdskravet samt ophævelse af bestemmelsen om opholdstilladelse på baggrund af arbejdsmarkedstilknytning) (Lovforslag nr.
L 239) Efter regeringens opfattelse skal integrationen af udlændinge først og fremmest finde sted igennem tilknytning til arbejdsmarkedet.
 Lovforslaget er et led i udmøntningen af "Aftale om lavere skat på arbejdsindkomst og større fradrag for pensionsindbetalinger" af 6. februar 2018 mellem regeringen og Dansk Folkeparti og udvider opholdskravet for mindst 7 ud af de seneste 8 år til mindst 9 ud af de senest 10 år samt indfører et beskætigelseskrav, der sammenlagt skal svare til 2 år og 6 måneders fuldtidsbeskætigelse inden for de seneste år.
Regeringens mål med at indføre et styrket opholdskrav er, at det økonomiske incitament til at overgå fra integrationsydelse til beskæftigelse bliver større.
Formålet med at indføre et beskæftigelseskrav er at sende et klart signal om, at forudsætningen for at få adgang til uddannelses- eller kontanthjælp er, at man har bidraget aktivt til det danske samfund og derigennem tilskynde til at få en mere fast tilknytning til arbejdsmarkedet.
 Herudover indeholder lovforslaget forslag om ophævelse af udlændingelovens § 9 a, stk. 2, nr. 11, om fortsat ophold i Danmark på baggrund af arbejdsmarkedstilknytning for visse udlændinge, der har fået inddraget eller nægtet forlænget deres opholdstilladelse.
 Det foreslås, at lovforslaget træder i kraft den 1. januar 2019 fsva. opholdskravet og beskæftigelseskravet, hvorimod udlændingelovens § 9 a, stk. 2, nr. 11, foreslås ophævet med virkning fra 1. juli 2018.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
