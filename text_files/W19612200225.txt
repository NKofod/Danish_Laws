4 fjernsynsfabrikker standsede leverancerne til Fona Radio A/S, fordi  

 selskabet annoncerede med betydelige prisnedsættelser for samtlige  

 tv-fabrikater, der forhandledes af Fona.
Desuden blev Fona ekskluderet af  

 Radiobranchens tekniske og kommercielle Sammenslutning, der samtidig søgte at  

 etablere en boykot over for Fona's leverandører.
Monopoltilsynet skred ind  

 over for såvel leveringsstandsningen som boykotforsøget.
Tilsynets  

 leveringspålæg blev af de 4 fabrikker indbragt for Monopol-ankenævnet, der  

 stadfæstede tilsynets afgørelse.
 K E N D E L S E:
Ved skrivelse af 20. januar 1961 har højesteretssagfører Povl Melchior som  

 advokat for Hede Nielsens Fabrikker A/S, Horsens, advokat Knud Lund Thoft som  

 advokat for Linnet & Laursen A/S, København, overretssagfører P.
Olufsen  

 som advokat for Handelsaktieselskabet Bang & Olufsen, Struer, og  

 højesteretssagfører Kjeld Rørdam som advokat for TO-R Radio A/S, København,  

 klaget over en af monopoltilsynet under 19. januar 1961 truffen afgørelse,  

 hvorefter der i medfør af monopollovens § 12, stk. 3, er meddelt hver enkelt  

 af disse fire selskaber pålæg om inden 21. januar 1961 at genoptage  

 leverancer af fjernsynsapparater og andre af branchens varer til Fona Radio  

 A/S på selskabets sædvanlige betingelser for tilsvarende salg, dog således,  

 at selskabet er berettiget til at kræve kontant betaling eller betryggende  

 sikkerhed for betalingen.
 Indgivelse af klagen har i medfør af monopollovens § 18, stk. 7, haft  

 opsættende virkning.
 Sagen har været behandlet på møder i nævnet den 9. februar, den 17.  

 februar, den 18. marts og den 24. marts 1961. På møderne den 17. februar og  

 den 18. marts var såvel klagerne som monopoltilsynet og Fona Radio A/S  

 repræsenteret.
Klagerne har nedlagt påstand om, at de meddelte pålæg ophæves.
Subsidiært  

 har TO-R Radio A/S nedlagt påstand om, at omfanget af leverancer til Fona  

 Radio A/S ikke skal overstige den procent af TO-R Radio A/S's til enhver tid  

 værende produktion af TO-R og Superphone radio- og fjernsynsmodtagere, som  

 leverancerne fra TO-R Radio A/S til Fona Radio A/S har udgjort i sæsonen  

 1959/60 (1. juli 1959-30. juni 1960) og skal afvikles som i nævnte sæson.
 Monopoltilsynet har påstået den påklagede afgørelse stadfæstet, og  

 højesteretssagfører Jon Palle Buhl har som advokat for Fona Radio A/S sluttet  

 sig hertil.
 Som begrundelse for det meddelte pålæg har monopoltilsynet anført, at  

 klagerne ved standsningen af leverancerne til Fona Radio A/S har håndhævet og  

 vedblivende håndhæver bestemmelser om mindstepriser ved videresalg i strid  

 med bestemmelserne i monopollovens § 10, og at leveringsstandsningen tillige  

 har de i lovens § 11, stk. 1, omhandlede urimelige virkninger.
Det er oplyst, at der her i landet foruden de af klagerne  

 forhandlede fjernsynsapparater af mærkerne Arena, B & O, LL og TO-R  

 sælges apparater af mærkerne Allways, Aristona, Philips, Sonofon, S.
P.  

 Radio, TIK Radio og Unica samt udenlandske mærker, hvoraf f.eks. kan nævnes  

 Siemens, Blaupunkt og Grundig, at Fona Radio A/S, der har 30  

 detailforretninger, hvoraf 17 i København og 13 i provinsen, i 1960 solgte  

 .... fjernsynsapparater, hvilket efter licenstallene svarer til ....% af  

 fjernsynssalget i Danmark mod ....% af den samlede omsætning i 1959, og  

at klagernes andel henholdsvis i denne omsætning og i den samlede  

 omsætning af fjernsynsapparater her i landet i 1959 har været følgende:
 Philips A/S havde samme år ca. ....% af den samlede omsætning af  

 fjernsynsapparater her i landet.
Det fremgår endvidere af sagen, at Fona Radio A/S under 4. januar 1961  

 overfor monopoltilsynet har besværet sig over, at klagerne umiddelbart  

 forinden med øjeblikkeligt varsel havde standset leverancerne af  

 fjernsynsapparater og andre varer.
Dette skete efter at Fona Radio A/S den  

 27. december 1960 gennem annoncer i dagspressen havde meddelt, at selskabet  

 havde foretaget betydelige nedsættelser af priserne for samtlige af selskabet  

 forhandlede fabrikater af fjernsynsapparater.
I annoncerne var under  

 betegnelsen almindelig pris anført såvel de af fabrikkernes fastsatte  

 vejledende detailpriser som de priser, Fona Radio A/S tilbød de pågældende  

 fabrikater til.
Nedsættelserne i forhold til fabrikkernes vejledende  

 detailpriser udgjorde for fjernsynsapparater med 17 tommer, 21 tommer og 24  

 tommer billedrør cirka 15 pct. og for apparater med 23 tommer billedrør cirka  

 5 pct.
Samtidig med disse nedsættelser blev det i annoncerne angivet, at der  

 ved kontant betaling blev ydet en rabat på 10 pct., og at der ved betaling  

 inden 12 måneder blev ydet rentefri kredit.
Yderligere blev apparaterne  

 tilbudt solgt på afbetaling med månedlige afdrag fra 48 kr.
Fona Radio A/S  

 har i sagen motiveret prisnedsættelserne med ønsket om for 17 tommer, 21  

 tommer og 24 tommer apparaterne at nedbringe lageret af disse, for hvilke  

 typer efterspørgslen er faldet stærkt, og for 23 tommer apparatet at etablere  

 en fast konkurrencedygtig pris, der kan virke overfor den efter selskabets  

 opfattelse for forbrugerne uheldige, skjulte og tilfældige rabatgivning, som  

 er blevet almindelig i branchen, og som bl.a. skyldes, at fabrikkernes  

 rabatter til forhandlerne er øget, og at konkurrencen i detailhandelen er  

 intensiveret, da salget i hvert fald i hovedstadsområdet viser tegn på  

 stagnation.
Fona Radio A/S's prisnedsættelser har foruden de nævnte  

 leveringsstandsninger bevirket, at Radiobranchens tekniske og kommercielle  

 sammenslutning (Rateksa) samtidig med at ekskludere Fona Radio A/S har søgt  

 at etablere en boykot overfor dette selskabs leverandører.
Efter at  

 monopoltilsynet har skredet ind her overfor, er også denne sag forelagt  

 nævnet til afgørelse.
 Klagerne, der bestrider, at det har været nødvendigt for Fona Radio A/S af  

 afsætningsmæssige grunde at nedsætte priserne, gør bl.a. gældende, at  

 beslutning om leveringsstandsning er truffet af de enkelte fabrikker hver for  

 sig og uden indbyrdes aftale eller forhandling herom, at motiveringen  

 for standsningen især har været prisnedsættelsernes og annonceringens særlige  

 karakter og skadelige virkninger for klagerne og disses forhandlere, hvem  

 klagerne har ydet meget betydelige kreditter, at leveringsstandsningen  

 ikke har tilsigtet en håndhævelse af mindstepriser i efterfølgende  

 omsætningsled i strid med monopollovens § 10, og at klagerne har været  

 bekendt med og aldrig har skredet ind imod, at Fona Radio A/S og andre  

 forhandlere tidligere har solgt til lavere priser end de af klagerne ansatte  

 bruttopriser.
Hede Nielsens Fabrikker A/S anfører især, at selskabet ikke har fastsat  

 bestemmelser om mindstepriser i efterfølgende omsætningsled, men alene i  

 prislister angivet en bruttopris, på hvilken der ydes en med forhandleren  

 aftalt rabat, og at der allerede af den grund ikke er basis for antagelse af  

 en overtrædelse af monopollovens § 10. Selskabets priser, der som vejledende  

 ikke kan anses for at være i strid med monopolloven, er ansat ud fra rene  

 kommercielle hensyn, og selskabet er af den opfattelse, at det, når  

 monopolloven anerkender vejledende bruttopriser, ikke er pligtig at affinde  

 sig med, at en sådan legitim vejledende prisansættelse bevidst udhules af  

 Fona Radio A/S ved det i sagen omhandlede reklamebrøl . Der foreligger efter  

 selskabets opfattelse heller ikke en efter lovens § 11 urimelig  

 konkurrencebegrænsning, idet importen af fjernsynsapparater er fri, og en  

 væsentlig del af det danske marked for fjernsyn er dækket af fabrikater, som  

 ikke omfattes af den i denne sag omhandlede leveringsstandsning.
Selskabet  

 finder det udelukket, at det alene eller sammen med de andre klagere i sagen  

 kan udøve en sådan væsentlig indflydelse, som forudsættes for, at  

 monopolloven kan finde anvendelse.
Hertil kommer, at den begrænsning i  

 erhvervsudøvelsen, som monnopoltilsynet finder, at leveringsstandsningen  

 indebærer, i hvert fald ikke kan anses for at være urimelig, idet Fona Radio  

 A/S uden klagernes mærker har mulighed for at drive - og i den forløbne tid  

 har drevet - normal handel med fjernsynsapparater.
Derimod er  

 leveringsstandsningen sagligt begrundet først og fremmest for varetagelse af  

 samtlige forhandleres økonomiske interesser, idet fabrikkens samlede  

 tilgodehavende hos dens forhandlere er cirka .... mill. kr.
Linnet & Laursen A/S, der karakteriserer den af Fona Radio A/S  

 anvendte fremgangsmåde som lokkevaresalg, anfører bl.a., at selskabet vel har  

 ansat vejledende bruttopriser, men at selskabet ikke har fastsat  

 mindstepriser ved videresalg i efterfølgende omsætningsled og ej heller  

 håndhævet nogen pris- eller avanceordning, som kan henføres under eller  

 sidestilles med de i monopollovens § 10 nævnte aftaler, vedtagelser eller  

 bestemmelser om mindstepriser eller -avancer.
Selskabet finder, at der  

 ejheller foreligger en konkurrencebegrænsning som omhandlet i monopollovens §  

 11, dels har selskabet ikke truffet aftale med nogensomhelst om  

 leveringsstandsningen, men iværksat denne af hensyn til andre forhandlere,  

 der aftager 92 1/2 pct. af selskabets produktion, dels har  

 leveringsstandsningen i hvert fald ikke medført eller behøvet at medføre  

 nogen væsentlig indskrænkning i Fona Radio A/S's erhvervssudøvelse, idet  

 dette selskab let kan skaffe sig andre salgsvarer.
Selskabet bemærker, at  

 monopolloven også beskytter mod for lave priser, og at leveringsstandsningen  

 har været berettiget, da Fona's priser ikke blot har været tabgivende for  

 Fona selv og de andre forhandlere, men også har medført, dels at Linnet &  

 Laursen A/S har måttet nedsætte sine priser til de af Fona annoncerede  

 priser, dels har måttet kreditere sine andre forhandlere differencen mellem  

 de nedsatte priser og de før nedsættelsen gældende vejledende bruttopriser  

 for de apparater, som forhandlerne har haft på lager.
Fona's aktion har i  

 henhold til skrivelse af 24. februar 1961 foreløbig kostet selskabet cirka  

 .... kr.
Handelsaktieselskabet Bang & Olufsen har for sit vedkommende særlig  

 bemærket, at leveringsstandsningen skyldes den illoyale måde, hvorpå  

 Fona Radio A/S har foretaget sine prisnedsættelser ved at avertere med  

 almindelige priser og Fona priser , at der ikke foreligger et  

 urimeligt forhold overfor Fona Radio A/S, idet det ikke er påvist, at de af  

 dette selskab foretagne prisnedsættelser er forenelige med en teknisk og  

 kommerciel hensigtsmæssig drift af en detailforretning indenfor  

 radiobranchen, og at Fona Radio A/Ss samlede omsætning af artikler fra  

 Handelsaktiselskabet Bang & Olufsen kun udgør en så lille del af Fona's  

 samlede omsætning, at dette ikke kan være af afgørende betydning for Fona's  

 erhvervsudøvelse.
Selskabet bemærker, at leveringsstandsning er den eneste  

 virkningsfulde sanktion overfor den illoyale annoncering med  

 prisnedsættelser, og når de fire klagere har standset leverancerne til Fona  

 Radio A/S samtidig, skyldes dette alene, at annonceringen virkede samtidig  

 overfor alle klagerne.
TO-R Radio A/S påpeger den skarpe konkurrence indenfor branchen og  

 bestrider, at leveringsstandsningen skulle være en urimelig indskrænkning i  

 Fona's frie erhvervsudøvelse.
Selskabet bemærker, at leveringsstandsningen  

 især må ses på baggrund af det særligt overfor dette selskab illoyale i  

 annoncerningen ved, at 21 tommer apparater annonceres som gængse på et  

 tidspunkt, hvor produktionen af disse er ophørt, og hvor Fona ialt kun har 33  

 sådanne apparater på lager.
Denne prisnedsættelse er efter selskabets  

 opfattelse ikke en udsalgsdisposition og iøvrigt ikke sagligt begrundet  

 således som f.eks. en af Fona Radio A/S i 1959 på tilsvarende måde annonceret  

 prisnedsættelse, der var motiveret i den da forestående omlægning af tolden  

 på disse varer.
Den eneste mulige reaktion overfor Fona Radio A/S har været  

 leveringsstandsningen.
Mundtlig eller skriftlig misbilligelse ville  

 formentlig have været virkningsløs, og ligeså utilfredsstillende ville det  

 for selskabet have været at optræde som anmelder for overtrædelse af  

 konkurrencelovens §§ 1 og 5. Når TO-R Radio's leveringsstandsning er så  

 velmotiveret, som tilfældet er, vil monopoltilsynet efter selskabets  

 opfattelse ikke her over for kunne give leveringspålæg i henhold til  

 monopollovens § 12, stk. 3, idet denne bestemmelse, som har karakter af en  

 undtagelsesbestemmelse, kun skulle være nødhjælp i visse specielle  

 situationer.
 Med hensyn til den af TO-R Radio A/S nedlagte subsidiære påstand anfører  

 selskabet især, at det meddelte pålæg må anses for uklart, idet det  

 ikke angiver det nærmere omfang, i hvilket selskabet forpligtes til at levere  

 til Fona Radio A/S, at  pålæget ikke bør gå videre end at genoprette  

 de tidligere frie forhold, hvor selskabet kun sæsonmæssigt har leveret til  

 Fona Radio A/S, og hvor leverancerne i 1960 kun udgjorde 2 1/2 pct. eller for  

 .... kr. af selskabets produktion, samt at man ved at følge den  

 subsidiære påstand ikke går videre, end Philips A/S uden indskriden fra  

 monopoltilsynet har kunnet gøre ved i sin pressemeddelelse den 8. januar 1961  

 at have meddelt, at selskabet fortsat leverer Fona Radio A/S varer i samme  

 omfang som hidtil.
Monopoltilsynet anfører, at en handlende frit skal kunne sætte sine priser  

 uden indblanding fra leverandørernes side, men at såvel Handelsaktieselskabet  

 Bang & Olufsen som Hede Nielsens Fabrikker A/S og Linnet & Laursen  

 A/S allerede, inden Fona Radio A/S's annoncering var fremkommet i bladene,  

 havde givet klart udtryk for, at nedsættelse af bruttopriserne ville medføre  

 leveringsstandsning.
Endvidere har TO-R Radio A/S i skrivelse af 31. december  

 1960 til Fona Radio A/S motiveret leveringsstandsningen med  

 prisnedsættelserne.
Herefter finder tilsynet, at de iværksatte  

 leveringsstandsninger, som ikke efter de foreliggende oplysninger kan anses  

 for saglig begrundet, skyldes Fona's prisnedsættelser, og at standsningerne  

 derfor må anses som en håndhævelse eller forsøg på håndhævelse af fastsatte  

 mindstepriser ved videresalg i strid med monopollovens § 10 eller dennes  

 grundsætning.
Tilsynet bemærker, at Fona Radio A/S overfor tilsynet har  

 dokumenteret, at selskabet har drevet forretning med rimeligt overskud, og at  

 der ikke som af Linnet & Laursen A/S anført foreligger lokkevaresalg,  

 idet prisnedsættelserne omfatter samtlige fabrikkers varer og ikke salg af en  

 enkelt »slagvare« til priser, der er tabgivende.
Tilsynet bemærker  

 endvidere, at Fona for 23 tommer apparater før nedsættelsen ved kontant salg  

 gennemsnitligt har ydet en rabat på 13-14 pct., medens de nu ansatte priser  

 ved kontant salg ligger 14,5 pct. lavere end de vejledende forbrugerpriser.  

 Ved salg på kredit blev der gennemsnitligt ydet en rabat på 3,5 pct., hvilket  

 må sammenlignes med den gennemførte prisnedsættelse på 5 pct.
En undersøgelse af, hvorvidt Fona Radio A/S efter prisnedsættelsen sælger  

 17 tommer, 21 tommer og 24 tommer apparater uden avance, vil efter tilsynets  

 opfattelse ikke være rimelig, allerede fordi klagernes leveringsstandsning og  

 efterfølgende prisnedsættelse har forrykket hele situationen for selskabet,  

 men selskabet har opstillet et budget for salget af fjernsynsapparater i 1961  

 baseret udelukkende på 23 tommer apparater og på en bruttoavance på 26 pct.,  

 som er opnået ved salg af disse apparater i januar måned 1961. Dette viser,  

 at selskabets prisnedsættelse for 23 tommer fjernsynsapparater er baseret på  

 et fornuftigt forretningsmæssigt skøn.
Iøvrigt har klagerne nu selv nedsat de  

 vejledende udsalgspriser for 23 tommer apparater til samme niveau som de af  

 Fona Radio A/S ansatte priser.
 For så vidt det af klagerne gøres gældende, at der ikke foreligger nogen  

 konkurrencebegrænsing som omhandlet i monopolloven, idet beslutningen om  

 leveringsstandsning er truffet af de enkelte fabrikker hver for sig uden  

 indbyrdes forhandling eller aftale, bemærker monopoltilsynet, at klagerne  

 tilsammen dækker over halvdelen af den samlede omsætning af  

 fjernsynsapparater her i landet og mere end tre fjerdedele af Fona's  

 varesortiment under normale forhold, og at den opståede situation er en  

 konsekvens af en forretningsgang og prispolitik, som gennem længere tid er  

 opbygget indenfor branchen, og hvorunder alle klagerne har taget del i  

 etableringen af annonceringstilskudsordninger og - for at holde  

 bruttopriserne »stabile« - har været enige om at foretage  

 efterkreditering til forhandlerne, når der gennemførtes nedsættelser af de  

 vejledende udsalgspriser.- Tilsynet er af den opfattelse, at klagernes  

 standsning af leverancerne til Fona Radio A/S, uanset at der ikke foreligger  

 aftale herom, har virkning som en samlet aktion, og at der således indenfor  

 branchen foreligger en konkurrencebegrænsning, som omfattes af monopollovens  

 § 2, stk. 1.
Monopoltilsynet finder herefter, at de iværksatte leveringsstandsninger  

 tilsigter og må antages at medføre et væsentligt indgreb overfor  

 prisdannelsen i efterfølgende omsætningsled og tillige har medført en  

 væsentlig indskrænkning i Fona Radio A/S's erhvervsudøvelse.
Dette må anses  

 for at være urimelige virkninger af konkurrencebegrænsning, jfr.  

 monopollovens § 11, stk. 1, og da disse ikke har kunnet bringes til ophør ved  

 forhandling, finder tilsynet, at der i monopollovens § 12, stk. 3, har været  

 fornøden hjemmel for den trufne afgørelse.
 For så vidt angår TO-R Radio A/S's subsidiære påstand bemærker  

 monopoltilsynet, at pålæget nok tilsigter genoprettelse af frie  

 forhold, men ikke tilbagevenden til tilstanden forinden  

 leveringsstandsningen, at påstanden derfor må afvises, da man ellers  

 ville fæstne en vilkårlig tidligere tilstand, og at der ikke er  

 skredet ind overfor den af TO-R Radio A/S påberåbte af Philips A/S anvendte  

 fremgangsmåde, fordi dette selskab ikke har overtrådt monopollovens § 10 og  

 kun midlertidigt under nærværende konfliktsituation har begrænset  

 leverancernes omfang til det hidtidige, samt fordi der ikke har foreligget  

 klager over denne fremgangsmåde.
Fona Radio A/S, der har tilsluttet sig det af monopoltilsynet anførte,  

 bemærker iøvrigt bl.a., at der ikke har været tale om en egentlig generel  

 prisnedsættelse, men alene om et udsalg af 1959 modeller, af hvilke  

 produktionen hos TO-R Radio A/S, og Handelsaktieselskabet Bang & Olufsen  

 da var ophørt samt etablering af en åben pris for de nye modeller (23 tommer  

 apparater). Såfremt klagerne måtte finde den pågældene annoncering illoyal,  

 ville den rette fremgangsmåde være at forfølge dette i henhold til  

 konkurrenceloven.
Fona Radio A/S mener, at vejledende priser ikke på nogen  

 måde kan være bindende, men at det netop er dette, klagerne har forsøgt at  

 opnå.
Leveringsstandsningen har skadet selskabet betydeligt, og dette belyses  

 ved, at selskabets omsætning i februar 1961 og i første halvdel af marts 1961  

 har været henholdsvis 27 pct. og 59 pct. mindre end i tilsvarende tidsrum i  

 1960. Import af fjernsynsapparater begrænses ved en told på 20 pct. og ved,  

 at udenlandske apparater ofte ikke tilfredsstiller den danske smag.
I 1960  

 udgjorde den samlede import kun 4 pct. af den danske omsætning, og selskabet  

 har da også hidtil og til klagernes tilfredshed anlagt sit salg på danske  

 apparater.
 Til det således foreliggende skal nævnet udtale:
 Nævnet kan under de i sagen foreliggende omstændigheder tiltræde, at der  

 ved det af klageren indtagne, overensstemmende standpunkt til levering af  

 fjernsynsapparater til Fona Radio A/S foreligger en konkurrencebegrænsning  

 som omhandlet i monopollovens § 2, stk. 1.
Nævnet finder, at de i sagen omhandlede leveringsstandsninger må anses for  

 en mod monopollovens § 10 stridende håndhævelse af vejledende mindstepriser,  

 for så vidt angår TO-R Radio A/S uanset at dette selskab først efter annoncen  

 om prisnedsættelse gav Fona Radio A/S meddelelse om standsning af  

 leveringerne.
Når det af klagerne er gjort gældende, at de ikke har modsat  

 sig, at forhandlerne har solgt varer til priser, der er lavere end de  

 vejledende mindstepriser, og at det kun er den pågående annoncering om lavere  

 priser, man er skredet ind imod, bemærkes, at leveringsstandsning på grund af  

 annoncering om lavere priser end mindstepriserne må anses for en håndhævelse  

 af disse.
 Idet en sådan håndhævelse af priser i strid med monopllovens § 10 må anses  

 for en af § 11 omfattet urimelig virkning af en konkurrencebegrænsning, og da  

 denne ikke har kunnet bringes til ophør ved forhandling, finder nævnet, at  

 der i monopollovens § 12, stk. 3, har været fornøden hjemmel for den trufne  

 afgørelse.
 Vedrørende den af TO-R Radio A/S nedlagte subsidiære påstand bemærkes, at  

 da der i monopollovens § 12, stk. 3, tales om salg på virksomhedens  

 sædvanligt gældende vilkår for tilsvarende salg og selskabet efter det  

 foreliggende må antages ikke tidligere at have begrænset sit salg til en  

 bestemt andel af sin produktion, findes påstanden ikke at kunne tages til  

 følge.
 Monopoltilsynets afgørelse vil herefter være at stadfæste, dog således at  

 pålæget først træder i kraft den 5. april 1961.
 Herefter bestemmes:
 Den ovennævnte af monopoltilsynet under 19. januar 1961 trufne afgørelse  

 stadfæstes, dog således at pålæget først træder i kraft den 5. april 1961.
