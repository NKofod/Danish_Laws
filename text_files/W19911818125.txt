 Ved fradrag for udepenge, der ydes i forbindelse med overnatning  

 udover 28 dage samme sted, nedsættes fradraget med 1/3. De 28 dage skulle for  

 1988 beregnes som kalenderdage, dvs. uden fradrag for fridage - herunder  

 weekends - og ferie.
 A klagede for indkomståret 1988 over den af de lokale skattemyndigheder  

 foretagne opgørelse over hans fradrag for øvrige lønmodtagerudgifter for så  

 vidt angik fortolkningen af 28-dages reglen i forbindelse med fradrag for  

 udepenge.
Det var oplyst, at klageren i 1988 havde arbejdet som isolatør for  

 isoleringsfirmaet B på Fyn, og at hans arbejde var foregået over hele landet,  

 herunder en sammenhængende periode i København, og i vid udstrækning havde  

 været forbundet med overnatning ude.
Det fremgik, at klageren fra uge 5 til  

 uge 50 havde fået udbetalt skattefrie ydelser med i alt 55.185 kr., uden at  

 taksten var reduceret med 1/3 ud over 28 dage, jf.
SD-cirkulære 1988-13 om  

 skattefri rejse- og befordringsgodtgørelse for indkomståret 1988.
 SD-cirkulære 1988-13 indeholdt i punkt 4.1.2 regler om maksimale  

 rejsegodtgørelser for rejser i Danmark med overnatning, der var sålydende:
 »Der kan udbetales skattefri godtgørelse med følgende beløb:
 Logi: Dokumenteret udgift eller 130 kr. pr. døgn.
 Fortæring: 185 kr. pr. døgn og 8,40 kr. pr. påbegyndt time for  

 tilsluttende rejsedag.
 Hvor arbejdsgiveren yder fri kost, kan der udbetales 44 kr. pr. døgn for  

 andre merudgifter på rejsen end merudgifter til ophold og fortæring.
Ved tjenstligt ophold samme sted ud over 28 dage nedsættes de anførte  

 godtgørelsesbeløb med 1/3.« Det var oplyst, at arbejdsgiverkontrollen ved kontrolbesøg hos klagerens  

 arbejdsgiver havde konstateret, at firmaet havde udbetalt godtgørelsesbeløb,  

 der oversteg satserne i SD-cirkulære 1988-13. De udbetalte beløb var bl.a. af  

 denne grund og i øvrigt i overensstemmelse med cirkulæret ændret til  

 A-indkomst og fradrag beregnet som ligningsmæssige fradrag, jf.  

 ligningslovens § 9.
De stedlige skattemyndigheder havde anført, at der ved beregningen af  

 fradrag for arbejde og opgørelse af de i SD-cirkulære 1988-13 nævnte 28 dage  

 skulle medtages alle kalenderdage og ikke kun dage, hvor klageren havde været  

 på arbejde.
Endvidere var man af den opfattelse, at ferie, fridage, weekends  

 m.v. ikke afbrød 28-dages reglen.
Til støtte herfor havde myndighederne  

 henvist til ligningslovens § 9, stk. 5, samt til ordlyden af nævnte  

 SD-cirkulære, hvorefter de anførte godtgørelsesbeløb skulle nedsættes med 1/3  

 ved tjenstligt ophold samme sted ud over 28 dage.
Der henvistes også til det  

 i Told- og Skattestyrelsens supplement til skattetræk af januar 1990, pag. 9,  

 punkt 4.1.2.4 anførte, jf. også SD-cirkulære nr. 1-1989 gældende for 1989 og  

 SD-cirkulære nr. 54-1989 gældende for 1990, hvoraf fremgik følgende:
»Fravær på fridage og fravær ved overførsel til andet arbejde for  

 samme eller anden arbejdsgiver, der ikke nødvendiggør logiskifte på grund af  

 arbejdspladsens geografiske beliggenhed, afbryder ikke 28 dages reglen.« Klagerens advokat påstod godkendelse af et yderligere fradrag på 9 x 315  

 kr. x 1/3, eller i alt 945 kr., idet han gjorde gældende, at de i  

 SD-cirkulære 1988-13 nævnte 28 dage måtte anses at være arbejdsdage og ikke  

 kalenderdage som anført af myndighederne.
Han mente ikke, at der var hjemmel  

 til at foretage en indskrænkende fortolkning af cirkulæret.
Advokaten anførte  

 endvidere, at baggrunden for tillægget var den, at man skulle have tid til at  

 indrette sin økonomi på en udstationering.
Han henviste dels til  

 Personaleadministrativ Vejledning, kap. 23, hvor det i punkt 51 var  

 defineret, hvad man forstår ved udstationering, dels til SD-cirkulære  

 1990-48, punkt 4.1.2.4 og 4.2.2.3, om skattefri rejse- og  

 befordringsgodtgørelse, gældende fra 1. januar 1991, der var sålydende:
»Ved arbejde samme sted ud over 28 dage indenfor kalenderåret  

 nedsættes godtgørelsesbeløbene med 1/3 (i punkt 4.2.2.3 om arbejde i udlandet  

 med 1/4) fra den 29. dag.
Fravær på grund af arbejde andetsteds, der  

 nødvendiggør logiskifte, udskyder tidspunktet for nedsættes af  

 godtgørelsesbeløbene.
Fravær på fridage, herunder i weekender, behandles på  

 samme måde.
Udskydelse sker for hvert fulde døgn, dette fravær varer.
Såfremt der er udbetalt skattefri rejsegodtgørelse efter Ligningsrådets  

 satser for de første 28 dage, kan dokumenterede udgifter til fortæring og  

 overnatning ikke dækkes som udlæg efter regning fra den 29. dag.« To retsmedlemmer, herunder retsformanden, fandt, at de 28 dage i den for  

 1988 gældende affattelse af SD-cirkulæret - som anført af myndighederne - var  

 kalenderdage, der angav den periode, der skulle til, for at arbejdstager  

 kunne antages at have indrettet sig således på arbejdsstedet, at hans daglige  

 ophold blev billiggjort.
Den udskydelse af perioden som følge af fravær, der  

 var angivet i den af advokaten påberåbte senere cirkulærebestemmelse, kunne  

 ikke føre til andet resultat.
Den foretagne ansættelse måtte følgelig anses  

 for korrekt.
Et retsmedlem kunne tiltræde klagerens påstand om, at de 28 dage  

 udelukkende skulle være arbejdsdage.
Der hensås herved til Told- og  

 Skattestyrelsens cirkulære 1990-48, punkt 4.2.2.3, hvoraf fremgik, at der på  

 grund af fravær skulle ske fratræk af dage, hvor der ikke var arbejdet,  

 herunder fridage.
 Der blev truffet afgørelse efter stemmeflertallet, således at den  

 påklagede ansættelse blev stadfæstet.
 LV 1990, D 1.6.2.
