Skriftlig fremsættelse (5. februar 2020) Erhvervsministeren (Simon Kollerup):
 Herved tillader jeg mig for Folketinget at fremsætte:
 Forslag til lov om ændring af lov om finansiel virksomhed, lov om forvaltere af alternative investeringsfonde m.v., lov om investeringsforeninger m.v. og forskellige andre love (Ændringer som følge af PEPP-forordningen, ændring af reglerne for outsourcing og præcisering af reglerne om forsikringsmægleres uafhængighed).
(Lovforslag nr.
L 109) Formålet med lovforslaget er at gennemføre ændringer af lov om finansiel virksomhed, lov om forvaltere af alternative investeringsfonde m.v., lov om investeringsforeninger m.v. og lov om forsikringsformidling, der skal sikre efterlevelse af Europa-Parlamentets og Rådets forordning 2019/1238/EU af 20 juni 2019 om et paneuropæisk personligt pensionsprodukt (PEPP-forordningen). Det betyder bl.a., at Finanstilsynets udpeges som kompetent myndighed til at påse overholdelsen af PEPP-forordningen, og at overtrædelser af en række af forordningens bestemmelser strafbelægges.
 Det forslås også, at der foretages ændringer i reglerne for finansielle virksomheders outsourcing af aktiviteter. Ændringerne vil imødekomme sektorens ønske om klarere regulering på outsourcing området, som det blev anbefalet i rapporten Eftersyn af den finansielle regulering fra april 2018. Ændringerne skal også sikre, at de danske regler om outsourcing bringes i overensstemmelse med nye retningslinjer om outsourcing fra European Banking Authority (EBA), og at reglerne for forsikringsvirksomheders outsourcing ensartes på hele virksomhedsområdet, så de følger Solvens II-reglerne.
 Det foreslås endvidere at præcisere reglerne om forsikringsformidleres uafhængighed i lov om forsikringsformidling, med henblik på at styrke klarheden af uafhængighedsprincippet for forsikringsformidlere, der betegner sig som uafhængige.
 Derudover foretages en række mindre ændringer i den finansielle lovgivning.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
