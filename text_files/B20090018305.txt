Bilag 1 Bilag 2 Bilag 3 Bekendtgørelse om bevaring og kassation af anklagemyndighedens arkivalier I medfør af § 5, stk. 1, i bekendtgørelse nr. 591 af 26. juni 2003 om offentlige arkivalier og om offentlige arkivers virksomhed fastsættes:
Område § 1. Bestemmelserne gælder for arkivalier, som i perioden 2002 - 2006 er skabt af eller tilvejebragt af Rigsadvokaten, de regionale statsadvokaturer, Statsadvokaten for Særlige Internationale Straffesager samt af Statsadvokaten for Særlig Økonomisk Kriminalitet i perioden 1973 - 2006.
 Stk. 2. Bestemmelserne gælder ikke for arkivalier, der er lagret på elektronisk medium.
Bevaring og kassation § 2. Rigsadvokatens journalsagsarkiv 2002- 2006 bevares, dog kasseres arkivalier, som er journaliseret på de faste undernumre, der er nævnt i bilag 1.
 § 3. I de regionale statsadvokaturers journalsagsarkiv 2002 - 2006 bevares arkivalier, som er journaliseret på de saggrupper, der er nævnt i bilag 2.
 § 4. I Statsadvokaten for Særlige Internationale Straffesagers journalsagsarkiv 2002 - 2006 bevares arkivalier, som er journaliseret på de saggrupper, der er nævnt i bilag 3.
 § 5. Arkivalier fra Statsadvokaten for Særlig Økonomisk Kriminalitet 1973 - 2006 bevares efter bestemmelserne om politikredsenes arkivalier i bekendtgørelse nr. 117 af 5. marts 2009 om bevaring og kassation af Rigspolitichefens og politikredsenes arkivalier.
 § 6. Arkivalier, som ikke skal bevares i henhold til §§ 2 - 5, kasseres, når opbevaringspligt efter andre bestemmelser er opfyldt, og når de efter myndighedens egen vurdering i øvrigt ikke længere har retlig eller administrativ betydning.
 Ikrafttrædelse m.v.
 § 7. Bestemmelserne træder i kraft den 18. marts 2009.
 Stk. 2. Følgende bevarings- og kassationsbestemmelser ophæves:
 1) Kassationsbestemmelse for Rigsadvokaturens arkiv af 21. april 1998, for så vidt angår arkivalier skabt efter 1. januar 2002.
 2) Statens Arkivers bevarings- og kassationsbestemmelser for arkivalier hos de regionale statsadvokaturer af 22. december 1998, for så vidt angår arkivalier skabt efter 1. januar 2002.
 3) Statens Arkivers bevarings- og kassationsbestemmelser for arkivalier i varetægt hos Statsadvokaten for Særlig Økonomisk Kriminalitet af 24. november 1999.
