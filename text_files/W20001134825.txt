Landsskatteretskendelse Gavekort, uindløste - planteskole - beskatningstidspunkt Reference:
SL § 4 A klagede for indkomståret 1996 over, at værdi  

 af gavekort var medregnet til overskud af virksomhed.
Det fremgik af sagens oplysninger, at klageren og hans  

 ægtefælle drev en planteskole.
I forbindelse hermed blev  

 lejlighedsvis udstedt gavekort.
Modtagerens navn blev ikke  

 påført gavekortet, ligesom der ikke var anført en  

 udløbsdato.
Alle udstedte gavekort blev noteret i en særskilt  

 bog med anførelse af beløb og udstedelsesdato, men ikke  

 årstal.
Ved indløsning blev de skyldige gavekort streget i  

 bogen.
Ved årsafslutningen blev ikke indfriede gavekort optalt, og  

 beløbet blev opført i regnskabet som en skyldig omkostning.
Klagerens revisor havde fremlagt et eksemplar af de nu  

 anvendte gavekort, hvoraf fremgik, at gavekortet kunne indløses hos  

 andre planteskoler.
Klageren havde oplyst, at dette skete i 10-12 % af  

 tilfældene.
Den indløsende planteskole fremsendte i så  

 fald faktura på det fulde beløb til betaling inden 8 dage.
Der  

 var til disse gavekort knyttet en garantiordning, som sikrede kunderne  

 indløsning i tilfælde af et medlems konkurs eller lignende.
De stedlige skattemyndigheder havde forhøjet  

 klagerens personlige indkomst, idet indtægterne vedrørende de  

 omhandlede gavekort var anset for skattepligtige på  

 udstedelsestidspunktet, jf. statsskattelovens §§ 4-6. Det var herved fundet,  

 at klagerens udstedelse af gavekort var at sidestille med kontantsalg, idet  

 pengene indgik i kassen på aftaletidspunktet.
Derudover var det  

 myndighedernes opfattelse, at en gavemodtager normalt ikke kunne få  

 ombyttet et gavekort til kontanter, hvorfor klageren således havde  

 erhvervet endelig ret til gavekortbeløbet, når kunden havde  

 købt gavekortet.
Uanset at klageren ikke havde præsteret en  

 modydelse, havde han haft fuld dispositionsret over beløbene fra  

 indbetalingstidspunktet, hvorfor disse skulle indtægtsføres  

 på dette tidspunkt.
 Klagerens repræsentant havde over for  

 Landsskatteretten nedlagt påstand om, at indkomstansættelsen blev  

 nedsat med den foretagne forhøjelse på 60.460 kr.
Det var til støtte herfor gjort gældende, at  

 klageren ikke i det omhandlede indkomstår havde erhvervet ret til det  

 omhandlede beløb.
Efter sædvanlig forståelse af  

 retserhvervelsesprincippet var der ikke erhvervet endelig ret til det  

 modtagne beløb, som klageren var forpligtet til at tilbagebetale  

 kontant, hvis leveringsforpligtelsen ikke kunne opfyldes eller afregne til  

 indløseren, hvis leveringsforpligtelsen blev opfyldt af en anden  

 planteskole.
Det var i Lærebog om indkomstskat, side 96, anført,  

 at retserhvervelsesprincippet skulle anvendes medmindre særlige regler  

 eller praksis på et vist område, førte til et andet  

 resultat.
Dette princip indebar, at den skattemæssige periodisering  

 svarede til den regnskabsmæssige.
Det var videre anført, at det var korrekt, at  

 planteskolen havde haft dispositionsret over indbetalte beløb dog med  

 den modifikation, at de skulle tilbagebetales, hvis leveringsforpligtelsen  

 ikke kunne opfyldes, eller hvis den blev opfyldt af en anden planteskole.  

 Noget tilsvarende gjorde sig gældende i tilfælde af  

 forudbetalinger.
Der var herved henvist til TfS 1995.462 samt kommentaren  

 hertil i TfS 1995.811, hvor ministeriet gav udtryk for, at den af landsretten  

 statuerede retstilstand var gældende, dels hvor den  

 pågældende serviceaftale var hovedydelsen, og dels hvor der efter  

 levering af hovedydelsen blev oprettet en særskilt kontrakt om  

 efterfølgende service mod forudbetaling for en periode.
I den  

 foreliggende situation var der tale om, at planteskolens hovedydelse ikke var  

 præsteret, ligesom der alene var modtaget en forudbetaling.
Videre var  

 henvist til TfS 1998.697. De anførte afgørelser vedrørte  

 situationer, hvor den endelige retserhvervelse, og dermed beskatning, skete i  

 takt med levering.
Det måtte så meget mere gælde, at den  

 endelige retserhvervelse ikke var sket, når ingen del af ydelsen var  

 præsteret.
 Endelig var citeret fra en konkret  

 forretningsoverdragelsesaftale, hvoraf fremgik, at der herved blev taget  

 hensyn til gavekortforpligtelser.
Landsskatteretten fandt, at klagerens udstedelse af  

 gavekort måtte anses for en aftale om køb mod forudbetaling,  

 hvorved han først havde erhvervet ubetinget ret til de herved  

 opnåede indtægter ved indløsning af gavekortene.  

 Landsskatteretten fandt derfor, at værdien af uindløste gavekort  

 udstedt i det påklagede indkomstår ikke skulle medregnes ved  

 indkomstansættelsen.
Den påklagede ansættelse blev nedsat  

 med den foretagne forhøjelse.
