Fremsat den 23. marts 2018 af Christian Juhl (EL), Henning Hyllested (EL), Søren Søndergaard (EL) og Finn Sørensen (EL) Forslag til folketingsbeslutning om ophævelse af beskæftigelsesministerens ret til under særlige omstændigheder at godkende brug af den oprindelige kapital i Arbejdsmarkedets Feriefond Folketinget pålægger beskæftigelsesministeren at fremsætte forslag til lov om ændring af ferieloven og at ændre bekendtgørelse om vedtægter for Arbejdsmarkedets Feriefond, så ministerens ret til under særlige omstændigheder at godkende brug af den oprindelige kapital ophæves.
Bemærkninger til forslaget Ferielovens bestemmelser for Arbejdsmarkedets Feriefond blev senest ændret ved lov nr. 512 af 26. maj 2014. Der henvises til www.folketingstidende.dk, Folketingstidende 2013-14, sektion A, L 159 som fremsat, sektion B, betænkning over L 159, sektion F, møde 69 kl. 15.55, møde 88 kl. 13.57 og møde 91 kl. 14.11 og sektion C, L 159 som vedtaget.
Vilkårene for ministerens ret til under særlige omstændigheder at trække større beløb ud af fonden blev ved denne lovændring styrket, idet det nu er muligt at trække beløb ud af fondens oprindelige kapital.
Der henvises til § 46, stk. 5, i lov om ferie (lovbekendtgørelse nr. 1177 af 9. oktober 2015 med senere ændringer), der har denne ordlyd:
»Stk. 5. Den kapital, som fonden rådede over pr. 1. juli 1974, skal forblive urørt.
Beskæftigelsesministeren kan dog under særlige omstændigheder godkende, at Arbejdsmarkedets Feriefond bruger denne kapital til opfyldelse af fondens formål, jf. stk. 3, og til opfyldelse af fondens lovmæssige forpligtelser.« Beskæftigelsesministeren har med bekendtgørelse nr. 673 af 23. juni 2014 fastsat vedtægterne for Arbejdsmarkedets Feriefond.
I § 8, stk. 2, i denne bekendtgørelse hedder det:
»Stk. 2. Beskæftigelsesministeren kan under særlige omstændigheder godkende, at den oprindelige kapital, jf. stk. 1, kan bruges til særlige formål, herunder bl.a. til opfyldelse af fondens formål efter § 2.« Af bekendtgørelsens § 3, stk. 5, fremgår endvidere dette:
»Stk. 5. Fonden skal afvikle eksisterende lånebevillinger, medmindre konkrete forhold taler imod.« Ændringerne i loven og de heraf følgende ændringer i vedtægterne har givet en række kultur- og fritidsinstitutioner med lån fra fonden alvorlige likviditetsproblemer, som ikke umiddelbart kan dækkes af Folketinget.
Lånene udgør 867 mio. kr. og er ydet rente- og afdragsfrit til danske vandrerhjem, handicapferiecentre og kultur- og naturinstitutioner.
Lånene har en løbetid på sædvanligvis 25 år og er i visse tilfælde blevet forlænget.
Der henvises til svar på BEU alm. del  spørgsmål 113 (2017-18), bilag 1: »Notat om Statsstøtteretlig vurdering af Arbejdsmarkedets Feriefonds låneportefølje  UDKAST«.
 Af en artikel i Søndag Aften den 5. marts 2018, »Museer i gældspres«, fremgår, at der i september 2017 var der tale om 49 lån fordelt på 46 låntagere, heraf 30 kultur- og naturinstitutioner, 7 handicapferiecentre og 9 vandrerhjem.
 De enkelte låns varighed er 25 år og forfalder til betaling på et tidspunkt mellem den 1. januar 2018 og den 1. maj 2039. De involverede museer og museumslignende institutioner er ifølge artiklen i Søndag Aften pr. maj 2017 disse:
 Ringkøbing-Skjern Museum.
Tre lån på i alt 16,5 mio. kr til indfrielse 2019-2028.
 Arbejdermuseet.
Fire lån på i alt 46,9 mio. kr. til indfrielse 2028-2036.
 Dansk Forsorgsmuseum.
Et lån på 4,9 mio. kr. til indfrielse 2032.
 Andelslandsbyen Nyvang.
Et lån på 6,6 mio. kr. til indfrielse 2027.
 Nordsøen Oceanarium.
Tre lån på i alt 67 mio. kr. til indfrielse 2021-2033.
 Vadehavscentret.
Et lån på 8 mio. kr. til indfrielse 2022.
 Randers Regnskov.
Et lån på 12,1 mio. kr. til indfrielse 2019.
 Middelaldercentret.
Fire lån på i alt 27,1 mio. kr. til indfrielse 2019-2027.
 Fyrtøjet.
To lån på ialt 8,9 mio. kr. til indfrielse 2019-2024.
 NaturBornholm.
Et lån på 50 mio. kr. til indfrielse 2023.
 Anholt Lokalhistoriske Arkiv.
To lån på 240.000 kr. til indfrielse 2020.
 Ribe Vikingecenter.
Et lån på 10,6 mio. kr. til indfrielse 2022.
 Doverodde Købmandsgård.
Et lån på 10,4 mio. kr. til indfrielse 2021.
 Danmarks Saltcenter.
Tre lån på i alt 9,3 mio. kr. til indfrielse 2022-2036.
 Stenaldercenter Ertebølle.
To lån på i alt 7,1 mio. kr. til indfrielse 2019-2024.
 Museumscenter Aars.
Et lån på 8,5 mio. kr. til indfrielse 2021.
 Nordjyllands Historiske Museum.
To lån på i alt 5,7 mio. kr. til indfrielse 2019-2023.
 Limfjordsmuseet.
Et lån på 1 mio. kr. til indfrielse 2020.
 Djursland for Fuld Damp.
To lån på i alt 1,1 mio. kr. til indfrielse 2020-2025.
 Fjordcentret Voer-Færgested.
Tre lån på i alt 4,2 mio. kr. til indfrielse 2020-2025.
 Stenvad Mosebrugscenter.
Et lån på 5,4 mio. kr. til indfrielse 2024.
  Fregatten Jylland. 2 lån på i alt 56,4 mio. kr. til indfrielse 2026-2028.
 Historiecenter Dybbøl Banke.
To lån på i alt 7,6 mio. kr. til indfrielse 2029.
 Bornholms Middelaldercenter.
Et lån på 6,5 mio. kr. til indfrielse 2027.
 Fiskeriets Hus.
Et lån på 250.000 kr. til indfrielse 2030.
 Øhavets Smakke- og Naturcenter.
Et lån på 5 mio. kr. til indfrielse 2029.
 Naturama.
Et lån på 2,2 mio. kr. til indfrielse 2028.
 Søbygaard.
Et lån på 3 mio. kr. til indfrielse 2028.
 Zoologisk Have.
To lån på i alt 120 mio. kr. til indfrielse 2031-2035.
 Haderslev Bymuseum.
Et lån på 0,6 mio. kr. til indfrielse 2028.
 Maritimt Museum.
Et lån på 49 mio. kr. til indfrielse 2034.
 Danmarks Borgcenter.
To lån på i alt 39 mio. kr. til indfrielse 2034-2037.
 Ragnarock.
Et lån på 40 mio. kr. til indfrielse 2034  Odense Bys Museer.
Et lån på 5,8 mio. kr. til indfrielse 2037.
 Enhedslisten finder ændringerne i loven fra 2014 og de heraf følgende ændringer i vedtægterne helt urimelige og ønsker derfor, at retstilstanden føres tilbage til før 2014, og at ministerens ret til under særlige omstændigheder at godkende brug af den oprindelige kapital derfor ophæves.
Der henvises i øvrigt til det samtidig med dette beslutningsforslag fremsatte forslag til folketingsbeslutning om ændring af lov om ferie og af Arbejdsmarkedets Feriefonds vedtægter, så det igen bliver muligt at imødekomme ansøgninger om lån på gunstige vilkår til kulturelle institutioner, ferieboliger m.m. (beslutningsforslaget nr.
B 114) Skriftlig fremsættelse Christian Juhl (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ophævelse af beskæftigelsesministerens ret til under særlige omstændigheder at godkende brug af den oprindelige kapital i Arbejdsmarkedets Feriefond.
(Beslutningsforslag nr.
B 113) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
