Den 7. december 1993 undertegnedes i Moskva en aftale imellem Danmark og  

 Rusland om konsolidering af Ruslands gæld til den danske stat.
Overenskomsten  

 er i overensstemmelse med de retningslinier for omlægning af Ruslands gæld,  

 som der blev opnået enighed om under multilaterale forhandlinger i Paris den  

 2. april 1993, hvor Rusland samtidig påtog sig ansvaret for det tidligere  

 Sovjetunionens eksterne gæld.
 Aftalen omlægger restancer og betalinger i 1993 for tilsammen ca. 621 mio.  

 kr. samt renter heraf i 1993:
 For mellem- og langfristede kreditter fra før 1. januar 1991 samt renter  

 og afdrag, som følger af den 1. moratorieaftale, udsættes betaling af  

 restancer pr. 1. januar 1993, og af beløb, som ville forfalde i 1993, ialt  

 ca. 518 mio. kr., til betaling i perioden 1999 til 2003.
 For korte kreditter fra 1991 udsættes restancer pr. ultimo 1992, ialt ca.  

 83 mio. kr., til betaling i perioden 1995 til 1999.
 For mellem- og langfristede kreditter fra 1991 udsættes 50 pct. af de  

 betalinger, som forfaldt i 1992, men endnu ikke er betalt, ialt ca. 7 mio.  

 kr., til perioden 1995 til 1999. De betalinger, som forfalder i 1993, ialt  

 ca. 13 mio. kr., udsættes til perioden 1996 til 2000.
 Endelig udsættes 60 pct. af rentebetalingerne for 1993 for de omlagte  

 beløb til perioden 1996 til 2000.
 Moratorierenten er ab 1. januar 1993 fastsat til LIBOR (London Inter Bank  

 Offered Rate) plus 0,5 pct.
