Skriftlig fremsættelse (17. december 2003) Beskæftigelsesministeren  

  

 (Claus Hjort Frederiksen):
 Herved tillader jeg mig for Folketinget at fremsætte:
 Forslag til lov om  

 ændring af lov om børnepasningsorlov.  

 (Tilmelding til børnepasningsorlov)  

                                                                      .
(Lovforslag nr.
L 118).
 Der er den 2. december 2003 indgået aftale mellem regeringen  

 (Venstre og Det Konservative Folkeparti), Socialdemokratiet, Socialistisk  

 Folkeparti, Det Radikale Venstre og Kristendemokraterne om adgangen til det  

 danske arbejdsmarked efter udvidelsen af EU pr. 1. maj 2004. Socialistisk  

 Folkeparti står uden for den del af aftalen, der vedrører ændringer af lov om  

 børnepasningsorlov, jf. afsnit 3 i aftalen, samt afsnit 4 i bilag 3 til  

 aftalen.
 Som led i aftalen er der bl.a. enighed om at foretage målrettede  

 justeringer af udvalgte sociale ydelser med henblik på at forberede de danske  

 velfærdsydelser på EU-udvidelsen og åbningen af det danske arbejdsmarked.
 Med lovforslaget udmøntes den del af aftalen, der vedrører  

 lov om børnepasningsorlov.
 Med lovforslaget foreslås indført et krav om tilmelding til  

 børnepasningsorlov inden den 1. april 2004.
 Det foreslås, at lovforslaget træder i kraft dagen efter  

 bekendtgørelse i Lovtidende.
 Idet jeg i øvrigt henviser til lovforslaget og  

 bemærkningerne hertil, skal jeg anbefale lovforslaget til Folketingets  

 velvillige behandling.
