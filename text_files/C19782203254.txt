 Fagkonsulenterne i engelsk.
 Til engelsklærerne ved gymnasieskoler, studenterkurser og HF-kurser.
Der har nu i en årrække været afholdt eksamen i gymnasiet og på HF efter  

 de nugældende bestemmelser, og der er i disse år sket en betydelig vækst i  

 antallet af såvel eksaminatorer som censorer.
Endvidere er vi på skolebesøg  

 og i andre sammenhænge blevet stillet overfor spørgsmål omkring den mundtlige  

 eksamen.
Vi har derfor følt at tiden er moden til at præcisere forskellige  

 forhold omkring de mundtlige prøver i engelsk ved studentereksamen og på HF.
 På alle niveauer (matematikere, HF-fællesfag og tilvalgsfag, samfunds- og  

 musiksproglige, nysproglige) skal der prøves såvel i den indholdsmæssige  

 forståelse af en læst tekst som i noget rent sprogligt.
Prøven i tekstforståelse må tage hensyn til det niveau hvorpå eksamen  

 foregår.
Den svage elev på det laveste niveau vil kunne klare sig igennem med  

 handlingsreferat, personkarakteristik og elementær temaformulering, men den  

 gode elev på det højeste niveau skal demonstrere at hans forståelse af  

 teksten spænder fra den frugtbare detailiagttagelse til syntesen, samt vise  

 at han har tilstrækkelig distance til den læste tekst til at kunne sætte den  

 ind i en større sammenhæng og behandle den på et rimeligt abstraktionsniveau.
 I sit valg af de tekststykker der bruges som eksamensspørgsmål bør  

 eksaminator tilstræbe at disse er centrale og vægtige således at de giver  

 eksaminanden et solidt udgangspunkt for at behandle den enkelte tekst.  

 Eksamensspørgsmålene bør ikke forsynes med anvisninger på hvad eksaminationen  

 vil omfatte (en person, en konflikt, et tema etc.).
I det omfang eksaminanten selv ser mulighederne i det forelagte  

 tekststykke vil det være et plus for præstationen.
Hvis man, hvad der ved  

 kortere - f.eks. poetiske tekster - kan være en god ide, laver  

 kombinationsspørgsmål, skal det fremgå helt klart hvilken af teksterne der er  

 primærtekst, d.v.s. skal læses op (på gymnasiets sproglige grene), gøres til  

 genstand for den sproglige stikprøvekontrol (dog ikke på matematisk linie),  

 samt i det væsentlige danne udgangspunkt for samtalen.
Bruger man et billede  

 som tekst må man erindre at dette iflg. sagens natur ikke vil kunne optræde  

 som primærtekst.
Samtalen om den læste tekst indledes med at eksaminanden får lejlighed  

 til, dersom han ønsker det, at komme med et kort oplæg (men ikke i form af  

 oplæsning af en manuskript). Herefter vil eksaminationen forme sig som en  

 dialog ledet af eksaminator.
Det er herunder eksaminators opgave at sørge for  

 at man kommer så vidt omkring i stoffet som den enkelte eksaminand magter og  

 på en sådan måde at eksaminanden får lejlighed til at vise både hvad han kan  

 og hvad han eventuelt ikke behersker.
Eksaminator kan forfølge en linje  

 antydet eller lagt af eksaminanden, men han skal også prøve eksaminanden i  

 stofområder og/eller synsvinkel som denne ikke selv har lagt op til.
Der kan  

 måske være grund til at erindre om at eksaminationen skal afpasses efter den  

 enkelte elevs niveau.
Ikke mindst er det vigtigt at den svage elev udspørges  

 med en sådan varsomhed at han ikke bringes ud af fatning.
Ekstemporalprøven skal, uanset den valgte prøveform, vise elevens  

 sproglige forståelse af en ulæst tekst.
Har eleven valgt at lade sig  

 eksaminere på engelsk er det muligt at lade ham indlede med et ganske kort  

 resume/parafrase, men det væsentlige i denne prøveform er, gennem en grundig  

 udspørgning, at prøve i en præcis forståelse af såvel enkeltord og vendinger  

 (leksis) som af syntaktiske vanskeligheder og sammenhængen i teksten.
Har eksaminanden valgt at vise sin forståelse af ekstemporalteksten ved  

 oversættelse til dansk, må man huske at der ikke er tale om en prøve i dansk,  

 men at modersmålets alene skal tjene som redskab til at vise en nøjagtig  

 forståelse af enkeltheder og sammenhængen i den engelske tekst.
For en ordens  

 skyld skal det understreges at elevens valg af prøveform er bindende.
Han kan  

 altså ikke under eksaminationen veksle mellem snart at forklare på engelsk,  

 snart at oversætte.
På begge HF-niveauer og på matematisk linje i gymnasiet prøves der i  

  oplæsning på grundlag af ekstemporalteksten, mens det på gymnasiets  

 sproglige grene er den opgivne tekst, der læses op.
Oplæsningen skal først og  

 fremmest give et indtryk af eksaminandens udtale (lydinventar, intonation,  

 enkeltord) til supplement af det indtryk heraf som samtalen på engelsk giver.  

 Samtidig viser oplæsningen eksaminandens færdighed i at omsætte skrift til  

 lyd, ligesom den kan kaste lys over hans evne til at følge sammenhængen i det  

 der læses op (»at læse med forståelse«). Oplæsningen vil normalt  

 spille en beskeden rolle ved karakterfastsættelsen.
Kun i de tilfælde hvor  

 f.eks. lydinventaret for en stor dels vedkommende afviger uantageligt fra en  

 accepteret norm (britisk eller amerikansk) eller omvendt hvor oplæsningen er  

 præget a en særlig god forståelse og en virkelig fin udtale vil oplæsningen  

 (og udtalen i øvrigt) spille en sådan rolle at den kommer til at betyde en  

 hel karakter i ned- eller opadgående retning.
I de meget sjældne tilfælde  

 hvor udtalen er så dårlig at den direkte blokerer for en forståelse af det  

 eksaminanden ønsker at udtrykke, vil forholdet naturligvis indgå med en  

 ganske anderledes vægt ved karakterfastsættelse.
Med undtagelse af matematisk linje skal der på alle niveauer prøves også i  

 den rent sproglige forståelse af de opgivne, intensivt læste tekster.  

 Bekendtgørelserne foreskriver »stikprøver«. antallet af disse vil  

 kunne variere under hensyntagen til sværhedsgraden i det forelagte  

 tekststykke og eksaminations forløb i øvrigt. 3 vil være i underkanten, 8 vil  

 være for mange.
Det er eksaminator der vælger hvor og hvordan der skal  

 prøves.
Han kan bede om at få enkelte, særligt vanskelige tekststeder oversat  

 (en strofe eller et par linjer i et digt, nogle linjer Shakespeare, en kort  

 passage i en prosatekst), men oversættelsen som sådan er ikke noget krav.  

 Normalt vil en ordforklaring på engelsk eller en udredning (på engelsk) af en  

 syntaktisk sammenhæng være en tilstrækkelig måde at prøve på, og denne måde  

 vil hyppigt forekomme mest naturlig i en situation hvor andre sider af den  

 forelagte tekst jo behandles på engelsk.
I gunstige tilfælde vil prøven i det  

 rent sproglige med fordel kunne indflettes i samtalen om teksten, men den kan  

 selvfølgelig også afvikles som et separat punkt i den samlede eksamination,  

 før eller efter samtalen om teksten. - Det siger sig selv at stikprøver som  

 alene fordrer en reproduktion af en del af et evt. noteapparat ikke kan  

 tilskrives nogen videre værdi som prøve betragtet.
Derimod vil der nok ikke  

 sjældent kunne være grund til at uddybe en given note, herunder at lodde om  

 noten er forstået, ligesom der givetvis i de allerfleste tilfælde vil være  

 andet sprogligt stof end det direkte annoterede som der kan være grund til at  

 prøve i.
Det forventes at læreren før eksamen instruerer eleverne om den bedste  

 udnyttelse af forberedelsestiden.
Det vil være hensigtsmæssigt at råde  

 eleverne med hensyn til en fordeling af tiden på henholdsvis ekstemporal og  

 opgiven tekst.
Hvad angår ekstemporalen må eleverne advares imod at stirre  

 sig blinde på enkeltord og vendinger (for gennemsnitseleven vil der være ting  

 i ekstemporalen han ikke umiddelbart kan klare) og i stedet søge at skaffe  

 sig et overblik over sammenhængen, herunder udfra konteksten måske slutte sig  

 til hvordan en vanskelig glose eller passage skal forstås.
I arbejdet med den  

 læste tekst bør eleven bruge langt den overvejende del af tiden på at  

 forberede sig til samtalen: hvad er det væsentlige i det forelagte  

 tekststykke, hvordan vil han vise dette, og hvilke linjer kan der trækkes fra  

 tekststykket til de større sammenhænge.
For nogle elever har det vist sig at  

 være en psykologisk støtte at nedskrive betydningen af enkeltord og vendinger  

 i tekststykket, men normalt bør det nok tilrådes af eleven udnytter tiden til  

 at nedfælde nogle hovedpunkter evt. suppleret med nøgleord hentet udenfor det  

 forelagte tekststykke.
Af eksamensskemaet fremgår det hvor lang tid der er afsat til eksamination  

 og bedømmelse på de forskellige niveauer.
Tidsrammen bør administreres med  

 konduite, men under hensyntagen til at det ikke vil være rimeligt at  

 overskride det gennemsnitlige tidsforbrug nævneværdigt.
Det påhviler  

 eksaminator at tilrettelægge eksaminationen således at man indenfor den  

 afsatte tid når alle deldisciplinerne igennem.
De to væsentligste punkter ved  

 mundtlig eksamen i engelsk på alle niveauer er ekstemporalprøven og samtalen  

 på engelsk, og de bør hver for sig have en rigelig andel af den fastsatte  

 tid.
Der kan måske være grund til at advare mod situationer hvor f.eks. en  

 sej og langsommelig ekstemporalprøve er på vej til at lægge beslag på alt for  

 megen tid.
I sådanne tilfælde kan det blive nødvendigt at afbryde denne del  

 af prøven for at sikre tid til de øvrige deldiscipliner, især naturligvis til  

 samtalen.
Det er ikke ualmindeligt at der spørges om med hvilken vægt de enkelte  

 elementer i en eksamenspræstation skal indgå i  bedømmelsen.
Herfor kan der  

 ikke gives absolutte tal, mundtlig eksamen i engelsk på HF og i gymnasiet er  

 på alle niveauer en ganske kompleks prøve, og enkeltforhold (de være sig af  

 fonetisk, grammatisk, leksikalsk eller fortolkningsmæssig art) som ikke er  

 symptomatiske for en given præstation i øvrigt vil kun i meget grelle  

 tilfælde kunne blive udslaggivende for den samlede karakter.
Som et ofte  

 fremdraget eksempel på et sådant enkeltforhold kunne nævnes kongruensfejl.  

 Det er indlysende at disse må betragtes med større alvor på nysproglig  

 niveau, hvor man med rette kan forvente en ikke ringe grad af grammatisk  

 korrekthed, end på HF-fællesfagsniveau.
Men selv på nysproglig niveau ville  

 det være helt urimeligt om et antal kongruensfejl alene fik lov til at trække  

 en i øvrigt sikker sproglig præstation ned.
Karakteren må med andre ord være  

 udtryk for et samlet skøn hvor hovedindtrykket af eksaminandens standpunkt  

 baseres dels på ekstemporalteksten dels på samtalen om den læste tekst  

 (talefærdighed og forståelse).
