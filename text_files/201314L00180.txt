Betænkning afgivet af Socialudvalget den 21. november 2013 Betænkning over Forslag til lov om ændring af lov om social service og lov om retssikkerhed og administration på det sociale område (Mulighed for opretholdelse af anbringelse af unge med funktionsnedsættelse i alderen 18 til 22 år og ændring af reglerne om ansvaret for at sikre supervision og efteruddannelse til plejefamilier m.v.) [af social-, børne- og integrationsministeren (Annette Vilhelmsen)]:
1. Udvalgsarbejdet Lovforslaget blev fremsat den 2. oktober 2013 og var til 1. behandling den 24. oktober 2013. Lovforslaget blev efter 1. behandling henvist til behandling i Socialudvalget.
Møder Udvalget har behandlet lovforslaget i 1 møde.
Høring Et udkast til lovforslaget har inden fremsættelsen været sendt i høring, og social-, børne- og integrationsministeren sendte den 12. juli 2013 dette udkast til udvalget, jf.
SOU alm. del  bilag 300, folketingsåret 2012-13. Den 2. oktober 2013 sendte social-, børne- og integrationsministeren de indkomne høringssvar og et notat herom til udvalget.
Spørgsmål Udvalget har stillet 2 spørgsmål til social-, børne- og integrationsministeren til skriftlig besvarelse, hvoraf det ene spørgsmål er besvaret.
Det andet spørgsmål forventes besvaret inden 2. behandling.
2. Indstilling og politisk bemærkning Udvalget indstiller lovforslaget til vedtagelse uændret.
Dansk Folkeparti er meget optaget af, at børn og unge får den rette efterværnsindsats.
Dette lovforslag handler om, at unge med betydelig og varigt nedsat funktionsevne kan blive i deres plejefamilie, idet kommunalbestyrelsen får mulighed for at udvide perioden for anbringelsen indtil deres 23. år.
Samtidig bliver der sikret supervision og efteruddannelse til plejefamilier i den kommune, der har pligt til at handle i forhold til et barn eller en ung, som er anbragt i en plejefamilie.
Dansk Folkeparti vil gerne arbejde for at sikre unge mennesker i deres overgang til voksenlivet.
Derfor finder Dansk Folkeparti også formålet med lovforslaget yderst relevant og vigtigt, da det giver mulighed for at imødekomme den unges behov for støtte og omsorg i trygge rammer og forberede den unge på voksenlivet.
Specielt for anbragte børn og unge kan det være en svær overgang.
Ofte har de ikke samme stabile netværk og familierelationer, der kan hjælpe dem ind i voksenlivet, som andre unge har.
Det er derfor helt centralt, at kommunerne understøtter anbragte unges overgang til et selvstændigt voksenliv, herunder hjælper med at forberede unge med betydelig og varigt nedsat funktionsevne til deres næste boform.
Dansk Folkeparti har også i mange år arbejdet for netværksanbringelser.
Derfor mener Dansk Folkeparti, at det er yderst relevant, at netværksfamilier tilbydes supervision og efteruddannelse, hvilket kommunalbestyrelsen netop bliver forpligtet til via dette lovforslag.
Samlet set støtter Dansk Folkeparti lovforslaget.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Orla Hav (S) Maja Panduro (S) Jacob Bjerregaard (S) Jens Joel (S) Karen J.
Klint (S) Rasmus Horn Langhoff (S) Karin Gaardsted (S) Marlene Borst Hansen (RV) Liv Holm Andersen (RV) Zenia Stampe (RV) Pernille Vigsø Bagge (SF) Anne Baastrup (SF) fmd.
Karina Lorentzen Dehnhardt (SF) Finn Sørensen (EL) Pernille Skipper (EL) Hans Andersen (V) Anne-Mette Winther Christiansen (V) nfmd.
Louise Schack Elholm (V) Finn Thranum (V) Sophie Løhde (V) Eyvind Vesselbo (V) Fatma Øktem (V) Merete Dea Larsen (DF) René Christensen (DF) Karina Adsbøl (DF) Jens Henrik Thulesen Dahl (DF) Merete Riisager (LA) Thyra Frank (LA) Benedikte Kiær (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 15 Bilagsnr.
