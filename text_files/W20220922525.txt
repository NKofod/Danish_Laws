Ligebehandlingsnævnets afgørelse om køn - kompetence J.nr. 21-49013 En mand klagede over forskelsbehandling på grund af køn i forbindelse med børnelovens regler om registrering af medmoderskab.
 Klager anførte, at børneloven stiller homoseksuelle mænd ringere end homoseksuelle kvinder i forbindelse med registreringen af en medforælder til et barn.
Der forelå ikke en konkret administrativ afgørelse, hvor Ligebehandlingsnævnet skulle vurdere, om klager havde været udsat for diskrimination på grund af sit køn.
Det lå uden for nævnets kompetence på et mere generelt plan at tage stilling til lovgivningsmagtens vedtagelse af love.
 Ligebehandlingsnævnet kunne derfor ikke behandle klagen.
 Klagen angår påstået forskelsbehandling på grund af køn i forbindelse med børnelovens regler om registrering af medmoderskab.
Ligebehandlingsnævnets afgørelse Ligebehandlingsnævnet kan ikke behandle klagen.
Sagsfremstilling Klager, der er mand, har klaget over forskelsbehandling på grund af køn i forbindelse med børnelovens regler om registrering af med-moderskab ved fødslen af et barn.
Klager har angivet, at han ønsker at klage over den lovgivende forsamling og dansk lovgivning.
På forespørgsel har klager uddybet, at han mener sig forskelsbehandlet af partierne bag børneloven.
 Klagen blev modtaget i Ligebehandlingsnævnet den 27. oktober 2021.
 Klager har ikke fremsat krav om tilkendelse af et bestemt godtgørelsesbeløb.
 Som følge af klagens genstand har nævnet ikke fundet anledning til at foretage høring af indklagede.
Parternes bemærkninger Klager gør gældende, at reglerne i børneloven udgør forskelsbehandling på grund af køn.
 Som homoseksuelle mænd oplevede klager og hans partner ved fødslen af deres datter, at de ikke har samme ret til forældreskab som homoseksuelle kvinder.
Hvor en kvindelig partner til en fødende kvinde kan registreres som med-mor, er det omvendt ikke muligt for den ikke-biologiske far i forholdet at blive registreret som med-far.
Det gælder, selvom parterne er gift, og selvom den fødende kvinde opgiver forældremyndigheden over barnet.
 Klager ønsker ligestilling af samkønsforældre af begge køn.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn uden for arbejdsmarkedet efter lov om ligestilling af kvinder og mænd (ligestillingsloven).
 Klagen angår det forhold, at børneloven ifølge klager stiller homoseksuelle mænd ringere end homoseksuelle kvinder i forbindelse med registreringen af en medforælder til et barn.
 Der foreligger ikke en konkret administrativ afgørelse, hvor Ligebehandlingsnævnet skal vurdere, om klager har været udsat for diskrimination på grund af sit køn.
 Det ligger uden for nævnets kompetence på et mere generelt plan at tage stilling til lovgivningsmagtens vedtagelse af love.
 Ligebehandlingsnævnet kan derfor ikke behandle klagen.
Retsregler Afgørelsen er truffet efter følgende bestemmelser:
