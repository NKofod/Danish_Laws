Bekendtgørelse om Folkekirkens Arbejdsmiljørådgivning I medfør af § 11, stk. 2, nr. 1 og § 11, stk. 3, i lov om folkekirkens økonomi, jf. lovbekendtgørelse nr. 95 af 29. januar 2020, fastsættes:
Formål § 1. Folkekirkens Arbejdsmiljørådgivning tilbyder uafhængig og uvildig branchespecifik arbejdsmiljørådgivning til understøttelse af arbejdsmiljøarbejdet og forebyggelse af arbejdsskader i folkekirken.
Opgaver § 2. Folkekirkens Arbejdsmiljørådgivnings opgaver omfatter rådgivning og bistand med henblik på at understøtte arbejdet på de lokale folkekirkelige arbejdspladser med forebyggende arbejdsmiljøindsatser, herunder lovbundne opgaver som arbejdspladsvurdering, årlig arbejdsmiljødrøftelse med mere.
 § 3. Folkekirkens Arbejdsmiljørådgivnings opgaver omfatter rådgivning og bistand til løsning af konkrete problemer med arbejdsmiljøet på lokale folkekirkelige arbejdspladser, herunder:
 1) Problemer med fysisk arbejdsmiljø og ergonomi.
 2) Problemer med psykisk arbejdsmiljø og trivsel.
 3) Konflikthåndtering og mægling.
 4) Bistand i sager om krænkende handlinger.
 5) Bistand i forbindelse med efterlevelse af påbud fra Arbejdstilsynet.
 § 4. Folkekirkens Arbejdsmiljørådgivnings opgaver omfatter desuden medvirken i tværgående arbejdsmiljøindsatser i folkekirken, som har til formål at forbedre arbejdsmiljø og trivsel på de folkekirkelige arbejdspladser.
 § 5. Folkekirkens Arbejdsmiljørådgivnings rådgivning og bistand til lokale folkekirkelige arbejdspladser, jf. §§ 2 og 3, tilbydes og kan rekvireres af lokale folkekirkelige myndigheder, provster og biskopper.
Struktur § 6. Folkekirkens Arbejdsmiljørådgivning ledes af en bestyrelse.
 Stk. 2. Bestyrelsen vælges for en periode på fire år regnet fra et kalenderårs begyndelse.
 Stk. 3. Såfremt et medlem af bestyrelsen fritages fra sit hverv, dør eller udtræder af bestyrelsen, udpeges et nyt medlem for resten af funktionsperioden.
 Stk. 4. Bestyrelsen fastsætter i en forretningsorden nærmere regler for sit virke.
 § 7. Bestyrelsen består af otte medlemmer, som sammensættes således:
1) Folkekirkens Arbejdsmiljøråd udpeger seks medlemmer, hvoraf a) tre bestyrelsesmedlemmer udpeges i forening af følgende organisationers repræsentanter i Folkekirkens Arbejdsmiljøråd: Danmarks Kirketjenerforening, Danmarks Kordegneforening, Dansk Kirkemusiker Forening, Dansk Organist og Kantor Samfund, Fagligt Fælles Forbund, Forbundet af Kirke- og Kirkegårdsansatte, Organistforeningen, Kirkekultur.nu, og b) tre bestyrelsesmedlemmer udpeges i forening af følgende organisationers repræsentanter i Folkekirkens Arbejdsmiljøråd: Præsteforeningen, Provsteforeningen, Bispeforeningen, Foreningen af Danske Kirkegårdsledere, Landsforeningen af Menighedsråd.
 2) Kirkeministeren udpeger en repræsentant for Kirkeministeriet.
 3) Kirkeministeren udpeger en repræsentant med en arbejdsmiljøfaglig ekspertise efter indstilling fra bestyrelsens øvrige medlemmer.
 Stk. 2. Bestyrelsen konstituerer sig selv med valg af en formand og en næstformand, der fungerer ved formandens forfald.
Stk. 3. Bestyrelsens møder indkaldes og ledes af formanden.
Ved formandens forfald varetages disse opgaver af næstformanden.
 § 8. Bestyrelsen kan beslutte, at bestyrelsesmedlem udpeget efter § 7, stk. 1, nr. 3 tildeles honorar.
 Stk. 2. Udbetaling af honorar til bestyrelsesmedlem udpeget efter stk. 1 sker efter de til enhver tid gældende regler om betaling til medlemmer af kollegiale organer i staten og godkendes af Kirkeministeriet.
 § 9. Folkekirkens Arbejdsmiljørådgivning ledes i det daglige af en rådgivningschef.
Ansvarsfordeling § 10. Bestyrelsen varetager den overordnede og strategiske ledelse af Folkekirkens Arbejdsmiljørådgivning ud fra et helhedshensyn til et sikkert og sundt fysisk og psykisk arbejdsmiljø på folkekirkens lokale arbejdspladser.
 Stk. 2. Bestyrelsen ansætter og afskediger rådgivningschefen.
 Stk. 3. De efter § 7, stk. 1 udpegede bestyrelsesmedlemmer leverer detailkendskab om aftagerne og styrker sammenhængen mellem Folkekirkens Arbejdsmiljørådgivnings virksomhed og aftagerområdet, så ydelserne vedvarende er brugernære.
 § 11. Rådgivningschefen har ansvaret for driften af Folkekirkens Arbejdsmiljørådgivning, herunder:
 1) Personaleansvaret og varetagelsen af den daglige ledelse.
 2) Ansvaret for ansættelse og afskedigelse af personale efter forudgående indstilling til bestyrelsen.
 3) De af bestyrelsen fastsatte strategier og mål.
 4) Den samlede administrative og økonomiske ledelse.
 5) Sekretariatsbetjeningen af bestyrelsen.
Finansiering af ydelserne § 12. Udgifterne til Folkekirkens Arbejdsmiljørådgivnings basisydelser finansieres ved opkrævning af refusion fra kirke- og provstiudvalgskasserne.
 Stk. 2. Basisydelserne omfatter:
 1) Almene henvendelser i spørgsmål om arbejdsmiljø, der ikke kræver udkørsel.
 2) Standardiseret hjælp til arbejdspladsvurderinger, der ikke kræver udkørsel.
 3) Folkekirkens Arbejdsmiljørådgivnings deltagelse i det overordnede arbejdsmiljøarbejde for folkekirken, herunder projekter og konferencer, information til organisationer, rådgivningsmateriale m.v.
 § 13. De af Folkekirkens Arbejdsmiljørådgivnings ydelser, som ikke er omfattet af basisydelserne, kan tilkøbes.
Stk. 2. Folkekirkens Arbejdsmiljørådgivning kan oppebære indtægter fra salg af varer og ydelser i henhold til reglerne i Statens Budgetvejledning.
Rammerne for salg af varer og tjenesteydelser fastsættes i regnskabsinstruksen for Folkekirkens Arbejdsmiljørådgivning.
Budget og regnskab § 14. Folkekirkens Arbejdsmiljørådgivning er omfattet af den gældende bekendtgørelse om budget og regnskabsvæsen mv. for fællesfonden.
 Stk. 2. Bestyrelsen er ansvarlig for økonomi herunder budget, regnskab og løn.
 Stk. 3. Bestyrelsens formand påtegner årsrapporten.
Stk. 4. Bestyrelsen skal henlægge opgaver relateret til løn til Fællesfondens Løncenter, og opgaver relateret til regnskab til Folkekirkens Administrative Fællesskab.
Assistance til økonomistyring, ledelsesrapportering og budget ydes af Folkekirkens Administrative Fællesskab.
 Stk. 5. Bestyrelsen indgår en årlig resultataftale for Folkekirkens Arbejdsmiljørådgivning med Kirkeministeriet.
 § 15. Rådgivningschefen er ansvarlig for overholdelse af det budget, der er fastsat af bestyrelsen.
Stk. 2. Rådgivningschefen fremlægger opgørelse over den forløbne del af regnskabsåret ved hvert bestyrelsesmøde.
Samtidig afgiver rådgivningschefen beretning om Folkekirkens Arbejdsmiljørådgivnings virksomhed i den forløbne periode, herunder status for økonomi og resultataftalens mål.
 Stk. 3. Rådgivningschefen udarbejder budget og årsrapport.
Sekretariatsbetjeningen af Folkekirkens Arbejdsmiljøråd § 16. Folkekirkens Arbejdsmiljørådgivning varetager sekretariatsfunktionen for Folkekirkens Arbejdsmiljøråd efter aftale mellem Folkekirkens Arbejdsmiljøråd og bestyrelsen for Folkekirkens Arbejdsmiljørådgivning, som fastlægger den nærmere tilrettelæggelse af sekretariatsbetjeningens karakter.
 Stk. 2. Sekretariatsbetjeningen finansieres af en driftsbevilling fra fællesfonden.
Ikrafttræden § 17. Bekendtgørelsen træder i kraft den 1. januar 2022.
