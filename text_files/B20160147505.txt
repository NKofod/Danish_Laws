Bekendtgørelse om regulering af fiskeri efter muslinger i Danmark og om østersfiskeri i Limfjorden I medfør af § 10, stk. 1 og 2, § 10 d, stk. 1, § 10 h, § 30, § 32, stk. 1, § 34, stk. 1, § 36, stk. 1, § 37, stk. 1, § 38, stk. 2, § 112 b, og § 130, stk. 2, i lov om fiskeri og fiskeopdræt (fiskeriloven), jf. lovbekendtgørelse nr. 568 af 21. maj 2014, fastsættes efter bemyndigelse i henhold til § 5, stk. 1, nr. 28, i bekendtgørelse nr. 512 af 23. april 2015 om NaturErhvervstyrelsens opgaver og beføjelser:
Kapitel 1 Områder mv.
 § 1. Bekendtgørelsen gælder for fiskeri, herunder optagning mv., landing samt transport af muslinger og østers på dansk fiskeriterritorium, bortset fra Vadehavet, der afgrænses som anført i bilag 1. Alle positioner er angivet i WGS 84 Datum.
 § 2. Produktionsområder for høst af muslinger m.m. i Danmark er opdelt, som det fremgår af bilag 2.
Kapitel 2 Tilladelser § 3. Personer og virksomheder må kun fiske, medbringe og lande muslinger og østers, hvis NaturErhvervstyrelsen har meddelt tilladelse til det.
Tilladelsen knyttes til et bestemt fartøj.
Stk. 2. NaturErhvervstyrelsen kan i tilladelsen fastsætte særlige vilkår for udnyttelse af denne, hvoraf det bl.a. kan fremgå, hvilke mængder indehaveren højst må fiske, medbringe og lande.
Herunder kan fastsættes den højeste mængde, det er tilladt at fiske, medbringe og lande pr. dag og pr. uge for hvert fartøj.
 Stk. 3. Tilladelsen skal kunne fremvises.
 § 4. NaturErhvervstyrelsen kan udstede tilladelse til muslingefiskeri og østersfiskeri i det pågældende farvandsområde til ejere af fartøjer, der i medfør af bekendtgørelse om tilladelse til fiskeri efter muslinger og østers herunder om overdragelige tilladelsesandele disponerer over fartøjstilladelsesandele (FTA-andele).
Kapitel 3 Østersfiskeri i Limfjorden Brejlefiskeri § 5. NaturErhvervstyrelsen kan meddele tilladelse til, at ejere af fartøjer, der i medfør af den i § 4 nævnte bekendtgørelse, er indplaceret som Mindre Aktive Østersfartøjer, driver østersfiskeri med håndholdte redskaber (brejling).
 Stk. 2. Fiskeri, der udøves i henhold til en tilladelse efter stk. 1, skal foregå med et redskab, der opfylder følgende betingelser:
 1) Rammen for håndredskabet skal være af jern og være cirkelformet med en diameter på højst 40 cm.
 2) Stangen, hvorpå jernrammen er fastgjort, må højst have en længde på 5m.
 Stk. 3. Under fiskeri skal redskabet konstant være håndholdt, og fartøjet må ikke fremdrives med motorkraft.
 Stk. 4. På fartøjer, der har tilladelse til østersfiskeri med håndholdte redskaber, må der ikke opbevares eller medbringes redskaber, der kan anvendes til skrabning af østers.
 Stk. 5. Der kan ikke udstedes eller opretholdes tilladelse til østersfiskeri med håndholdte redskaber med et fartøj, hvis ejeren eller medejeren af det Mindre Aktive Østersfartøj samtidig er ejer eller medejer af et fartøj, der har tilladelse til østersfiskeri med skrabende redskaber.
 § 6. Fartøjsejere, der har tilladelse til fiskeri efter østers med håndholdte redskaber, jf. § 5, kan foretage fartøjsudskiftning, under betingelse af at det fartøj, der fremover skal fiskes med, har en længde overalt, der ikke overstiger 8 m.
Skrabefiskeri § 7. Fiskeri i henhold til tilladelse efter §§ 3-5 må kun udøves med redskaber, der opfylder følgende betingelser:
 1) Lille østersskraber:
 a) Rammen må højst have en bredde på 1 m og en højde på højst 22 cm.
b) Rammen inklusiv hanefod må højst veje 11,5 kg, og posen må højst veje 12 kg.
Redskabets vægt må i våd tilstand inklusiv ramme og pose højst være 24 kg.
 c) Redskabets vægt må ikke øges.
 2) CF-skraber:
 a) Rammen må højst have en bredde på 100 cm og en højde på højest 20 cm.
 b) Redskabets vægt i våd tilstand inklusiv ramme og pose må højst være 35 kg.
 c) Redskabets vægt må ikke øges.
 Stk. 2. Der må højst anvendes 2 af de i stk. 1 nævnte redskaber pr. fartøj ad gangen.
 Stk. 3. Ved fiskeri med det i stk. 1 nævnte redskab, må fartøjet på den pågældende fangstrejse ikke have andre redskaber om bord.
Kapitel 4 Udøvelse af fiskerierne § 8. Fiskeri er forbudt inden for 4 meters dybdegrænsen.
 Stk. 2. Hvis den observerede dybdegrænse for ålegræs ændres i henhold til vandplanerne, vil NaturErhvervstyrelsen justere den tilladte dybdegrænse i de udstedte fiskeritilladelser, således at ålegræssets udbredelse ikke påvirkes.
 Stk. 3. Fiskeri efter blåmuslinger er forbudt i alle produktionsområder i Limfjorden inden for en 3 meters dybdegrænse (fastsat til midtlinjen mellem 4 m og 2 m dybdekurven), bortset fra områderne 17, 18, 19, 20 og 21, hvor forbuddet gælder inden for en 2 meters dybdekurve.
 § 9. Fiskeri af muslinger og østers må kun foregå fra 1 time før solopgang til solnedgang.
 Stk. 2. Uanset stk. 1, kan fiskeriet altid foregå fra kl. 06.00-18:00.
 Stk. 3. NaturErhvervstyrelsen kan meddele regler om stop for fiskeri og ændring af vilkår for fiskeriets udøvelse i medfør af bilag 6 i den til enhver tid gældende bekendtgørelse om regulering af fiskeriet i 2014-2020.
 § 10. Til fiskeriet efter blåmuslinger må kun anvendes skraberedskaber med mundingsramme af metal, hvis vægt ikke overstiger 100 kg, og hvis fangståbning ikke er bredere end 2 meter.
 § 11. Såfremt der i forskrifter og vedtægter, udstedt i henhold til fiskerilovgivningen eller Det Europæiske Fællesskabs forordninger eller beslutninger, er fastsat særlige regler for visse områder om fx anvendelse af fiskeredskabstyper og fiskerfartøjers størrelse, herunder tonnage og maskinkraft, omfatter sådanne regler også fiskeri efter denne bekendtgørelse.
§ 12. Fartøjer, der har tilladelse til fiskeri efter blåmuslinger, skal være monteret med udstyr til elektronisk opsamling af data om fartøjets fiskeriaktiviteter.
Kontrolboksen skal lagre og afsende oplysninger om fartøjets position, tid, kurs og fart samt sensor data, herunder rotation på spil/tromler.
 Stk. 2. Ethvert spil/tromle, der anvendes til udsætning af skraberedskaber, skal være forsynet med rotationssensor, der registrerer, når spillet anvendes.
 Stk. 3. Det i stk. 1 nævnte udstyr skal hvert 10. sekund indsamle data, som beskriver fartøjets position, tid, kurs og fart samt sensor data, herunder rotation på spil.
 Stk. 4. De i stk. 3 nævnte data skal 1 gang i døgnet sendes elektronisk til NaturErhvervstyrelsens web-service (WSDL) NES MUSSELS WS i de dataformater, som fremgår af NaturErhvervstyrelsens hjemmeside: www.naturerhverv.dk.
 Stk. 5. Et fartøj må ikke forlade havn, hvis det i stk. 1 nævnte dataudstyr ikke fungerer.
 Stk. 6. Hvis fartøjsføreren under fiskeri konstaterer, at det i stk. 1 nævnte udstyr ikke fungerer, skal den pågældende sørge for:
1) at NaturErhvervstyrelsens FiskeriMoniteringsCenter straks kontaktes på tlf. 72 18 56 09 eller e-mail: FMC@naturerhverv.dk og meddele, at der er funktionsfejl på udstyret, 2) at fiskeriet straks indstilles, 3) at alle redskaber straks tages om bord og 4) at fartøjet sejles i havn.
 Stk. 7. NaturErhvervstyrelsen kan i særlige tilfælde give tilladelse til, at der udøves fiskeriaktiviteter, uagtet at det elektroniske overvågningsudstyr ikke fungerer.
 Stk. 8. Alle udgifter til indkøb, installation, reparation og drift af det i stk. 1 nævnte udstyr er NaturErhvervstyrelsen uvedkommende.
Østers i Limfjorden § 13. Fiskeri efter og landing af østers er forbudt i Limfjorden fra den 15. maj til og med den 31. august.
 Stk. 2. NaturErhvervstyrelsen kan efter høring af Danmarks Tekniske Universitet, Institut for Akvatiske Ressourcer, helt eller delvist, åbne eller lukke områder, for østersfiskeri af hensyn til østersyngel.
 Stk. 3. NaturErhvervstyrelsen kan, på baggrund af de miljømæssige forhold, helt eller delvist åbne eller lukke områder for østersfiskeri.
 § 14. Fiskeri efter østers er forbudt i alle produktionsområder i Limfjorden inden for en 3 meters dybdegrænse (fastsat til midtlinjen mellem 4 m og 2 m dybdekurven), bortset fra områderne 17, 18, 19, 20 og 21, hvor forbuddet gælder inden for en 2 meters dybdekurve.
 Stk. 2. Hvis den observerede dybdegrænse for ålegræs ændres i henhold til vandplanerne, vil NaturErhvervstyrelsen justere den tilladte dybdegrænse i de udstedte fiskeritilladelser, således at ålegræssets udbredelse ikke påvirkes.
 Stk. 3. Fiskeri efter § 5 kan udøves inden for de i stk. 1 anførte dybdekurver, dog er fiskeri efter § 5 forbudt i produktionsområde 23 og 24.
Kapitel 5 Mindstemål og mængder § 15. Der fastsættes et mindstemål for blåmuslinger på 5 cm, målt ved skallens længste dimensioner.
I Limfjorden og ved Jyllands østkyst er mindstemålet 4,5 cm.
 Stk. 2. Blåmuslinger, der ikke opfylder det fastsatte mindstemål, må ikke opbevares om bord og skal straks genudsættes.
Stk. 3. Uanset stk. 1 og 2 må enhver landing og ethvert parti blåmuslinger, herunder under transport mv., indeholde højst 10 vægtprocent blåmuslinger under det fastsatte mindstemål.
I Limfjorden kan NaturErhvervstyrelsen tillade, at andelen af muslinger under mindstemålet forhøjes til 30 vægtprocent, hvis fartøjet og aftageren af blåmuslinger indgår i en af NaturErhvervstyrelsen godkendt genudlægningsordning.
Dog må partiet efter sortering aldrig indeholde mere end 10 vægtprocent blåmuslinger under 4,5 cm.
Stk. 4. I særlige tilfælde kan NaturErhvervstyrelsen dispensere fra kravet i stk. 3 om, at fartøjet og aftageren skal indgå i en genudlægningsordning.
Dispensation kan betinges af særlige vilkår.
 Stk. 5. Opdrættede blåmuslinger fra godkendte dyrkningsanlæg er ikke omfattet af bestemmelserne i stk. 1 og 2.
§ 16. Østers, der vejer mindre end 60 g, må ikke beholdes om bord, omlades, landes, opbevares, transporteres, sælges eller udbydes til salg, men skal straks genudsættes, så vidt muligt i levende tilstand.
Dog er det tilladt, at der i den enkelte landing og i det enkelte parti er op til 5 vægtprocent østers, som ikke opfylder denne vægtgrænse.
 § 17. Enhver landing og ethvert parti østers må højst indeholde en bifangst på 10 vægtprocent blåmuslinger, såfremt fartøjet er i besiddelse af FTA-andele af blåmuslinger.
 Stk. 2. Alle sten og skaller samt dyr, herunder blåmuslinger, der ikke er lovlig bifangst i medfør af stk. 1, skal straks efter fangsten genudsættes.
 § 18. Den samlede fangstmængde og områderne, hvori der kan fiskes østers, fastsættes under hensyn til østersressourcens bevaring og reproduktion samt hensyn til det omgivne miljø.
Stk. 2. På baggrund af den samlede fangstmængde for tilladelsesperioden fastsættes størrelsen af de tilladte fangstmængder for fartøjer, som disponerer over FTA-andele og for fartøjer, som er indplaceret som Mindre Aktive Østersfartøjer, jf. den i § 4, stk. 1 nævnte bekendtgørelse.
Af den samlede tilladte mængde kan NaturErhvervstyrelsen ved starten af tilladelsesperioden afsætte en reserve.
§ 19. Østers skal landes samme dag, som de er fisket.
Det er ikke tilladt at deponere fangede østers i vandsøjlen eller andre steder inden landing.
 § 20. Vilkår og bestemmelser vedrørende højst tilladt bifangst er overtrådt, hvis der ved en repræsentativ prøve udtaget efter reglerne i Kommissionens forordning nr. 954/87 af 1. april 1987 konstateres højere bifangst end tilladt.
Kapitel 6 Blåmuslingefiskeri i Limfjorden § 21. Fiskeri efter muslinger er forbudt i Limfjorden i følgende områder:
 1) Området afgrænset af Jegindø dæmning vest (56° 38,340 N - 8° 35,608 Ø) og øst (56° 38,370 N - 8° 35,909 Ø), linjen Hestør Odde (56° 40,140 N - 8° 38,613 Ø) og Bøløre Odde (56° 39,702 N - 8° 38,479 Ø) samt linjen mellem færgelejerne ved Neessund overfarten vest (56°44,412 N - 8° 29,236 Ø) og øst (56° 44,316 N - 8° 30,248 Ø).
 2) Løgstør Bredning, afgrænset mod syd af 56° 58,82 N, samt Limfjorden mellem Aggersundbroen nord (57° 00,006 N - 9° 17,564 Ø) syd (56° 59,922 N - 9° 17,723 Ø) og en linje retvisende syd af den østligste mole i Gjøl Havn (57° 03,744 N - 9° 42,172 Ø).
 3) Lønnerup Fjord og bugten op imod Hovsør Havn i området vest for en ret linje mellem Sennels Hage (56° 58,500 N - 8° 50,910 Ø) og den østligste del af Hovsør Røn (56° 59,430 N - 8° 51,500 Ø).
 4) Hjarbæk Fjord afgrænset af Virksundbroen, vest (56° 36,384 N - 9° 17,339 Ø) og øst (56° 36,342 N - 9° 17,584 Ø).
 5) Harrevig, afgrænset ved linjen fra Sester Odde (56° 42,300 N - 8° 52,522 Ø) til Hjerkbjerg (56° 42,060 N - 8° 52,508 Ø).
 § 22. Fiskeri efter og landing af blåmuslinger er forbudt i Limfjorden fra og med torsdag i uge 27 til og med onsdag i uge 36.
 Stk. 2. Efter ansøgning til NaturErhvervstyrelsen kan der udstedes tilladelse til et begrænset fiskeri efter blåmuslinger til fersk konsum i forbudsperioden jf. stk. 1.
 Stk. 3. Ved risiko for iltsvind er der mulighed for, efter ansøgning, at opnå tilladelse til omplantning af blåmuslinger.
 § 23. NaturErhvervstyrelsen kan meddele påbud om åbning eller lukning (fiskeriforbud) for blåmuslingefiskeri i et eller flere produktionsområder.
 Stk. 2. Hel eller delvis lukning af produktionsområder meddeles efter retningslinjer, som fastsættes i fiskeritilladelsen.
 § 24. NaturErhvervstyrelsen kan, på baggrund af de miljømæssige forhold, helt eller delvist åbne eller lukke områder for muslingefiskeri.
 § 25. Fiskeri efter og landing af blåmuslinger er forbudt i Limfjorden på søndage.
 § 26. I tilladelserne til muslingefiskeri fastsættes den højeste mængde, det er tilladt at fiske, medbringe og lande pr. dag og pr. uge for hvert fartøj.
 § 27. Enhver landing og ethvert parti blåmuslinger må højst indeholde en bifangst på 1 vægtprocent østers, der skal fiskes og landes samtidig med blåmuslingepartiet. Østers, som er fisket som bifangst i muslingefiskeri i perioden nævnt i § 14, skal genudsættes hurtigst muligt.
§ 28. Ved fiskeri i Limfjorden, skal den lette muslingeskraber anvendes.
Skraberen må maksimalt have følgende dimensioner: Rammevægt 50 kg, højst 1,8 m i længden og en maksimal totalbredde på 1,5 m.
Kapitel 7 Blåmuslingefiskeri i Horsens, Vejle og Kolding Fjorde § 29. Fiskeri efter blåmuslinger er forbudt i Horsens Fjord i følgende områder:
 1) I fjordens nordlige del, afgrænset mod øst af dæmningen fra Jensnæs (55° 52,230 N - 10° 07,116 Ø) til Alhale på Alrø (55° 51,828 N - 10° 06,930 Ø) og mod syd af linjen fra Strevelshoved (55° 52,158 N - 10° 03,648 Ø) i retning mod Brakør Skovs sydøstligste punkt (55° 51,516 N - 9° 57,946 Ø) til der, hvor denne linje skærer linjen 400 m fra lavvandslinjen og vest derfor, inden for linjen 400 m fra lavvandslinjen.
 2) I fjordens vestlige del, afgrænset mod øst af 9° 55,920 Ø.
 3) I fjordens sydlige del, inden for linjen 400 m fra lavvandslinjen.
 § 30. Fiskeri efter blåmuslinger er forbudt i Vejle Fjord i følgende områder:
 1) I fjordens nordlige del inden for linjen 200 m fra lavvandslinjen.
 2) I Vejle Inderfjord, vest for en ret linje fra et punkt øst for Brøns Odde, hvor Tagesvej, matr. nr. 15 s Bredballe By, Bredballe, udmunder i strandkanten (55° 42,396 N - 9° 36,409 Ø), til et punkt på fjordens sydbred ved Ibæks udløb (Vildtreservatgrænsen) (55° 41,538 N - 9° 36,504 Ø).
 3) I fjordens sydlige del, inden for linjen 400 m fra lavvandslinjen.
 § 31. Fiskeri efter blåmuslinger er forbudt i Kolding Fjord i området vest for linjen fra Skarre Odde (55° 29,868 N - 9° 36,321 Ø) til det sydvestligste punkt på Skærbækværkets kulplads (55° 30,636 N - 9° 36,692 Ø).
Kapitel 8 Kontrol, straf og ikrafttræden mv.
 § 32. Føreren af ethvert fartøj, som fisker efter muslinger og/eller østers, skal føre logbog efter de til enhver tid gældende regler i Kommissionens forordning om nærmere bestemmelse for registrering af oplysninger om medlemsstaternes fangster samt øvrige regler om føring af logbog mv.
 Stk. 2. Fangststedet skal angives ved længde- og breddekoordinater (grader og minutter) i logbogen.
Stk. 3. Føreren af et af de i stk. 1 nævnte fartøjer skal endvidere udfylde logbogens landingsopgørelse ved i rubrikken »Bemærkninger« at anføre navn og adresse på den person eller den virksomhed, som fangsten afsættes til.
En kopi af logbogen skal følge partiet under transport til et andet sted end landingsstedet, indtil første salg har fundet sted.
 § 33. Med bøde straffes den, der:
1) overtræder eller forsøger at overtræde § 3, stk. 1 og 3, §§ 7-10, § 12, stk. 1-6, § 13, stk. 1, § 14, stk. 1, § 15, stk. 2-3, § 16, § 17, §18, stk. 2, § 19, § 21, § 22, stk. 1, § 25, §§ 27-32 2) overtræder eller forsøger at overtræde påbud efter §§ 2 og 16, jf. fiskerilovens § 130, stk. 1, nr. 3, eller 3) tilsidesætter eller forsøger at tilsidesætte vilkår fastsat i tilladelser efter § 3, stk. 2, §§ 4-6, § 15, stk. 4, og § 22, stk. 2-3, jf. fiskerilovens § 130, stk. 1, nr. 2, eller 4) overtræder eller forsøger at overtræde bestemmelser om ændrede regler og vilkår udstedt i henhold til § 9, stk. 3, og udsendt i overensstemmelse med bilag 6 i bekendtgørelse om regulering af fiskeriet i 2014-2020.
 Stk. 2. Der kan pålægges selskaber mv. (juridiske personer) strafansvar efter reglerne i straffelovens 5. kapitel.
 § 34. Bekendtgørelsen træder i kraft den 1. januar 2017.
 Stk. 2. Følgende bekendtgørelser ophæves:
 1) Bekendtgørelse nr. 488 af 26. maj 2016 om regulering af fiskeri efter muslinger.
 2) Bekendtgørelse nr. 489 af 26. maj 2016 om østersfiskeri i Limfjorden.
NaturErhvervstyrelsen, den 1. december 2016 Jette Petersen / Martin Chemnitz Mortensen Bilag 1 Vadehavet Bilag 2 Produktionsområde for høst af muslinger i Danmark 1) Produktionsområder for høst af muslinger m.m. i Danmark er opdelt, som det fremgår nedenfor, af kort over:
 a) Limfjorden Vest, produktionsområder nr. 1-39.
 b) Limfjorden Øst, produktionsområder nr. 40-42, og Mariager Fjord, produktionsområder nr. 50-52.
 c) Kattegat Nord, produktionsområder nr. 53-58.
 d) Jyllands østkyst syd for Djursland og Fyn, produktionsområder nr. 60-91.
 e) Nord- og Vestsjælland, produktionsområder nr. 100-120.
 f) Vadehavet, Nordsøen og Jyllands vestkyst, produktionsområder nr. 129-153.
 g) Sydsjælland, produktionsområder nr.175-190.
 2) Hvert produktionsområde har et nummer og et navn, og produktionsområderne er afgrænset af positioner anført for de enkelte produktionsområder i de tilhørende tabeller nedenfor.
