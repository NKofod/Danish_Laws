Skriftlig fremsættelse (12. november 2015) Miljø- og fødevareministeren (Eva Kjer Hansen):
 Herved tillader jeg mig for Folketinget at fremsætte:
Forslag til lov om ændring af lov om dyrkning m.v. af genetisk modificerede afgrøder og lov om miljø og genteknologi (Dyrkningsforbud, obligatorisk digital kommunikation m.v.) (Lovforslag nr.
L 58) Formålet med lovforslaget er at gennemføre Europa-Parlamentets og Rådets direktiv (EU) 2015/412 af 11. marts 2015 om ændring af direktiv 2001/18/EF for så vidt angår medlemsstaternes mulighed for at begrænse eller forbyde dyrkning af genetisk modificerede organismer (GMO'er) på deres område.
Hensigten er at få mulighed for at begrænse eller forbyde dyrkning af genetisk modificerede frø og andet planteformeringsmateriale i Danmark.
Det foreslås, at miljø- og fødevareministeren bemyndiges til at fastsætte regler om begrænsning af eller forbud mod dyrkning af en genetisk modificerede organisme bestemt til dyrkningsformål, eller en gruppe af genetisk modificerede organismer, som er defineret ved afgrøde eller egenskab, hvis der er tungtvejende grunde hertil.
Det foreslås endvidere, at ministeren i den forbindelse fastsætter regler om midlertidigt forbud mod såning eller plantning.
 Bemyndigelsen finder anvendelse på de genetisk modificerede organismer bestemt til dyrkningsformål, som har opnået den fælles EU-godkendelse efter Europa-Parlamentets og Rådets direktiv 2001/18/EF af 12. marts 2001 eller Europa-Parlamentets og Rådets forordning (EF) Nr. 1829/2003.
 For at hindre utilsigtet iblanding af genetisk modificerede materiale, der hidrører fra dyrkning af genetisk modificerede afgrøder i Danmark til konventionelle eller økologiske marker eller afgrøder i en andet medlemsstat, foreslås det, at miljø- og fødevareministeren i lov om dyrkning m.v. af genetisk modificerede afgrøder bemyndiges til at fastsætte virkemidler i grænseområder.
 Det foreslås endvidere, at miljø- og fødevareministeren i lov om miljø og genteknologi bemyndiges til, på visse betingelser, at udvide det geografiske anvendelsesområde for den fælles EU-godkendelse meddelt af de danske myndigheder i henhold til genteknologilovens § 9, stk. 2, nr. 2, og stk. 5, som implementerer dele af Europa-Parlamentets og Rådets direktiv 2001/18/EF af 12. marts 2001.
 Herudover bemyndiges miljø- og fødevareministeren i lov om dyrkning m.v. af genetisk modificerede afgrøder til at fastsætte regler om obligatorisk digital kommunikation.
 Det foreslås, at loven træder i kraft dagen efter bekendtgørelsen i Lovtidende.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
