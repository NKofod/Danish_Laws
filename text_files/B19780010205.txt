 I medfør af bestemmelsen i lov nr. 79 af 8. marts 1978 om  

 arbejdsskadeforsikring § 66, stk. 5, fastsætter sikringsstyrelsen herved  

 følgende:
§ 1.  Når modtagere af invaliditetsrente efter  

 ulykkesforsikringsloven fylder 75 år, kan de forlange, at renten omsættes til  

 et kapitalbeløb, selv om betingelserne i lovens § 36, stk. 1, ikke er  

 opfyldt.
Samme ret har rentemodtagere, der er fyldt 75 år den 1. april 1978.
Stk. 2.  Når efterladte, som får udbetalt rente efter  

 ulykkesforsikringslovens § 39, fylder 75 år, kan de forlange, at renten  

 omsættes til et kapitalbeløb.
Samme ret har efterladte rentemodtagere, der er  

 fyldt 75 år den 1. april 1978.
 Stk. 3.  De i stk. 1 og stk. 2 nævnte aldersgrænser  

 nedsættes fra den 1. april 1979 til 70 år og fra den 1. april 1980 til 67 år.  

 Retten til kapitalbeløb indtræder den 1. i måneden efter det fyldte 67. år.
 Stk. 4.  Kapitalbeløbet beregnes efter den rente, der  

 skal udbetales, efter at renten er nedsat med 250/0 efter  

 ulykkesforsikringslovens § 32, stk. 4, eller § 39, stk. 6.
 § 2.  Umiddelbart før en rentemodtager opnår retten  

 til at få omsat sin rente til kapitalbeløb, skal forsikringsselskabet give  

 ham meddelelse herom med en angivelse af kapitalbeløbets omtrentlige  

 størrelse.
 Stk. 2.  Begæring om omsætning af rente til kapitalbeløb  

 skal indsendes til forsikringsselskabet inden 3 måneder efter det tidspunkt,  

 hvor rentemodtageren opnår ret hertil.
§ 3.  Når sikringsstyrelsen tilkender  

 invaliditetserstatning eller efterladteerstatning i form af løbende rente til  

 en person, der opfylder aldersbetingelserne i § 1, vil det af kendelsen  

 fremgå, at modtageren inden for en frist af 3 måneder kan forlange at få  

 renten omsat til kapitalbeløb.
Samtidig vil sikringsstyrelsen give oplysning  

 om størrelsen af kapitalbeløbet.
 § 4.  Omsætning af rente til kapitalbeløb foretages  

 efter reglerne i socialministeriets bekendtgørelse nr. 179 af 18. maj 1967.  

 For efterladtes vedkommende beregnes kapitalbeløbet efter en invaliditetsgrad  

 på 100 pct. og uden det i bekendtgørelsens § 2 nævnte fradrag.
§ 5.  Udbetaling af kapitalbeløb sker gennem det  

 sociale udvalg i den erstatningsberettigedes opholdskommune.
Udbetalingen  

 sker til fri rådighed, medmindre der for det sociale udvalg fremkommer  

 oplysninger, der gør en sådan udbetaling utilrådelig.
I så fald træffer det  

 sociale udvalg efter retningslinier fastsat af sikringsstyrelsen bestemmelse  

 om, på hvilken måde kapitalbeløbet skal komme den berettigede til gode.
Er  

 den berettigede umyndiggjort, træffer det sociale udvalg efter retningslinier  

 fastsat af sikringsstyrelsen i det enkelte tilfælde afgørelse af, hvorledes  

 kapitalbeløbet bedst kommer den pågældende til gode.
 Stk. 2.  Uden for København og Frederiksberg kan  

 afgørelser efter stk. 1, truffet af det sociale udvalg, indbringes for  

 vedkommende amtsankenævn, der har den endelige administrative afgørelse.  

 Afgørelser efter stk. 1, truffet af de kommunale myndigheder i København og  

 på Frederiksberg, kan indbringes for den sociale ankestyrelse, der har den  

 endelige administrative afgørelse.
§ 6.  Såfremt en løbende rente, der udbetales i  

 anledning af et ulykkestilfælde indtruffet før 1. april 1947, omsættes til  

 kapitalbeløb, refunderer statskassen forsikringsselskabet det beløb, hvormed  

 kapitalbeløbet overstiger det kapitalbeløb, der svarer til den oprindelige  

 rente.
For en løbende rente, der udbetales i anledning af et ulykkestilfælde  

 indtruffet i tiden 1. april 1947-31. marts 1965, svarer refusionsbeløbet til  

 det beløb, hvormed kapitalbeløbet overstiger den rentereserve, der er afsat  

 på omsætningstidspunktet.
De nærmere regler for statskassens refusion er  

 fastsat i socialministeriets bekendtgørelse nr. 274 af 30. juni 1965.
 § 7.  Denne bekendtgørelse træder i kraft den 1. april  

 1978.
 Sikringsstyrelsen, den 16. marts 1978.
