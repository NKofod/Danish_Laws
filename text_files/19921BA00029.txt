Nr BSF 29 Forslag til folketingsbeslutning om øget indsats for naturgenopretning Fremsat af Peter Christensen (S) Helen Beim (S) Dorte Bennedsen (S)  

 Henning Gjellerod (S) Martin Glerup (S) Lise Hækkerup (S) Henrik Dam  

 Kristensen (S) Henning Nielsen (S) Løvig Simonsen (S) Trøjborg (S) den 27. november 1992 Folketinget opfordrer regeringen til i 1993 at afsætte 25 mio. kr. i en  

 særlig pulje til naturgenopretningsprojekter, hvor primærkommuner,  

 almennyttige foreninger, stiftelser, institutioner m.v. kan søge midler til  

 hel eller delvis dækning af udgiften til naturgenopretning efter  

 naturbeskyttelseslovens § 55, stk. 1, nr. 3.
Bemærkninger til forslaget Naturforvaltningsordningen blev gennemført af Folketinget i 1989 med bred  

 tilslutning gennem vedtagelsen af lov nr. 339 af 24. maj 1989 om  

 naturforvaltning.
Med tilsvarende bred opbakning er ordningen netop  

 videreført af Folketinget ved vedtagelse af lov nr. 9 af 3. januar 1992 om  

 naturbeskyttelse.
Ordningens formål er at skabe forbedringer i det danske landskab og at  

 forbedre befolkningens friluftsmuligheder ved frivillige aftaler og gennem  

 erhvervelser.
Denne ordning har hidtil været en stor succes.
Der er langt  

 flere ansøninger end det har været muligt at imødekomme.
Dette sker ifølge lov om naturbeskyttelse, § 55, stk. 1, hvorefter der på  

 de årlige finanslove fastsættes en beløbsramme, inden for hvilken  

 miljøministeren bl.a. kan ». . . yde tilskud til amtskommuner, kommuner,  

 almennyttige foreninger, stiftelser, institutioner m.v. samt private  

 ejendomsejere til bevaring, pleje og genopretning af naturområder og til  

 forbedring af mulighederne for friluftslivet.« Problemet er, at der i forslaget til finanslov 1993, § 23.52.02., ikke er  

 afsat midler til dette formål. (Der er dog stadig mulighed for at søge midler  

 hos amtskommunen, hvor der ved anmærkninger til FFL 1993, § 23.52.01, via  

 bloktilskuddene er overført 35 mio. kr. til amtskommunerne, der bl.a. kan  

 bruges til dette formål).
Men for at opfylde hensigten med naturbeskyttelseslovens § 55, er det  

 vigtigt, at der er et særskilt beløb, som miljøministeren kan bruge til dette  

 formål.
Især er det vigtigt, at der er mulighed for primærkommunerne for at  

 søge til naturgenopretning.
 Derfor skal der for finansåret 1993 afsættes 25 mio. kr. i en særlig  

 pulje, der efter ansøgning kan gives til primærkommuner, almennyttige  

 foreninger, stiftelser, institutioner m.v. til hel eller delvis dækning af  

 udgiften til naturgenopretning efter naturbeskyttelseslovens § 55, stk. 1,  

 nr. 3, under forudsætning af aftaler, der sikrer udvikling af natur- og  

 friluftsliv.
Til hel eller delvis dækning af støttemodtagernes andel af finansieringen  

 kan indgå værdien af arbejdskraft i forbindelse med kommunale  

 beskæftigelsesprojekter, langtidsledige i organisationer m.v. efter regler  

 fastsat af Miljøministeren.
Hermed kan naturgenopretning kombineres med  

 behovet for indholdsrige beskæftigelsesprojekter.
