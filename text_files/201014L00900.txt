Bilag 1 Betænkning afgivet af Boligudvalget den 17. maj 2011 Betænkning over Forslag til lov om ændring af lov om statens byggevirksomhed m.v.
(Udvidelse af lovens anvendelsesområde til også at omfatte regioners og kommuners byggevirksomhed) [af økonomi- og erhvervsministeren (Brian Mikkelsen)] 1. Udvalgsarbejdet Lovforslaget blev fremsat den 29. april 2011 og var til 1. behandling den 5. maj 2011. Lovforslaget blev efter 1. behandling henvist til behandling i Boligudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring.
Den 29. april 2011 sendte økonomi- og erhvervsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra KL.
 Økonomi- og erhvervsministeren har over for udvalget kommenteret den skriftlige henvendelse til udvalget.
Spørgsmål Udvalget har stillet 28 spørgsmål til økonomi- og erhvervsministeren og 1 spørgsmål til klima- og energiministeren til skriftlig besvarelse, som disse har besvaret.
2. Indstillinger og politiske bemærkninger Udvalget indstiller lovforslaget til vedtagelse uændret.
Socialdemokratiets og Socialistisk Folkepartis medlemmer af udvalget mener generelt, at det vil være ønskeligt med en mere effektiv konkurrence, fordi det danske prisniveau for færdigt byggeri ligger mellem 10 og 30 pct. højere end i lande som Sverige, Tyskland, Finland og Nederlandene.
Det høje prisniveau i dag mindsker mulighederne for, at boligforeninger, private ejere og erhvervsdrivende kan bygge nyt og renovere det eksisterende byggeri.
Samtidig har det en betydning for drifts- og anlægsudgifterne i den offentlige sektor.
Partierne finder det positivt, at lov om statens byggevirksomheds anvendelsesområde også kommer til at gælde regioners og kommuners byggevirksomhed.
Forslaget vil bidrage til at øge effektiviteten i byggeriet, ved at også de kommunale og regionale byggeopgaver forventes at ville understøtte produktivitetsforbedring, innovation og nye byggeteknikker i højere grad, end de allerede gør i dag.
Partierne har længe presset på for at udnytte offentlige udbud til at understøtte væksten.
Partierne ser gerne, at regeringen i endnu højere grad arbejder i denne retning.
 Partierne vil løbende følge lovens konsekvenser for forskellige virksomhedsstørrelser, så det løbende vurderes, om små og mellemstore virksomheder generelt bliver presset af de større virksomheder på grund af udbredelsen af nye IKT-udbudsværktøjer m.v. i forbindelse med udbudsprocedurerne.
 S og SF kan ud fra en samlet vurdering støtte forslaget.
 Dansk Folkepartis medlemmer af udvalget bemærker, at lovforslaget er en del af udmøntningen af konkurrencepakken af 11. april 2011 mellem regeringen, Dansk Folkeparti, Liberal Alliance og Kristendemokraterne, som har til formål at fremme konkurrencen og produktiviteten i den private og den offentlige sektor, herunder større effektivitet i byggeriet.
 Med lovforslaget foreslås, at lovens formålsbestemmelse og anvendelsesområde udvides til også at omfatte regionalt og kommunalt byggeri, og at der indsættes hjemmel til, at økonomi- og erhvervsministeren kan bestemme, at regler udstedt i medfør af statsbyggeloven også skal gælde for:
  Bygninger og dertil knyttede anlæg, hvor en region eller en kommune er bygherre, f.eks. sygehusbyggeri, institutioner, idrætsanlæg og skoler.
  Bygninger og dertil knyttede anlæg, der helt eller delvis finansieres ved lån eller tilskud fra regioner og kommuner.
  Bygninger til brug for institutioner, hvis drift helt eller delvis betales af regioner og kommuner, f.eks. selvejende institutioner.
  Ombygninger.
Der vil imidlertid være en mindstegrænse for entreprisesummen, før lovens bestemmelser omfatter kommunale og regionale byggeprojekter.
Den vil i første omgang blive fastsat til 20 mio. kr.
Allerede under forhandlingerne gjorde Dansk Folkepartis erhvervsordfører, fru Colette L.
Brix, opmærksom på, at det var nødvendigt med en mindstegrænse på mindst 100-200 mio. kr., men Dansk Folkeparti er ikke blevet imødekommet på dette punkt, og mindstegrænsen er derfor på 20 mio. kr.
Af KLs høringssvar fremgår, at mindstegrænsen bør være betragteligt højere end 20 mio. kr. og ligge på mindst 100 mio. kr.
Det samme fremgår af Danske Regioners høringssvar.
Af aftalen vedrørende konkurrencepakken fremgår, at den nærmere udmøntning fastlægges i samarbejde med KL og Danske Regioner.
Dansk Folkepartis ønske vil derfor være, at mindstegrænsen på entreprisesummen hæves til 100 mio. kr.
Med hensyn til bekendtgørelsen om kvalitetssikring mener Dansk Folkeparti, at den bør være gældende for kommunale og regionale byggeprojekter uden mindste beløbsgrænse for entreprisesummen.
Dansk Folkeparti mener således, at kvalitetssikringen er vigtig for at undgå det byggesjusk og de svigt i byggeriet, der er sket i de senere år, og som koster samfundet mange penge.
Dansk Folkeparti vil her endvidere henvise til erfaringerne i det almene byggeri.
 Dansk Folkeparti støtter lovforslaget, men mener, ministeren bør se på muligheden for at forbedre de forhold, der er blevet berørt her i det videre arbejde med reglerne for offentlig byggevirksomhed.
 Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Troels Christensen (V) nfmd.
Louise Schack Elholm (V) Mads Rørvig (V) Eyvind Vesselbo (V) Michael Aastrup Jensen (V) Anita Knakkergaard (DF) Hans Kristian Skibby (DF) Daniel Rugholm (KF) Naser Khader (KF) Yildiz Akdogan (S) Bjarne Laustsen (S) René Skau Björnsson (S) Thomas Jensen (S) Nanna Westerby (SF) fmd.
Astrid Krag (SF) Jørgen Poulsen (RV) Frank Aaen (EL) Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
