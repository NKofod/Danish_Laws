Et københavnsk parfumeri klagede til monopoltilsynet over, at  

 leverandøren af Chanel-produkter havde standset leverancerne, efter at  

 forretningen i en lang årrække havde ført disse varer.
Den danske agent for  

 Chanel begrundede standsningen med, at den franske producent havde krævet en  

 reduktion af antallet af forhandlere i Danmark for at holde  

 distributionsomkostningerne nede.
Forudsætningen for, at monopoltilsynet kunne gribe ind, var, at der  

 forelå en konkurrencebegrænsning, som var stridende mod monopollovens  

 bestemmelser.
Efter tilsynets opfattelse var Chanels markedsandel ikke så  

 stor, at Chanel-agenten er omfattet af monopolloven, og tilsynet fandt derfor  

 ikke grundlag for at kræve leverancerne genoptaget.
 Denne afgørelse har monopol-ankenævnet stadfæstet, og nævnet bemærker  

 tillige, at der findes et betydeligt antal mærkeserier omfattende parfume og  

 skønhedsmidler, og at klageren er autoriseret forhandler af flere af dem.
År 1977, den 27. maj, blev i sagen j.nr. 1/77, Parfumeri Eva, afsagt  

 sålydende KENDELSE:
I skrivelse af 28. december 1976 har fru M.
Marchwitz, Parfumeri Eva,  

 Toftegårds Alle 6, Valby, klaget over en af monopoltilsynet ved skrivelse af  

 21. december 1976 truffet afgørelse, hvorefter betingelserne ikke var  

 tilstede for at meddele Georg Muller A/S pålæg om at levere varer af mærket  

 Chanel til Parfumeri Eva.
 I skrivelse af 5. januar 1977 er Georg Muller A/S indtrådt i sagen til  

 støtte for monopoltilsynet.
Klageren har nedlagt påstand om, at der meddeles Georg Muller A/S pålæg om  

 at levere varer af mærket Chanel til Parfumeri Eva.
Monopoltilsynet har  

 påstået afgørelsen stadfæstet, og hertil har Georg Muller A/S sluttet sig.
Over for nævnet er der redegjort for sagen i indlæg af 28. december 1976  

 og 9. april 1977 fra klageren og i indlæg af 2. marts 1977 fra  

 monopoltilsynet.
Parterne er gjort bekendt med hinandens indlæg.
 Sagen har været behandlet på nævnets møde den 13. maj 1977. På mødet var  

 parterne og biintervenienten repræsenteret og udtalte sig.
 Den påklagede afgørelse er indeholdt i sålydende skrivelse af 21. december  

 1976 til Parfumeri Eva:
 Ved skrivelse af 30. april 1976 og ved senere skrivelser, senest  

 skrivelse af 1. november 1976, har De anmodet monopoltilsynet om at tage  

 Deres klage over, at Georg Muller A/S har standset leverancerne af varer af  

 mærket Chanel til Deres forretning, op til fornyet overvejelse.
 Som anført i skrivelse herfra af 23. marts 1976 er det afgørende for, om  

 monopoltilsynet kan gribe ind over for en leveringsstandsning, at den  

 virksomhed, der iværksætter leveringsstandsningen, har en så betydelig del af  

 den samlede omsætning inden for branchen, eller dens mærker er så  

 indarbejdede, at adgangen til at forhandle disse mærker må antages at være af  

 væsentlig betydning for branchens udøvere.
 Som ligeledes anført i den nævnte skrivelse udtalte det folketingsudvalg,  

 som i sin tid afgav betænkning om forslaget til monopolloven, at det ikke var  

 hensigten at gøre indgreb i virksomhedernes normale ret til frit at bestemme,  

 hvem de vil handle med, og at den beføjelse til at udstede leveringspålæg,  

 der er tillagt monopoltilsynet, må udøves med den største varsomhed, således  

 at indgreb i den måde, hvorpå erhvervsvirksomheder tilrettelægger deres  

 afsætning, kun sker, når vægtige grunde taler derfor.
 Som nævnt findes der inden for parfumebranchen et betydeligt antal  

 eksklusive mærker, der konkurrerer med hinanden, og efter de oplysninger, der  

 foreligger for tilsynet, er det ikke sædvanligt, at den enkelte forretning  

 fører alle - eller blot hovedparten af - disse mærker.
 Omsætningen af varer af mærket Chanel dækker efter det for tilsynet  

 oplyste kun en mindre del af den samlede omsætning af eksklusive mærker.
 Endvidere fremgår det, at Deres salg af varer af det pågældende mærke i  

 årene 1973-1975 har udgjort mindre end 2 pct. af den samlede omsætning i  

 Deres forretning.
De har i Deres henvendelser gjort gældende, at betydningen af, at De kan  

 føre Chanel-varer - især parfume af mærket Chanel nr. 5 - ikke kan bedømmes  

 på grundlag af den andel, som omsætningen af disse varer har udgjort af Deres  

 samlede omsætning, og at det især inden for parfumebranchen gælder, at den  

 ene vare trækker den anden med sig.
De har ligelededs oplyst, at mange af  

 Deres kunder ønsker Chanel-parfume, selv om de foretrækker andre mærker i  

 make-up og lignende.
 Tilsynet finder imidlertid ikke, at disse oplysninger kan tillægges en  

 sådan vægt, at tilsynet på dette grundlag kan gribe ind over for den  

 omhandlede leveringsstandsning, jfr. ovennævnte bemærkninger fra  

 folketingsudvalget.
 Tilsynet må derfor fastholde, at der ikke i medfør af bestemmelserne i  

 monopolloven er grundlag for at gribe ind i anledning af, at Georg Muller A/S  

 har standset leverancerne af Chanel-varer til Deres forretning.
 Det tilføjes, at klage over de af monopoltilsynet trufne afgørelser i  

 henhold til bestemmelserne i monopollovens § 18 vil kunne indbringes for  

 monopol-ankenævnet.
 Klage skal indgives til tilsynet, men kan forlanges videresendt til  

 ankenævnet senest i løbet af 8 dage.
Klageren har til støtte for sin påstand bl. a. anført, at hun i 27 år har  

 drevet det omhandlede parfumeri.
I alle årene har hun forhandlet varer af  

 mærket Chanel.
Da Chanel i 1975 udvidede varesortimentet fra at omfatte  

 parfume og sæbe til også at omfatte neglelak og læbestifter, optog hun  

 forhandlingen af disse varer, men et halvt år efter fratog Georg Muller A/S  

 hende uden varsel forhandlingen af hele Chanel-serien.
Klageren har i årenes løb søgt at føre forretningen fra sæbehusstadiet  

 frem til at repræsentere mere eksklusive parfumeriartikler, og hun er blevet  

 autoriseret som forhandler af bl. a. varer fra Lancome, Madame Rochas, Dior,  

 Revlon og Elizabeth Arden.
I særdeleshed er det vanskeligt at opnå  

 forhandling af varer fra Elizabeth Arden, og når klageren har opnået at få  

 forhandling af dette mærke, må det tages som udtryk for, at forretningen er  

 et eksklusivt parfumeri og således også har en tilstrækkelig standard til at  

 forhandle Chanel-varer.
 Uanset omsætningen af Chanel-varer kun udgør en mindre del af  

 forretningens samlede omsætning, har det alligevel stor betydning at  

 forhandle Chanel-varer, da den samlede omsætning specielt i parfumebranchen  

 bl. a. påvirkes af, hvilke varer forretningen fører og den dermed følgende  

 prestige.
Monopoltilsynet har til støtte for sin påstand bl. a. anført, at  

 Georg Muller A/S, der er eneagent i Danmark for Chanel Paris, har begrundet  

 leveringsstandsningen med, at den franske leverandør har pålagt Georg Muller  

 A/S at reducere antallet af Chanel-forhandlere i Danmark.
Der er i øjeblikket  

 ca. 80 Chanel-forhandlere i Danmark, og et større antal forhandlere vil  

 medføre øgede omkostninger i form af repræsentantbesøg, administrativt  

 arbejde, levering af udstillingsmateriale m. v., som vil betyde øgede priser  

 for forbrugerne.
Chanel har i årenes løb opsagt adskillige forhandlere eller  

 nægtet at levere til forretninger, som søgte om at få forhandling af Chanels  

 varer.
 Betingelserne for, at monopoltilsynet kan gribe ind over for en  

 leveringsstandsning efter bestemmelserne i monopollovens §§ 11 og 12, er, at  

 der foreligger en konkurrencebegrænsning som omhandlet i monopollovens § 2,  

 samt at denne medfører eller må antages at ville medføre urimelig  

 indskrænkning i den frie erhvervsudøvelse eller urimelig indskrænkning i  

 vilkårene for erhvervsudøvelsen.
 Ved bedømmelsen af, om disse betingelser er opfyldt, må tilsynet lægge  

 vægt på, om den virksomhed, der iværksætter leveringsstandsningen, har en så  

 betydelig andel af den samlede omsætning eller dens mærker er så  

 indarbejdede, at virksomheden ville kunne kræves anmeldt til monopoltilsynets  

 register i medfør af bestemmelserne i monopollovens § 6, stk. 2.
 Endvidere må tilsynet lægge vægt på, om den virksomhed, over for hvem  

 leveringsstandsningen iværksættes, har en så væsentlig interesse i at  

 forhandle de pågældende mærker, at dette vejer tungere end hensynet til  

 leverandørens naturlige ret til frit at afgøre, hvilke virksomheder han vil  

 træde i forretningsforbindelse med, samt de hensyn, som kan tale for en  

 begrænsning af forhandlerkredsen.
Georg Muller A/S har oplyst, at leverancerne af Chanel-varer til Parfumeri  

 Eva i årene 1973-1975 har udgjort henholdsvis 3.794 kr., 4.124 kr. og 5.092  

 kr., opgjort til udsalgspriser.
Dette svarer til 1,2-1,3 pct. af parfumeriets  

 totalomsætning i de pågældende år.
Chanels markedsandel kan anslås til ikke over 10 pct., og Chanels agent  

 Georg Muller A/S kan derfor næppe siges at udøve en væsentlig indflydelse på  

 pris- eller omsætningsforholdene i parfumeribranchen.
Monopoltilsynet har  

 derfor ikke fundet grundlag for at meddele Georg Muller leveringspålæg.
 Til det således foreliggende skal nævnet udtale:
 Der findes på det danske marked et betydeligt antal mærkeserier omfattende  

 parfume og skønhedsmidler, og klageren er autoriseret forhandler af flere af  

 disse.
Chanels markedsandel er ret begrænset, og ej heller i klagerens forretning  

 udgør salget af Chanel en væsentlig del af omsætningen.
Idet betingelserne  

 for i medfør af § 12, stk. 3, i monopolloven at pålægge Georg Muller A/S at  

 genoptage leverancerne til klageren således ikke er til stede, vil tilsynets  

 afgørelse være at stadfæste, jfr. herved nævnets kendelse af 25. juni 1962  

 anført i Meddelelser fra Monopoltilsynet 1962, side 249-251.
 Herefter bestemmes:
 Den af monopoltilsynet ved skrivelse af 21. december 1976 trufne afgørelse  

 stadfæstes.
