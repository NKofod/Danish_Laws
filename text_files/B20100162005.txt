Kapitel 1   Definitioner Kapitel 2   Uddeling Kapitel 3   Kriterier, formkrav og tidsfrister Kapitel 4   Bevillingsforudsætninger og tilbagebetaling Kapitel 5   Delegation af kompetence Kapitel 6   Budget, årsregnskab og revision Kapitel 7   Ikrafttræden m.v.
Bekendtgørelse om bevillingsfunktionen m.v. under Det Frie Forskningsråd og Det Strategiske Forskningsråd I medfør af §§ 15 og 23 i lov om forskningsrådgivning m.v., jf. lovbekendtgørelse nr. 1064 af 6. september 2010, fastsættes efter bemyndigelse i henhold til § 40 a, stk. 1, jf. § 1, stk. 1, nr. 3 og 5 i bekendtgørelse nr. 1171 af 4. oktober 2010 om delegation af ministeren for videnskab, teknologi og udviklings beføjelser i lov om forskningsrådgivning m.v.:
Kapitel 1 Definitioner § 1. I denne bekendtgørelse forstås ved:
 1) Bevillingsforudsætninger: Tilskudsforudsætninger, dvs. vilkår, der stilles som betingelse for tildeling af en forskningsbevilling.
 2) Bevillingsfunktion: Aktiviteter, der er knyttet til udmøntning af forskningsmidler, og som udføres af Det Frie Forskningsråd eller Det Strategiske Forskningsråd, herunder faglige forskningsråd og programkomiteer m.v., eller af deres sekretariat.
 3) Bevillingsgrundlag: Opslag, ansøgningsmateriale, bevillingsbreve med bilag og evt. senere ændringer hertil samt andet materiale eller vilkår, som bevillingsbrevene henviser til.
 4) Virkemiddel: Kategori af aktiviteter, der kan tildeles bevilling.
 5) Loven: Lov om forskningsrådgivning m.v., jf. lovbekendtgørelse nr. 1064 af 6. september 2010.
Kapitel 2 Uddeling § 2. I forbindelse med udøvelsen af bevillingsfunktionen efter lovens §§ 7 og 17 skal Det Frie Forskningsråd og Det Strategiske Forskningsråd sikre, at forskningsbevillinger uddeles i åben konkurrence og efter en forskningsfaglig kvalitetsvurdering.
Kapitel 3 Kriterier, formkrav og tidsfrister § 3. Bestyrelserne for Det Frie Forskningsråd og Det Strategiske Forskningsråd kan i medfør af lovens §§ 9 a, stk. 2, og 19 a, stk. 2, inden for rammerne af denne bekendtgørelse samt gældende lovgivning udstede bindende retningslinier for:
 1) Indkaldelse af ansøgninger og kravene hertil.
 2) Sagsbehandling i forbindelse med bevillingsfunktionen efter lovens §§ 7 og 17.
 3) Vurdering af rådenes eventuelle inhabilitet.
 § 4. Som led i de enkelte uddelingsrunder kan Det Frie Forskningsråd og Det Strategiske Forskningsråd beslutte, at ansøgninger skal opfylde ét eller flere af følgende formkrav:
 1) Krav til ansøgers videnskabelige og/eller andre kvalifikationer.
 2) Krav om et maksimum for ansøgningers, herunder ansøgningsbilags omfang.
 3) Krav om at ansøgninger skal være over eller under en vis beløbsstørrelse.
 4) Krav om at ansøgninger, som skal til ekstern bedømmelse, eller som er over en vis beløbsstørrelse, eller hvor andre særlige forhold taler for det, skal udformes på et andet sprog end dansk.
 5) Krav om anvendelse af ansøgningsskema eller digital blanket.
 6) Krav til den nærmere udformning af ansøgninger, herunder krav om underskrift eller elektronisk signatur, bilag (f.eks. projektbeskrivelse, CV, erklæringer og/eller underskrifter fra institutioner) m.v.
 7) Krav til indholdet af projektbeskrivelser.
 8) Krav til indhold og udformning af CV og publikationslister.
 9) Krav til budgetspecifikationer i ansøgninger.
 10) Krav om digital kommunikation, herunder om digital indsendelse af ansøgninger og om formatet herfor.
 11) Krav om at ansøgninger med bilag skal være modtaget ved udløbet af en ansøgningsfrist.
§ 5. Formkrav og tidsfrister, jf. § 4, skal fremgå af opslaget.
Hvis manglende overholdelse af et formkrav eller af en tidsfrist kan medføre, at en ansøgning afvises uden realitetsbehandling, skal dette ligeledes fremgå af opslaget.
 § 6. Det Frie Forskningsråd og Det Strategiske Forskningsråd skal som led i de enkelte uddelingsrunder oplyse om, hvilke virkemidler, der kan søges om støtte til.
 Stk. 2. Rådene skal fastsætte faglige samt økonomiske og/eller organisatoriske kriterier for bedømmelse af ansøgninger.
Stk. 3. Oplysninger om virkemidler, jf. stk. 1, skal fremgå af opslaget.
Kriterier, jf. stk. 2, skal tilsvarende fremgå af opslaget.
Kapitel 4 Bevillingsforudsætninger og tilbagebetaling § 7. Det Frie Forskningsråd og Det Strategiske Forskningsråd fastsætter i forbindelse med udøvelsen af bevillingsfunktionen efter lovens §§ 7 og 17 forudsætningerne for bevillingerne.
Der skal som minimum fastsættes vilkår for bevillingsmodtageres regnskabsaflæggelse og forventede faglige afrapportering.
 Stk. 2. Rådene kan efter en konkret vurdering godkende fravigelser fra bevillingsforudsætningerne, dog sådan at der under alle omstændigheder altid skal ske regnskabsaflæggelse og som hovedregel faglig afrapportering, jf. stk. 1.
Stk. 3. Bevillingsforudsætningerne, jf. stk. 1, skal fremgå af bevillingsgrundlaget.
Eventuelle fravigelser, jf. stk. 2, skal tilsvarende fremgå af bevillingsgrundlaget.
Stk. 4. Overholder en bevillingsmodtager ikke bevillingsforudsætningerne, kan rådene stoppe bevillingen og inddrage eventuel restbevilling samt kræve allerede udbetalte beløb tilbagebetalt.
Rådene kan gøre behandling af en ny ansøgning betinget af, at bevillingsforudsætningerne for tidligere bevillinger overholdes.
Kapitel 5 Delegation af kompetence § 8. Bestyrelserne for Det Frie Forskningsråd og Det Strategiske Forskningsråd kan delegere bevillings- og rådgivningskompetence i sager, der ikke er praksisdannende eller -brydende, og som ikke har principiel karakter, jf. stk. 2 og 3.
 Stk. 2. Inden for de faglige forskningsråd og inden for programkomiteerne kan delegationen foretages på følgende måde:
 1) Delegation til et udvalg af rådsmedlemmer eller programkomitémedlemmer.
 2) Delegation i særlige situationer til formanden eller, i dennes forfald, til næstformanden.
Stk. 3. Delegation kan endvidere ske til sekretariatet.
I sager, der kræver forskningsfaglig indsigt, kan delegation alene ske i begrænset omfang og under forudsætning af, at sekretariatet råder over relevant forskningsfaglig ekspertise.
 Stk. 4. De nærmere vilkår for udøvelse af delegationen skal udmøntes i en forretningsorden eller lignende for vedkommende forskningsråd eller programkomité. Forretningsordenen godkendes af vedkommende bestyrelse og offentliggøres på Forsknings- og Innovationsstyrelsens hjemmeside.
 Stk. 5. De faglige forskningsråd og programkomiteerne kan i øvrigt inden for deres respektive områder efter en konkret vurdering i hvert enkelt tilfælde træffe beslutning om delegation af kompetence.
Kapitel 6 Budget, årsregnskab og revision § 9. Lov om statens regnskabsvæsen m.v., lov om revisionen af statens regnskaber m.m. og regler udstedt i henhold hertil finder anvendelse på Det Frie Forskningsråd og Det Strategiske Forskningsråd.
Kapitel 7 Ikrafttræden m.v.
 § 10. Bekendtgørelsen træder i kraft den 1. januar 2011. Samtidig ophæves bekendtgørelse nr. 864 af 27. august 2008 om delegation af kompetence, fondsfunktionen m.v. under Det Frie Forskningsråd og Det Strategiske Forskningsråd.
