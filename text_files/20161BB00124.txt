Fremsat den 31. marts 2017 af Pia Adelsteen (DF), Lise Bech (DF), René Christensen (DF), Kristian Thulesen Dahl (DF), Karina Due (DF), Søren Espersen (DF), Ib Poulsen (DF) og Peter Skaarup (DF) Forslag til folketingsbeslutning om ændring af bekendtgørelse om indsats mod rotter Folketinget pålægger regeringen inden udgangen af indeværende kalenderår at ændre bekendtgørelsen om forebyggelse og bekæmpelse af rotter, således at det klart fremgår af bekendtgørelsen, at kommunalbestyrelsen skal sikre, at der opsættes rottespærrer på samtlige kloakledninger, der fører ind til hospitaler, skoler, plejehjem og dagsinstitutioner, medmindre det er teknisk umuligt.
Bemærkninger til forslaget Indeværende beslutningsforslag har til formål at sikre, at kommunerne fremover skal sikre, at der opsættes rottespærrer på kloakledninger, der fører ind til hospitaler, plejehjem, skoler og dagsinstitutioner, medmindre det teknisk set er umuligt at opsætte.
Rottespærrer kan dog stort set anvendes overalt i stikledninger og kloakker ind til ejendomme.
Efter bestemmelserne i bekendtgørelse nr. 913 af 27. juni 2016 om forebyggelse og bekæmpelse af rotter skal kommunerne i dag blot opsætte rottespærrer, hvor det er hensigtsmæssig og tekniske muligt.
 Reglerne fremgår af § 7 i bekendtgørelsen:
 § 7. Kommunalbestyrelsen skal som grundejer, hvor det er hensigtsmæssigt og teknisk muligt, på eksisterende kommunale skoler, plejehjem og daginstitutioner opsætte rottespærrer på kloakledninger, der fører ind til de pågældende områder.
 Stk. 2. Kommunalbestyrelsen skal ligeledes som grundejer, hvor det er hensigtsmæssigt og teknisk muligt, opsætte rottespærrer i forbindelse med byggemodning af kommunale skoler, plejehjem, daginstitutioner og parcelhusområder på kloakledninger, der fører ind til de pågældende områder.
 Stk. 3. Kommunalbestyrelsen kan, hvor det er hensigtsmæssigt og teknisk muligt, når den har opnået tilladelse fra grundejeren, opsætte rottespærrer på samtlige kloakledninger, der fører ind til eksisterende hospitaler.
 Stk. 4. Adgangen i stk. 3 gælder tillige i forbindelse med byggemodning af hospitaler.
 Stk. 5. Kommunalbestyrelsen kan desuden efter aftale med spildevandsforsyningsselskabet opsætte rottespærrer andre steder end angivet i stk. 1-4 eller anvende giftblokke som led i bekæmpelse af rotter i kloaknettet.
 Stk. 6. Opsætning af rottespærrer og anvendelse af giftblokke skal fremgå af handlingsplanen, jf. § 6.
Stk. 7. Når der ved private byggemodninger af parcelhusgrunde er opsat rottespærrer, afgør spildevandsforsyningsselskabet i forbindelse med overtagelse af ledningsanlægget, om rottespærrer fortsat skal anvendes.
Tilsvarende gælder ved kommunale byggemodninger af parcelhusgrunde, hvor forsyningsselskabet har forsyningspligten.
Forslagsstillerne mener, at rottebekæmpelsen i Danmark har slået fejl.
Den hidtidige indsats i stat, region og kommuner har ikke kunnet knække den stigende kurve af rotteangreb.
Selv med en øget økonomisk indsats er der mange anmeldelser af rotteangreb.
I en rapport fra Miljøministeriet fra 2009 fremgik det, at antallet af rotteanmeldelser er steget med 40 pct. i de forgangne 20 år (Kilde: Miljøministeriet »Rapport om rotteområdet i Danmark«). Problemet er ikke blevet mindre siden.
I artiklen »Danmark slås med rekordmange rotter« fra Metroxpress den 26. januar 2015 fremgår det, at antallet af rotteanmeldelser er på sit højeste i tre af landets fire største byer (http://www.mx.dk/nyheder/danmark/story/18736456). TV 2 skrev den 3. september 2016, at de danske kommuner ganske enkelt er ved at blive løbet over ende af rotter.
TV 2 havde foretaget en undersøgelse, der viste, at antallet er rotteanmeldelser var steget i 50 ud af 57 kommuner, som havde deltaget i undersøgelsen (http://nyheder.tv2.dk/samfund/2016-09-03-tjek-din-kommune-her-vaelter-det-op-med-rotter).
Mange steder bekæmpes rotter med gift.
Men giften virker ikke optimalt, og rotterne er i stigende grad resistente over for giften.
Desværre er der konstateret forekomster af rottegift i rovfugle og rovpattedyr.
Der er for længst udviklet giftfri metoder til at forebygge indsatsen mod rotter i byernes kloakker, hvor rotteklapspærrer har vist sig effektive til dels at nedbringe antallet af kloakrotter, dels til at skabe kloakrottefri byområder, f.eks. på Bornholm, og på Hillerød Hospital, hvor der ikke har været anvendt rottegift i mange år.
Jo færre kloakrotter, desto færre overfladerotter (Kilde: http://www.licitationen.dk/article/view/296402/kommune_lukker_af_for_rotter_i_kloakken? ref=newsletter&utm_medium=email&utm_source=newsletter&utm_campaign=daily#. V_-q5iR-60g). Skive Kommune har opsat rotteklapspærrer i årevis med stor fordel (Kilde: http://www.licitationen.dk/article/view/306306/der_findes_miljovenlige_og_okonomiske_alternativer). Udgifterne til rottespærrer er ret beskeden.
En spærre er en engangsudgift og koster mellem 3.000 og 5.000 kr.
I dag bruger kommunerne store ressourcer på rottebekæmpelse.
Så opsættelse af rottespærrer vil medføre driftsbesparelser.
Skriftlig fremsættelse Pia Adelsteen (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ændring af bekendtgørelse om indsats mod rotter.
(Beslutningsforslag nr.
B 124) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
