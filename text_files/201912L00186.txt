Fremsat den 5. maj 2020 af udlændinge- og integrationsministeren (Mattias Tesfaye) Forslag til Lov om ændring af lov om danskuddannelse til voksne udlændinge m.fl.
(Afskaffelse af deltagerbetaling og ændring af reglerne om depositum for danskuddannelse til udenlandske arbejdstagere, studerende m.fl.) § 1 I lov om danskuddannelse til voksne udlændinge m.fl., jf. lovbekendtgørelse nr. 901 af 19. august 2019, foretages følgende ændringer:
 1. I § 14, stk. 1, udgår », jf. dog stk. 2«.
 2. § 14, stk. 2, ophæves.
 Stk. 3-7 bliver herefter stk. 2-6.
3. I § 14, stk. 5, 1. pkt., der bliver stk. 4, 1. pkt., ændres »1.250 kr.« til: »2.000 kr.« 4. § 14, stk. 6, der bliver stk. 5, affattes således:
»Stk. 5. Kommunalbestyrelsen træffer afgørelse om tilbagebetaling af depositum.
Udbyder af danskuddannelse overfører indbetalte depositum, der ikke skal tilbagebetales til en S-kursist, til den henvisende kommunalbestyrelse.« 5. § 14, stk. 7, der bliver stk. 6, affattes således:
»Stk. 6. Udlændinge- og integrationsministeren kan fastsætte nærmere regler om depositum efter stk. 4 og 5, herunder om opkrævning, tilbagebetaling og afregning med den henvisende kommunalbestyrelse.« 6. § 14, stk. 8, ophæves.
§ 2 Loven træder i kraft den 1. juli 2020.
Bemærkninger til lovforslaget Almindelige bemærkninger 1. Indledning Ved Aftale af 2. december 2019 mellem regeringen, Radikale Venstre, Socialistisk Folkeparti, Enhedslisten og Alternativet om Finansloven for 2020 blev der opnået enighed om at afskaffe den nuværende faste deltagerbetaling på 2000 kr. pr. modul for udenlandske arbejdstagere, studerende m.fl. (såkaldte S-kursister), så danskuddannelsen bliver gratis.
 Det fremgår videre af aftalen, at depositummet for deltagelse i danskundervisning fastholdes og forhøjes fra i dag 1.250 kr. pr. modul til 2.000 kr. pr. modul, samt at reglerne om tilbagebetaling af depositum skærpes, så uberettiget fravær medfører, at tilbagebetalingen af depositum nedsættes.
 Herudover fremgår af aftalen, at ændringerne skal bidrage til, at flere gennemfører danskundervisningen, hvilket kan medvirke til at fastholde udenlandsk arbejdskraft i Danmark og styrke deres deltagelse i samfundet.
 Et lovforslag med ovenstående indhold har været i høring fra den 4. februar 2020 til den 2. marts 2020.
På baggrund af de modtagne høringssvar med kritiske bemærkninger om den administrative byrde, som de foreslåede ændringer vedr. nedsættelse af depositum i tilfælde af uberettiget fravær vurderes at ville medføre, er der blandt aftaleparterne bag finansloven for 2020 opnået enighed om en forenklet model.
Efter denne model fortabes depositum, hvis modultesten bestås senere end de tidsfrister, der gælder for de enkelte moduler, dog tidligst 6 måneder efter kursistens påbegyndelse af et modul.
Der vil blive fastsat tidsfrister af forskellig længde for de enkelte moduler, som vil gælde fra kursistens påbegyndelse af modulet, idet de første moduler på danskuddannelserne tidsmæssigt er kortere end de sidste moduler.
En kursist, der ophører på danskuddannelsen uden at tage modultest eller afsluttende prøve, for det modul kursisten er henvist til, fortaber endvidere sit depositum.
Det vurderes, at denne model på tilsvarende vis vil tilskynde kursisterne til at gennemføre modulet.
 Der er med aftalen om finansloven for 2020 afsat en ramme på i alt 75 mio. kr. i 2020 og 145 mio. kr. årligt fra 2021 til at gennemføre tiltagene.
 Nærværende lovforslag gennemfører de ovenfor nævnte aftalepunkter.
2. Lovforslagets hovedpunkter 2.1 Afskaffelse af krav om deltagerbetaling for udenlandske arbejdstagere, studerende m.v.
2.1.1 Gældende ret Den daværende regering (V, LA og K) og Dansk Folkeparti indgik den 6. februar 2018 Aftale om lavere skat på arbejdsindkomst og større fradrag for pensionsindbetalinger, hvormed der blev indført en delvis deltagerbetaling for danskuddannelse til udenlandske arbejdstagere, EU-borgere, studerende m.fl., der har ret til undervisningen, på 2.000 kr. pr. påbegyndt modul.
 Deltagerbetalingen blev indført ved lov nr. 744 af 8. juni 2018 om ændring af lov om danskuddannelse til voksne udlændinge m.fl. (indførelse af deltagerbetaling for danskuddannelse til voksne udlændinge, studerende m.v.) med ikrafttræden 1. juli 2018. Loven har virkning for alle S-kursister, der påbegynder et nyt modul efter den 1. juli 2018.
S-kursister er defineret i § 2 d i lov om danskuddannelse til voksne udlændinge m.fl., jf. lovbekendtgørelse nr. 901 af 19. august 2019, (herefter danskuddannelsesloven) og omfatter udlændinge, der har opholdstilladelse med henblik på beskæftigelse, studier m.v. efter udlændingelovens (lovbekendtgørelse nr. 1022 af 2. oktober 2019) regler, medfølgende familiemedlemmer til sådanne udlændinge, nordiske statsborgere og udlændinge med opholdsret i medfør af EU-retlige regler.
Herudover anses EU-grænsependlere, der tilbydes danskuddannelse i medfør af danskuddannelseslovens § 2 a, og grønlændere og færinger samt øvrige danske statsborgere, der tilbydes danskuddannelse efter loven i medfør af § 2 d, stk. 3, ligeledes som S-kursister og er dermed omfattet af forpligtelsen til at betale deltagerbetaling.
Deltagerbetalingen finder ikke anvendelse for udlændinge med opholdstilladelse efter udlændingelovens § 9 j, det vil sige udlændinge, der er meddelt opholdstilladelse som au pair-personer.
Baggrunden herfor er, at værtsfamilier til au pair-personer opkræves et engangsbeløb til medfinansiering af det offentliges udgifter til danskundervisning, jf. udlændingelovens § 9 j, stk. 6.
 Det følger af danskuddannelseslovens § 14, stk. 2, at udbydere af danskuddannelse opkræver S-kursister en deltagerbetaling på 2.000 kr. pr. modul, når kursisten henvises til et modul på danskuddannelsen efter danskuddannelseslovens § 6, stk. 1.
 Efter gældende ret er den samlede deltagerbetaling ved en hel danskuddannelse bestående af 6 moduler således på 12.000 kr.
 Danskuddannelseslovens § 14, stk. 8, indeholder en bemyndigelsesbestemmelse, hvorefter udlændinge- og integrationsministeren kan fastsætte nærmere regler om opkrævning og administration af deltagerbetalingen.
Den nærmere udmøntning af deltagebetalingen er fastsat i bekendtgørelse om danskuddannelse til voksne udlændinge m.fl., jf. bekendtgørelse nr. 1223 af 22. november 2019. Det følger således af bekendtgørelsens § 13, stk. 8, at det er udbyder af danskuddannelse, der opkræver deltagerbetalingen.
Det følger videre af bekendtgørelsens § 13, stk. 10, at S-kursisten ikke kan påbegynde undervisningen, før den pågældende har indbetalt deltagerbetaling til den udbyder af danskuddannelse, som kursisten er henvist til.
2.1.2 Ministeriets overvejelser Deltagerbetalingen blev indført den 1. juli 2018, det vil sige et år efter indførelse af depositummet.
Formålet med indførelsen af deltagerbetalingen var yderligere at styrke S-kursisternes incitament for deltagelse i danskuddannelse, således at kun de S-kursister, der er motiverede, påbegynder uddannelsen, og således at de tilmeldte kursister deltager aktivt i uddannelsen.
I perioden efter deltagerbetalingen er indført er antallet af kursister mere end halveret.
Udlændinge- og Integrationsministeriet vurderer, at gode danskkundskaber er en væsentlig forudsætning for en god integration.
Det danske sprog er således afgørende for at kunne fungere på arbejdspladsen, i skolen, i sportsklubben og i det sociale og civile liv generelt.
Derfor er det vigtigt, at udlændinge, der bor og lever i Danmark, mestrer det danske sprog, så de kan blive aktive og bidragsydende medborgere på arbejdsmarkedet og i samfundet i øvrigt.
Ministeriet lægger derfor vægt på, at flere gennemfører danskuddannelsen, hvilket kan medvirke til at fastholde udenlandsk arbejdskraft i Danmark og styrke deres deltagelse i samfundet.
Ministeriet lægger videre vægt på, at implementeringen af danskuddannelserne skal være enkel at administrere.
Efter de gældende regler skal S-kursister forud for start på det enkelte modul betale såvel deltagerbetaling som depositum.
Med nærværende lovforslag afskaffes deltagerbetalingen.
Dermed forenkles incitamentsstrukturen for S-kursister, idet de fremover alene betaler et depositum forud for start på et modul.
Med henblik på at sikre, at depositummet med den fornødne styrke medfører, at alene motiverede kursister tilmelder sig danskuddannelsen, hæves depositummet fra 1.250 kr. til 2.000 kr., ligesom depositummet fortabes, hvis en kursist ikke består modulet inden for de tidsfrister, der gælder for de enkelte moduler, eller hvis kursisten ophører på danskuddannelsen uden at tage modultest eller afsluttende prøve for det modul, som kursisten er henvist til.
2.1.3 Den foreslåede ordning På den baggrund foreslås det, at deltagerbetalingen for S-kursister afskaffes, således at deltagelse i danskuddannelse bliver gratis for S-kursister, ligesom det er tilfældet for I-kursister (flygtninge og familiesammenførte), samt for personer, der ikke er i beskæftigelse, og som på grund af manglende danskkundskaber kun vanskeligt kan opnå beskæftigelse, og derfor i overensstemmelse med lov om en aktiv beskæftigelsesindsats, jf. lov nr. 548 af 7. maj 2019, henvises til danskuddannelse.
 Forslaget har ikke betydning for det beløb, som værtsfamilier til au pair-personer, jf. udlændingelovens § 9 j, betaler til au pair-personers deltagelse i danskuddannelse, idet formålet med denne betaling er at sikre, at tilbuddet om danskundervisning til personer med ophold efter udlændingelovens § 9 j bliver udgiftsneutralt for det offentlige.
 Det foreslås, at ændringen finder anvendelse for kursister, der henvises til et nyt modul efter den 1. juli 2020.
 Der henvises til lovforslagets nr. 1, 2 og 6.
 2.2 Forhøjelse af depositum for deltagelse og regler om tilbagebetaling vedr. danskuddannelse for udenlandske arbejdstagere, studerende m.v.
2.2.1 Gældende ret Som led i aftalen om afskaffelse af PSO-afgiften indgik den daværende regering (V, LA og K), Socialdemokratiet, Dansk Folkeparti, Liberal Alliance, Det Radikale Venstre, Socialistisk Folkeparti og Det Konservative Folkeparti den 17. november 2016 aftale om Mere virksomhedsrettet danskuddannelse til voksne udlændinge.
 På baggrund af aftalen blev der med lov nr. 705 af 8. juni 2017 om ændring af lov om danskuddannelse til voksne udlændinge m.fl. og forskellige andre love (Mere virksomhedsrettet danskuddannelse til voksne udlændinge, krav om mellemkommunal aftale ved midlertidig boligplacering af flygtninge i en anden kommune m.v.) indført et depositum for S-kursister med ikrafttræden den 1. juli 2017. Forpligtelsen til at betale depositum gælder for S-kursister, der henvises til danskuddannelse for første gang fra den 1. juli 2017.
S-kursister er defineret i danskuddannelseslovens § 2 d og omfatter udlændinge, der har fået opholdstilladelse med henblik på beskæftigelse, studier m.v. efter udlændingelovens regler, medfølgende familiemedlemmer til sådanne udlændinge, nordiske statsborgere og udlændinge med opholdsret i medfør af EU-retlige regler.
Herudover anses EU-grænsependlere, der tilbydes danskuddannelse i medfør af danskuddannelseslovens § 2 a, og grønlændere og færinger samt øvrige danske statsborgere, der tilbydes danskuddannelse efter loven i medfør af § 2 d, stk. 3, ligeledes som S-kursister og er dermed omfattet af forpligtelsen til at betale depositum.
Kravet om betaling af depositum finder ikke anvendelse for udlændinge med opholdstilladelse efter udlændingelovens § 9 j, det vil sige udlændinge, der er meddelt opholdstilladelse som au pair-personer.
Baggrunden herfor er, at værtsfamilier til au pair-personer opkræves et engangsbeløb til medfinansiering af det offentliges udgifter til danskundervisning, jf. udlændingelovens § 9 j, stk. 6.
Kommunalbestyrelsen tilbyder danskuddannelse, jf. danskuddannelseslovens § 2. Det følger af danskuddannelseslovens § 14, stk. 5, at udbydere af danskuddannelse opkræver S-kursister et depositum på 1.250 kr., når kursisten henvises til et modul på danskuddannelsen, jf. danskuddannelseslovens § 6, stk. 1. Depositummet opkræves af den udbyder af danskuddannelse, hvor kursisten påbegynder danskuddannelsen.
Danskuddannelseslovens § 10 indeholder de nærmere bestemmelser om udbydere af danskuddannelse.
Det fremgår af § 10 stk. 1, at danskuddannelserne udbydes af 1) kommunale sprogcentre, 2) andre offentlige uddannelsesinstitutioner eller uddannelsesinstitutioner godkendt af det offentlige, 3) private sprogcentre og 4) andre private udbydere, når uddannelsen tilbydes udlændinge som led i aktivering eller beskæftigelse på en privat eller offentlig virksomhed.
Det følger videre af § 10, stk. 3, at etablering som udbyder efter stk. 1, nr. 2-4, er betinget af, at der mellem kommunalbestyrelsen og den pågældende udbyder er indgået en driftsaftale om udbud af danskuddannelse efter denne lov.
 Det følger videre af lovens § 14, stk. 6, at kursisten kan få depositummet tilbagebetalt, når kursisten har afsluttet det modul, kursisten er henvist til.
 Danskuddannelseslovens § 14, stk. 7, indeholder en bemyndigelsesbestemmelse, hvorefter udlændinge- og integrationsministeren kan fastsætte nærmere regler om depositum, herunder om opkrævning og administration.
Den nærmere udmøntning af depositummet er fastsat i bekendtgørelse om danskuddannelse til voksne udlændinge m.fl.
Det følger af bekendtgørelsens § 13, stk. 1, at det er udbyderen af danskuddannelse, der opkræver depositummet hos kursisten.
Det følger af samme bestemmelses stk. 3, at kursisten ikke kan påbegynde undervisningen, før depositummet er betalt. § 13, stk. 5, indeholder de nærmere regler for, hvornår depositummet kan tilbagebetales.
Dette kan ske, når kursisten har bestået modultesten eller den afsluttende prøve, når kursisten ønsker at ophøre med danskuddannelse, eller når kursisten ikke længere er berettiget til danskuddannelse.
2.2.2 Ministeriets overvejelser Depositummet blev indført med virkning fra den 1. juli 2017 med henblik på at sikre, at tilmeldte kursister til danskuddannelserne har et reelt ønske om at følge undervisningen.
Indførelsen af depositumsordningen havde bl.a. baggrund i en undersøgelse foretaget i 2013, som viste, at 12 procent af S-kursister i 2013 faldt fra undervisningen allerede i løbet af det første modul eller udeblev helt fra undervisningen, efter at de havde tilmeldt sig.
 Deltagerbetalingen blev indført et år efter indførelsen af depositum med virkning fra den 1. juli 2018. Deltagerbetalingen blev indført for yderligere at styrke S-kursisternes incitament for deltagelse i danskuddannelse, således at kun de S-kursister, der er motiverede, påbegynder uddannelsen, og således at de tilmeldte kursister deltager aktivt i uddannelsen.
Med nærværende lovforslag afskaffes deltagerbetalingen.
Dermed forenkles incitamentsstrukturen for S-kursister, idet S-kursister i forbindelse med kommunens henvisning til et modul fremover alene betaler et depositum.
 Med henblik på at sikre, at depositummet fortsat vil medføre, at alene motiverede kursister tilmelder sig danskuddannelsen, ønsker Udlændinge- og Integrationsministeriet, at dette depositum hæves fra 1.250 kr. til 2.000 kr.
Det fremgår af aftaleteksten af 2. december 2019 om Finansloven for 2020, at kravene til tilbagebetaling af depositummet skal skærpes i forbindelse med uberettiget fravær.
Aftaleparterne har efter høringsfristens afslutning besluttet, at aftalen gennemføres ved en forenklet model.
Efter denne model fortabes depositum, hvis modultesten bestås senere end de tidsfrister, der gælder for de enkelte moduler, dog tidligst 6 måneder efter kursistens påbegyndelse af et modul, ligesom depositummet fortabes, hvis kursisten ophører på danskuddannelsen uden at tage modultest eller afsluttende prøve for det modul, som kursisten er henvist til.
Der vil blive fastsat tidsfrister af forskellig længde for de enkelte moduler, som vil gælde fra kursistens påbegyndelse af modulet, idet de første moduler på danskuddannelserne tidsmæssigt er kortere end de sidste moduler.
2.2.3 Den foreslåede ordning Det foreslås, at depositummet forhøjes fra 1.250 kr. til 2.000 kr.
Som hidtil vil au pair-personer med opholdstilladelse efter udlændingelovens § 9 j, ikke skulle betale depositum, da værtsfamilier til au pair-personer opkræves et engangsbeløb til medfinansiering af det offentliges udgifter til danskundervisning, jf. udlændingelovens § 9 j, stk. 6.
 Det foreslås videre, at det er kommunalbestyrelsen, der træffer afgørelse om tilbagebetaling af depositum.
 Det foreslås, at i de tilfælde hvor der træffes afgørelse om, at et depositum ikke skal tilbagebetales, skal udbyder af danskuddannelse overføre depositummet til den henvisende kommunalbestyrelse.
 Det foreslås, at udlændinge- og integrationsministeren bemyndiges til at fastsætte nærmere regler om depositummet, herunder om opkrævning, tilbagebetaling og afregning med den henvisende kommunalbestyrelse.
Bemyndigelsen vil blive anvendt til at fastsætte den administrative udmøntning af regler om depositum.
Det forudsættes således, at det i bekendtgørelse om danskuddannelse til voksne udlændinge m.fl. i overensstemmelse med de hidtidige regler fastsættes, at det er udbyder af danskuddannelse, der opkræver depositummet i forbindelse med kursistens henvisning til danskuddannelse, og at kursisten ikke kan påbegynde undervisningen, før depositummet er indbetalt.
Herudover vil bemyndigelsen blive anvendt til at udmønte den del af Aftale af 2. december 2019 om Finansloven for 2020, hvorefter reglerne om depositum skal skærpes, så uberettiget fravær medfører, at størrelsen på det tilbagebetalte depositum nedsættes.
Et lovforslag med ovenstående indhold har været i høring fra den 4. februar til den 2. marts 2020. På baggrund af de modtagne høringssvar med kritiske bemærkninger om den administrative byrde, som de foreslåede ændringer vedr. nedsættelse af depositum i tilfælde af uberettiget fravær vurderes at ville medføre, er der blandt aftaleparterne bag finansloven for 2020 opnået enighed om en forenklet model.
Efter denne model fortabes depositum, hvis modultesten bestås senere end de tidsfrister, der gælder for de enkelte moduler, dog tidligst 6 måneder efter kursistens påbegyndelse af et modul.
Der vil blive fastsat tidsfrister af forskellig længde for de enkelte moduler, som vil gælde fra kursistens påbegyndelse af modulet, idet de første moduler på danskuddannelserne tidsmæssigt er kortere end de sidste moduler.
En kursist, der ophører på danskuddannelsen uden at tage modultest eller afsluttende prøve, for det modul kursisten er henvist til, fortaber endvidere sit depositum.
Det vurderes, at denne model på tilsvarende vis vil tilskynde kursisterne til at gennemføre modulet.
Herudover vil der med bemyndigelsen blive fastsat regler i forhold til udbyder af danskuddannelsens afregning med kommunalbestyrelsen i forhold til depositummer, der ikke skal tilbagebetales til kursister.
Ikke udbetalte depositummer skal således tilbageføres til kommunalbestyrelsen.
 Krav på tilbagebetaling af depositum forældes efter forældelseslovens bestemmelser, jf. lov nr. 1238 om forældelse af fordringer af 9. november 2015. Det fremgår af forældelsesloven, at en forældelsesfrist regnes fra det tidligste tidspunkt, hvor fordringshaveren kan kræve at få fordringen opfyldt.
 Der henvises til lovforslagets nr. 3 til 5.
3. Økonomiske konsekvenser og implementeringskonsekvenser for det offentlige Forslaget skønnes med betydelig usikkerhed samlet set at medføre offentlige merudgifter på 61 mio. kr. i 2020, 100 mio. kr. i 2021 årligt og frem, jf. tabel 1. Merudgifterne kan henføres til færre indtægter fra deltagerbetaling, meraktivitet som følge heraf og administrationsomkostninger.
I modgående retning trækker nye indtægter fra ikke-refunderet depositum samt mindreaktivitet som følge af de skærpede regler for depositum.
Fra og med 2018 afholder kommunerne den fulde udgift til danskuddannelse for målgruppen.
Udgifterne er omfattet af den kommunale budgetgaranti, hvorfor kommunerne under ét fuldt ud kompenseres for udviklingen i udgifterne via det statslige bloktilskud.
 Skønnene over de økonomiske konsekvenser er bl.a. baseret på prognose for den fremadrettede fordeling af gennemførselstid, fravær og start på modulforløb.
 Afskaffelse af deltagerbetaling skønnes at medføre merudgifter vedrørende de eksisterende danskuddannelser på i alt 119 mio. kr. i 2020, 238 mio. kr. i 2021 årligt og frem (inkl. forudsat meraktivitet, som følge af at uddannelsen bliver gratis med enkelte undtagelser, jf. nedenfor). Herfra skal fratrækkes forventede afledte mindreudgifter til forberedende voksenuddannelse (FVU-start), som er et gratis tilbud om danskundervisning til voksne tosprogede, på 47 mio. kr. i 2020, 93 mio. kr. i 2021 årligt og herefter.
 De ændrede regler for refundering af det fulde depositum vil medføre merindtægter, da depositum fremover ikke tilbagebetales, såfremt de af udlændinge- og integrationsministeren fastsatte tidsfrister overskrides.
 Tiltaget skønnes med betydelig usikkerhed at medføre mindreudgifter vedrørende de eksisterende danskuddannelser på 26 mio. kr. i 2020 og 75 mio. kr. årligt fra 2021 og frem (inkl. forudsat mindre aktivitet som følge af ikke-refunderede deposita). Hertil kommer merudgifter til FVU-start på 15 mio. kr. i 2020 og 29 mio. kr. årligt fra 2021 og frem.
Endelig skønnes tiltaget at medføre årlige kommunale merudgifter til administration på 1 mio. kr. i 2021 og frem.
Af regnskabstekniske årsager forventes det ikke, at kommunerne kan nå at bogføre på depositum grundet studieophør i ikrafttrædelseshalvåret 2020, hvorfor de administrative merudgifter først er indregnet fra 2021.
 Det er forudsat, at forhøjelsen af depositum fra 1.250 kr. pr. modul til 2.000 kr. ikke isoleret set har udgiftsmæssige konsekvenser.
 De samlede offentlige merudgifter i tabel 1 finansieres via reserven § 35.11.36.50. Reserve til afskaffelse af deltagerbetaling på danskuddannelse til udenlandske arbejdstagere m.fl.
Der foretages følgende bevægelser.
De samlede merudgifter til danskuddannelse og administration på 93 mio. kr. i 2020 og 163 mio. kr. årligt fra 2021 og frem opføres på reserven § 14.11.78. Reserver og budgetregulering vedrørende kommunale indkomstoverførsler.
De samlede mindreudgifter til FVU mv. på 32 mio. kr. i 2020 og 64 mio. kr. årligt fra 2021 og frem opføres på § 20.74.02. Almene voksenuddannelser.  Endelig reduceres § 35.11.36.50. Reserve til afskaffelse af deltagerbetaling på danskuddannelse til udenlandske arbejdstagere m.fl. med 61 mio. kr. i 2020 og 100 mio. kr. årligt fra 2021 og frem.
 Lovforslaget forventes med en vis usikkerhed at medføre begrænsede implementeringskonsekvenser for det offentlige.
 Lovforslaget forventes at medføre en vis øget administration i landets kommuner i forbindelse med afgørelser om bortfald af depositum.
 Lovforslaget vurderes at være i overensstemmelse med de syv principper for digitaliseringsklar lovgivning.
 4. Økonomiske og administrative konsekvenser for erhvervslivet m.v.
 Lovforslaget medfører ikke erhvervsøkonomiske eller erhvervsadministrative konsekvenser.
5. Administrative konsekvenser for borgerne Lovforslaget har ikke væsentlige administrative konsekvenser for borgerne.
6. Miljømæssige konsekvenser Lovforslaget medfører ingen miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
 8. Hørte myndigheder og organisationer m.v.
 Et udkast til lovforslag har i perioden fra den 4. februar 2020 til den 2. marts 2020 været sendt i høring hos følgende myndigheder og organisationer m.v.:
 A2B, Advokatsamfundet, Amnesty International, Ankestyrelsen, AOF-Danmark, Arbejderbevægelsens Erhvervsråd, Arbejdsgivernes Uddannelsesbidrag, Danske Universiteter, Beskæftigelsesrådet, Børne- og Kulturchefforeningen, Dansk Arbejdsgiverforening, Dansk Erhverv, Dansk Flygtningehjælp, Dansk Folkeoplysnings Samråd, Dansk Industri, Danske Handicaporganisationer, Dansk Retspolitisk Forening, Dansk Røde Kors, Dansk Socialrådgiverforening, Danske Advokater, Danske Regioner, Datatilsynet, De Danske Sprogcentre, Det Centrale Handicapråd, Dignity  Dansk Institut mod Tortur, Dokumentations- og Rådgivningscentret om Racediskrimination, Etnisk Ung, Fagbevægelsen Hovedorganisation (FH), Familieretshuset, Finanssektorens Arbejdsgiverforening, FOA-Fag og Arbejde, FOFs Landsorganisation, FORA, Foreningen af Frie Fagskoler, Foreningen af kommunale social-, sundheds- og arbejdsmarkedschefer i Danmark, Foreningen af Ledere ved Danskuddannelserne (FLD), Foreningen af Statsforvaltningsjurister, Foreningen af Udlændingeretsadvokater, Frivilligrådet, Indvandrerrådgivningen, Institut for Menneskerettigheder, Jobrådgivernes Brancheforening, KL, Kommunernes Revision/BDO, Liberalt Oplysningsforbund, Lærernes Centralorganisation, NETOP - Netværk for oplysning, Oplysningsforbundenes Fællesråd, Produktionsskoleforeningen, PROSA, PRO-Vest, Retspolitisk Forening, Rigsrevisionen, Rådet for Etniske Minoriteter, Rådet for Socialt Udsatte, Uddannelsesforbundet, UCplus, UNHCR, SMV Danmark  Håndværksrådet, VEU-rådet og Ægteskab uden grænser.
Bemærkninger til lovforslagets enkelte bestemmelser Til § 1 Til nr. 1 Efter danskuddannelseslovens § 14, stk. 1, er uddannelsen vederlagsfri for udlændinge omfattet af denne lov, jf. dog stk. 2. Det fremgår af stk. 2, 1. pkt. at udbyder af danskuddannelse afkræver S-kursister en deltagerbetaling på 2.000 kr. pr. modul, når kursisten henvises til et modul på danskuddannelsen.
Det fremgår videre af stk. 2, 2. pkt., at bestemmelsen ikke finder anvendelse for udlændinge med opholdstilladelse efter udlændingelovens § 9 j (au pair-personer).
 Med nærværende lovforslag foreslås det, at deltagerbetalingen for S-kursister afskaffes, jf. lovforslagets § 1, nr. 2.
 Det foreslås som konsekvens heraf, at henvisningen i § 14, stk. 1, til stk. 2, udgår.
 Der henvises i øvrigt til afsnit 2.1 i lovforslagets almindelige bemærkninger.
Til nr. 2 Det følger af danskuddannelseslovens § 14, stk. 2, 1. pkt., at udbyder på danskuddannelse afkræver S-kursister en deltagerbetaling på 2.000 kr. pr. modul, når kursisten henvises til et modul på danskuddannelsen.
Det fremgår videre af stk. 2, 2. pkt., at bestemmelsen ikke finder anvendelse for udlændinge med opholdstilladelse efter udlændingelovens § 9 j (au pair-personer).
Det fremgår af § 10 stk. 1, i danskuddannelsesloven, at danskuddannelserne udbydes af 1) kommunale sprogcentre, 2) andre offentlige uddannelsesinstitutioner eller uddannelsesinstitutioner godkendt af det offentlige, 3) private sprogcentre og 4) andre private udbydere, når uddannelsen tilbydes udlændinge som led i aktivering eller beskæftigelse på en privat eller offentlig virksomhed.
Det følger videre af § 10, stk. 3, at etablering som udbyder efter stk. 1, nr. 2-4, er betinget af, at der mellem kommunalbestyrelsen og den pågældende udbyder er indgået en driftsaftale om udbud af danskuddannelse efter denne lov.
S-kursister er defineret i § 2 d i danskuddannelsesloven og omfatter udlændinge, der har opholdstilladelse med henblik på beskæftigelse, studier m.v. efter udlændingelovens (lovbekendtgørelse nr. 1022 af 2. oktober 2019) regler, medfølgende familiemedlemmer til sådanne udlændinge, nordiske statsborgere og udlændinge med opholdsret i medfør af EU-retlige regler.
Herudover anses EU-grænsependlere, der tilbydes danskuddannelse i medfør af danskuddannelseslovens § 2 a, og grønlændere og færinger samt øvrige danske statsborgere, der tilbydes danskuddannelse efter loven i medfør af § 2 d, stk. 3, ligeledes som S-kursister.
Med nærværende lovforslag afskaffes deltagerbetalingen for S-kursister.
Det foreslås, at § 14, stk. 2, ophæves.
 § 14, stk. 3- 7 bliver derefter § 14, stk. 2-6.
 Dermed bliver deltagelse i danskuddannelse gratis for S-kursister, ligesom det er tilfældet for I-kursister (flygtninge og familiesammenførte), samt for personer, der ikke er i beskæftigelse, og som på grund af manglende danskkundskaber kun vanskeligt kan opnå beskæftigelse, og derfor i overensstemmelse med lov om en aktiv beskæftigelsesindsats, jf. nr. lov nr. 548 af 7. maj 2019 om en aktiv beskæftigelsesindsats, henvises til danskuddannelse.
 Forslaget har ikke betydning for det beløb, som værtsfamilier til au pair-personer, jf. udlændingelovens § 9 j, betaler til au pair-personers deltagelse i danskuddannelse, idet formålet med denne betaling er at sikre, at tilbuddet om danskundervisning til personer med ophold efter udlændingelovens § 9 j bliver udgiftsneutralt for det offentlige.
 Det foreslås, at ændringen finder anvendelse for S-kursister, der henvises til et nyt modul efter den 1. juli 2020, således at S-kursister, der henvises til danskuddannelse efter lovens ikrafttræden, ikke skal betale deltagerbetaling.
 Der henvises i øvrigt til afsnit 2.1 i lovforslagets almindelige bemærkninger.
Til nr. 3 Det følger af danskuddannelseslovens § 14, stk. 5, 1. pkt. at udbydere af danskuddannelse opkræver S-kursister et depositum på 1.250 kr., når kursisten henvises til et modul på danskuddannelsen, jf. § 6, stk. 1. 1. pkt. finder dog ikke anvendelse for udlændinge med opholdstilladelse efter udlændingelovens § 9 j (au pair-personer).
Det fremgår af § 10 stk. 1, i danskuddannelsesloven, at danskuddannelserne udbydes af 1) kommunale sprogcentre, 2) andre offentlige uddannelsesinstitutioner eller uddannelsesinstitutioner godkendt af det offentlige, 3) private sprogcentre og 4) andre private udbydere, når uddannelsen tilbydes udlændinge som led i aktivering eller beskæftigelse på en privat eller offentlig virksomhed.
Det følger videre af § 10, stk. 3, at etablering som udbyder efter stk. 1, nr. 2-4, er betinget af, at der mellem kommunalbestyrelsen og den pågældende udbyder er indgået en driftsaftale om udbud af danskuddannelse efter denne lov.
S-kursister er defineret i § 2 d i lov om danskuddannelse til voksne udlændinge m.fl., og omfatter udlændinge, der har opholdstilladelse med henblik på beskæftigelse, studier m.v. efter udlændingelovens, jf. lovbekendtgørelse nr. 1022 af 2. oktober 2019, regler, medfølgende familiemedlemmer til sådanne udlændinge, nordiske statsborgere og udlændinge med opholdsret i medfør af EU-retlige regler.
Herudover anses EU-grænsependlere, der tilbydes danskuddannelse i medfør af danskuddannelseslovens § 2 a, og grønlændere og færinger samt øvrige danske statsborgere, der tilbydes danskuddannelse efter loven i medfør af § 2 d, stk. 3, ligeledes som S-kursister.
 Det foreslås, at § 14, stk. 5, der bliver til stk. 4, ændres således, at depositummets beløb ændres fra 1.250 kr. til 2.000 kr., således at S-kursister, der melder sig til danskuddannelse efter lovens ikrafttræden, skal betale et depositum på 2.000 kr. i forbindelse med henvisning til et modul.
 Der henvises i øvrigt til afsnit 2.2 i lovforslagets almindelige bemærkninger.
Til nr. 4 Det følger af § 14, stk. 6, at kursisten kan få depositummet tilbagebetalt, når kursisten har afsluttet det modul, kursisten er henvist til.
S-kursister er defineret i § 2 d i lov om danskuddannelse til voksne udlændinge m.fl., og omfatter udlændinge, der har opholdstilladelse med henblik på beskæftigelse, studier m.v. efter udlændingelovens, jf. lovbekendtgørelse nr. 1022 af 2. oktober 2019, regler, medfølgende familiemedlemmer til sådanne udlændinge, nordiske statsborgere og udlændinge med opholdsret i medfør af EU-retlige regler.
Herudover anses EU-grænsependlere, der tilbydes danskuddannelse i medfør af danskuddannelseslovens § 2 a, og grønlændere og færinger samt øvrige danske statsborgere, der tilbydes danskuddannelse efter loven i medfør af § 2 d, stk. 3, ligeledes som S-kursister.
 Med den foreslåede bestemmelse i § 14, stk. 6, 1. pkt., der bliver til stk. 5, 1. pkt., træffer kommunalbestyrelsen afgørelse om tilbagebetaling af depositum.
 Det betyder, at kommunalbestyrelsen har ansvar for at træffe afgørelse om tilbagebetaling af indbetalte depositummer.
 Afgørelser om tilbagebetaling af depositum skal ske i overensstemmelse med de almindelige forvaltningsretlige regler.
 Det foreslås i § 14, stk. 6, stk. 2, der bliver til stk. 5, 2. pkt., at udbyder af danskuddannelse, overfører indbetalte depositum, der ikke skal tilbagebetales til en S-kursist, til den henvisende kommunalbestyrelse.
Det påhviler således udbyder af danskuddannelse, der opkræver et depositum fra S-kursister i forbindelse med henvisning til et modul, at overføre depositum, der ikke tilbagebetales til S-kursister, til den henvisende kommunalbestyrelse.
Den henvisende kommunalbestyrelse er den kommunalbestyrelse, der har henvist den enkelte kursist til danskuddannelse efter danskuddannelsesloven, jf. danskuddannelseslovens § 6.
 Der henvises i øvrigt til afsnit 2.2 i lovforslagets almindelige bemærkninger.
Til nr. 5 Det følger af danskuddannelseslovens § 14, stk. 7, at udlændinge- og integrationsministeren kan fastsætte nærmere regler om depositum efter stk. 5 og 6, herunder om opkrævning og tilbagebetaling.
Bestemmelsen er udmøntet i bekendtgørelse om danskuddannelse til voksne udlændinge m.fl. § 13, stk. 1-7. Det følger af § 13, stk. 1, at udbydere af danskuddannelse opkræver S-kursister et depositum på 1.250 kr., når kursisten henvises til et modul på danskuddannelsen, jf. § 6, stk. 1, og § 14, stk. 4, i danskuddannelsesloven til voksne udlændinge m.fl.
Depositummet betales pr. modul.
Udlændinge med opholdstilladelse efter udlændingelovens § 9 j (au-pair personer) betaler ikke depositum.
 Det følger videre af bestemmelsens § 13, stk. 2, at forpligtelsen til at betale depositum efter stk. 1 gælder for kursister, der henvises til danskuddannelse for første gang fra den 1. juli 2017.
 S-kursisten kan ikke påbegynde undervisningen, før den pågældende har indbetalt depositummet til den udbyder af danskuddannelse, som kursisten er henvist til, jf. § 13, stk. 3.
§ 13, stk. 4-7, indeholder reglerne om tilbagebetaling af depositum.
Det følger af stk. 4, at S-kursisten kan få depositummet tilbagebetalt, når kursisten har afsluttet det modul, kursisten er henvist til, jf. § 14, stk. 5, i danskuddannelsesloven.
Tilbagebetaling af depositum sker på S-kursistens anmodning, når 1) kursisten har bestået modultesten for det modul, kursisten er henvist til, 2) kursisten har bestået den afsluttende prøve for danskuddannelse, 3) kursisten ønsker at ophøre med danskuddannelse, eller 4) kursisten ikke længere er berettiget til danskuddannelse.
S-kursister, der ønsker at ophøre med danskuddannelse, skal indgive anmodning om tilbagebetaling af depositum skriftligt til udbyder af danskuddannelse.
Depositummet skal tilbagebetales senest en måned efter, at kursisten har anmodet om tilbagebetaling.
 Det foreslås i § 14, stk. 7, der bliver til stk. 6, at udlændinge- og integrationsministeren kan fastsætte nærmere regler om depositum efter stk. 4 og 5, herunder om opkrævning, tilbagebetaling og afregning med den henvisende kommunalbestyrelse.
 Bemyndigelsen vil bl.a. blive anvendt til at fastsætte regler om, at det er udbyder af danskuddannelse, der opkræver depositummet i forbindelse med kursistens henvisning til danskuddannelse, og at kursisten ikke kan påbegynde undervisningen, før depositummet er indbetalt.
Herudover vil bemyndigelsen blive anvendt til at fastsætte de nærmere regler for tilbagebetaling af depositummet, herunder bl.a. at tilbagebetaling af depositum sker på kursistens anmodning.
Der vil videre blive fastsat regler, hvorefter kursisten fortaber sin ret til tilbagebetaling af depositum, hvis modultesten bestås senere end de tidsfrister, der gælder for de enkelte moduler, dog tidligst 6 måneder efter påbegyndelsen af et modul.
Der vil blive fastsat tidsfrister af forskellig længde for de enkelte moduler, som vil gælde fra kursistens påbegyndelse af modulet, idet de første moduler på danskuddannelserne tidsmæssigt er kortere end de sidste moduler.
Tidsfristerne i forhold til de enkelte moduler vil således blive fastsat på følgende måde: Modul 1 og 2 en tidsfrist på 6 måneder, modul 3 en tidsfrist på 7 måneder, modul 4 en tidsfrist på 8 måneder og modul 5 og 6 en tidsfrist på 9 måneder.
Det sidste modul på danskuddannelsen afsluttes med en prøve.
De afsluttende prøver i danskuddannelse finder sted halvårligt (juni og december). På denne baggrund vil bemyndigelsesbestemmelsen blive anvendt til at fastsætte bestemmelser, hvorefter en kursist på det prøvebærende modul får hele depositummet tilbagebetalt, hvis vedkommende efter maksimalt 9 måneders danskundervisning, jf. tidsrammen for de afsluttende moduler, består den førstkommende prøve.
Retten til tilbagebetaling af depositum bortfalder, hvis den pågældende ikke består den førstkommende prøve efter maksimalt 9 måneders undervisning.
En kursist, der ophører på danskuddannelsen uden at tage modultest eller afsluttende prøve, for det modul kursisten er henvist til, mister endvidere sit depositum.
Bemyndigelsen vil videre blive anvendt til at definere, hvornår en kursist betragtes som værende ophørt på danskuddannelsen.
Endelig vil der blive fastsat nærmere regler om udbyder af danskuddannelses afregning med kommunalbestyrelsen.
Der vil bl.a. blive fastsat regler, hvorefter det påhviler udbyder af danskuddannelse, der i overensstemmelse med danskuddannelseslovens § 14, stk. 5, opkræver et depositum fra S-kursister, der henvises til et modul, at overføre de depositummer, der ikke tilbagebetales til S-kursister, til den henvisende kommunalbestyrelse.
Forpligtelsen vedrører de depositummer, hvor der er truffet afgørelse om, at depositummet bortfalder fordi modultesten eller den afsluttende prøve er taget for sent.
Den henvisende kommunalbestyrelse er den kommunalbestyrelse, der har henvist den enkelte kursist til danskuddannelse efter danskuddannelsesloven, jf. danskuddannelseslovens § 6.
 Der henvises i øvrigt til afsnit 2.2 i lovforslagets almindelige bemærkninger.
 Til nr. 6.
Efter danskuddannelseslovens § 14, stk. 1, er uddannelsen vederlagsfri for udlændinge omfattet af denne lov, jf. dog stk. 2. Det fremgår af stk. 2, stk. 1. pkt. at udbyder af danskuddannelse afkræver S-kursister en deltagerbetaling på 2.000 kr. pr. modul, når kursisten henvises til et modul på danskuddannelsen.
Det fremgår videre af stk. 2, 2. pkt., at bestemmelsen ikke finder anvendelse for udlændinge med opholdstilladelse efter udlændingelovens § 9 j (au pair-personer).
 Med nærværende lovforslag foreslås det, at deltagerbetalingen for S-kursister afskaffes, jf. lovforslagets § 1, nr. 2.
 Med lovforslagets § 1, nr. 8, foreslås det som konsekvens heraf, at § 14, stk. 8, ophæves.
 Der henvises i øvrigt til afsnit 2.1 i lovforslagets almindelige bemærkninger.
§ 2 Det foreslås, at loven træder i kraft den 1. juli 2020.
 Det indebærer, at S-kursister, der henvises til et nyt modul efter den 1. juli 2020, ikke skal betale deltagerbetaling.
Det indebærer videre, at alle S-kursister omfattet af § 14, stk. 5, skal opkræves et depositum på 2.000 kr. i forbindelse med henvisning til et nyt modul efter lovens ikrafttræden.
Au-pair personer, som er meddelt opholdstilladelse efter udlændingelovens § 9 j, er ikke omfattet af kravet om betaling af depositum.
Depositummet gælder både S-kursister, som for første gang indplaceres på et danskuddannelsesmodul, og S-kursister, som allerede har været i gang med en danskuddannelse et stykke tid og henvises til et nyt modul.
 Forslaget gælder ikke for Grønland og Færøerne, idet hovedloven ikke gælder for Grønland og Færøerne.
