Skriftlig fremsættelse (4. oktober  

 2000) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af en række  

 skatte- og afgiftslove. (Afskaffelse af hæftestraf samt  

 indførelse af strafansvar og adgang til skønsmæssig  

 ansættelse i forbindelse med selvangivelse af  

 ejendomsværdiskat).
(Lovforslag nr.
L 27).
 Forslaget består af to elementer.
 For det første en opfølgning på  

 den ændring af straffeloven, som Folketinget vedtog i foråret.  

 Ændringen gik ud på at afskaffe straf i form af hæfte.
 Det foreslås nu at afskaffe hæftestraf i den  

 lovgivning, der henhører under skatteministerens sagsområde.
De normale strafferammer for overtrædelser af  

 skatte- eller afgiftslovgivningen er bøde, hæfte eller  

 fængsel indtil 2 år.
Disse strafferammer foreslås  

 ændret til bøde eller fængsel indtil 2 år.
I de  

 få tilfælde, hvor strafferammen er bøde eller hæfte,  

 foreslås bestemmelserne efter anbefaling fra Justitsministeriet  

 ændret til bøde eller fængsel indtil 4 måneder.
 For det andet foreslås visse ændringer  

 til styrkelse af selvangivelsesproceduren vedrørende  

 ejendomsværdiskatten, der opkræves første gang for  

 indkomståret 2000.
 Der foreslås en præcisering af  

 selvangivelsespligten vedrørende ejerboligen.
Der foreslås en adgang til at ansætte  

 ejendomsværdiskatten skønsmæssigt, hvis der ikke er  

 selvangivet derom.
Forslaget svarer til den gældende ordning  

 vedrørende manglende selvangivelse af skattepligtig indkomst.
Der foreslås strafansvar for ikke at underrette  

 myndighederne, hvis ansættelsen af ejendomsværdiskat er for lav.  

 Strafansvaret gælder efter forslaget kun, hvis der ikke er selvangivet  

 om ejerboligen.
Forslaget svarer til den gældende ordning  

 vedrørende manglende selvangivelse af skattepligtig indkomst.
 Samlet set vil en gennemførelse af forslagene  

 medvirke til at styrke borgernes retssikkerhed gennem afskaffelse af  

 hæftestraf og afklaring af retsgrundlaget om pligten til at selvangive  

 om ejendomsværdiskat.
 Idet jeg i øvrigt henviser til bemærkningerne  

 til lovforslaget, skal jeg anbefale forslaget til en velvillig behandling i  

 det høje ting.
