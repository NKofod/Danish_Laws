Krav om at forbedre indeklima på en skole og påbud om brug af en autoriseret arbejdsmiljørådgiver Resumé Arbejdstilsynet havde konstateret, at luften i flere undervisningslokaler på en skole virkede tung og brugt, og en undersøgelse foretaget på grund af et undersøgelsespåbud viste, at luften i de undersøgte lokaler i store perioder af dagen havde et CO2 indhold på over 1000 ppm (parts per million), og at der i perioder havde været over 2000 ppm, og i perioder over 3000 ppm.
 Efter Arbejdstilsynets praksis burde koncentrationen af CO2 ikke være højere end 1000 ppm og Arbejdstilsynet gav kommunen påbud om at forbedre indeklimaet.
 Arbejdsmiljøklagenævnet fastholdt påbuddet, idet et flertal på 7 af nævnets 11 stemmeberettigede medlemmer fandt, at de høje koncentrationer af CO2 udgjorde en sikkerheds- og sundhedsmæssig risiko for de ansatte.
 Flertallet fastholdt desuden påbuddet om brug af arbejdsmiljørådgiver, da et indeklimaproblem er et komplekst og alvorligt arbejdsmiljøproblem.
 Arbejdsmiljøklagenævnet bemærkede, at der var tale om et påbud, hvor der ikke var krav om en bestemt metode.
 Et mindretal på 4 af nævnets 11 stemmeberettigede medlemmer fandt ikke grundlag for påbuddene, da undersøgelsen viste store perioder uden overskridelse af grænseværdierne for CO2-indhold og fandt, at undersøgelsen var udført under omstændigheder med lukkede døre og vinduer, hvor det ikke var muligt at afværge eventuelle gener, således at eventuelle problemer med indeklimaet kunne undgås.
[Adressat udeladt] Arbejdsmiljøklagenævnet har på møde den 28. juni 2011 behandlet [navn udeladt] klage over Arbejdstilsynets afgørelse af 13. august 2010. Kommunen klager over Arbejdstilsynets afgørelse om, at kommunen på [navn udeladt] skal 1) forbedre indeklima med hensyn til luftkvalitet 2) bruge en autoriseret arbejdsmiljørådgiver til at efterkomme påbuddet.
Nævnet traf følgende A F G Ø R E L S E Arbejdsmiljøklagenævnet fastholder Arbejdstilsynets påbud om, at [navn udeladt] på [navn udeladt] skal 1) forbedre indeklima med hensyn til luftkvalitet 2) bruge en autoriseret arbejdsmiljørådgiver til at efterkomme påbuddet.
 [Navn udeladt] skal efterkomme nævnets afgørelse senest den 16. januar 2012 og skal sende en tilbagemelding herom til Arbejdstilsynet senest den 23. januar 2012.
 [Navn udeladt] skal senest den 15. august 2011 sende besked til Arbejdstilsynet om, hvilken autoriseret arbejdsmiljørådgiver, der er indgået aftale med.
B E G R U N D E L S E Påbud om indeklima/luftkvalitet Et flertal af nævnets medlemmer lægger til grund, at der er konstateret dårlig luftkvalitet i flere lokaler på [navn udeladt].
Den dårlige luftkvalitet er konstateret ved undersøgelsen foretaget af [navn udeladt] i dagene fra den 18. maj 2010 til den 21. juni 2010 og ved Arbejdstilsynets tilsyn den 18. marts 2010. Arbejdsforholdene er dermed ikke sikkerheds- og sundhedsmæssigt fuldt forsvarlige.
 Den undersøgelse, der er foretaget af [navn udeladt], viser en koncentration af CO2 på 2000 ppm eller mere i flere lokaler i flere perioder.
 En koncentration af CO2, der overstiger 1000 ppm, kan give gener fx i form af hovedpine.
 Det fremgår af arbejdsmiljølovens regler om arbejdsstedets indretning, at arbejdsstedet skal indrettes således, at det er sikkerheds- og sundhedsmæssigt fuldt forsvarligt.
 Endvidere fremgår det af reglerne om arbejdsstedets indretning, at hvert arbejdsrum skal have tilstrækkelig tilførsel af frisk luft uden generende træk.
 Kommunen anfører i brevet af 3. september 2010, at kommunen ikke på nuværende tidspunkt har de økonomiske midler til at etablere kontrolleret luftskifte i form af ventilation.
 Det skal i den forbindelse oplyses, at kommunen efter reglerne har frihed til at vælge den løsning, kommunen finder mest hensigtsmæssig, når kommunen samtidig sikrer, at arbejdsmiljøforholdene bliver sikkerheds- og sundhedsmæssigt fuldt forsvarlige.
Påbud om autoriseret arbejdsmiljørådgiver Flertallet af nævnets medlemmer lægger vægt på, at der den 18. marts 2010 er konstateret en overtrædelse af arbejdsmiljøloven ved et tilsyn med lærernes arbejde på [navn udeladt], og der er givet påbud om at forbedre indeklimaet med hensyn til luftkvalitet.
Overtrædelsen er et komplekst og alvorligt arbejdsmiljøproblem, der indebærer risiko for sikkerhed og sundhed på grund af tre forhold tilsammen.
Disse forhold er, at den dårlige luftkvalitet 1) har givet anledning til klager fra ansatte 2) umiddelbart er konstateret ved undersøgelsen foretaget af [navn udeladt] og Arbejdstilsynets tilsynsbesøg den 18. marts 2010 3) skyldes utilstrækkelig eller manglende ventilation i lokaler ved manuelt oplukkelige døre eller ventiler, der skal sikre et tilfredsstillende indeklima og dække mere end 4 arbejdsrum eller 300 m2.
 Flertallet af Arbejdsmiljøklagenævnets medlemmer lægger til grund for afgørelsen, at [navn udeladt] på [navn udeladt] ikke har løst et identisk problem inden for det sidste år.
 Arbejdsmiljøklagenævnets afgørelser er truffet af et flertal på 7 af nævnets 11 stemmeberettigede medlemmer.
R E G L E R Arbejdsmiljøklagenævnet har ved afgørelsen benyttet følgende regler:
 Reglerne kan læses på de følgende sider.
O P L Y S N I N G E R Sagen er afgjort på grundlag af de dokumenter, som klagenævnet har modtaget fra Arbejdstilsynet.
M I N D R E T A L S U D T A L E L S E Mindretallet, som udgør 4 medlemmer, finder ikke grundlag for påbuddene, da undersøgelsen viser, at der er store perioder uden overskridelse af grænseværdierne for CO2-indhold.
 Mindretallet finder endvidere, at undersøgelsen er foretaget under omstændigheder, hvor det ikke har været muligt at afværge eventuelle gener, således at eventuelle problemer med indeklimaet kunne undgås.
På klagenævnets vegne [navn udeladt] Kopi til [navn udeladt] [navn udeladt] [navn udeladt] Regler Lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 175 af 27. februar 2007 og lov nr. 1395 af 27. december 2008 Kapitel 1 Formål og område § 2. Loven omfatter arbejde for en arbejdsgiver.
Stk. 2. Undtaget er 1) arbejde i arbejdsgiverens private husholdning, jf. dog § 59, 2) arbejde, der udelukkende udføres af de medlemmer af arbejdsgiverens familie, som hører til hans husstand, jf. dog § 59, 3) arbejde, der udføres af militære, og som kan henregnes til egentlig militærtjeneste.
 Stk. 3. Følgende bestemmelser omfatter også arbejde, der ikke udføres for en arbejdsgiver, samt det arbejde, der er nævnt i stk. 2:
1) § 20 om flere arbejdsgivere m.v. på samme arbejdssted, §§ 30-36 om leverandører m.fl. og § 37 om bygherrer m.v., 2) §§ 38 og 39, for så vidt angår de i § 39, stk. 1, nr. 1 og 2, omhandlede arbejder, samt § 41, 3) §§ 45-47 om tekniske hjælpemidler m.v., 4) kapitel 8 om stoffer og materialer, 5) § 58 om vejtransport.
Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer og standarder, som har sikkerheds- eller sundhedsmæssig betydning, skal følges.
§ 43. Beskæftigelsesministeren kan fastsætte regler om indretning af faste, midlertidige, skiftende og udendørs arbejdssteder, herunder om 1) arbejdsrum, f.eks. loftshøjde, luftrum, gulve, vægge, lofter, belysning, temperatur, luftfornyelse og støj, 2) velfærdsforanstaltninger m.v., f.eks. opholds- og spiserum, garderober, omklædningsrum, toiletter, vaske- og baderum samt sovesteder og stole, 3) udgangsforhold, f.eks. færdselsveje, trapper og udgange.
 Stk. 2. Det kan i reglerne i medfør af stk. 1 fastsættes, at de gælder for udlejere af bygninger, lokaler, arealer m.v.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Stk. 2.
§ 77 a.
Arbejdstilsynet kan påbyde, at modtageren af påbud eller andre afgørelser om overtrædelse af arbejdsmiljølovgivningen skal indhente bistand fra en autoriseret arbejdsmiljørådgiver, bl.a. med henblik på, at det forebyggende arbejdsmiljøarbejde i virksomheden styrkes.
 Stk. 2. Beskæftigelsesministeren fastsætter nærmere regler om rådgivningspåbuddets indhold, omfang og varighed og de nærmere vilkår herfor.
Beskæftigelsesministeriets bekendtgørelse nr. 96 af 13. februar 2001 om faste arbejdssteders indretning Kapitel 1 Område § 1. Bekendtgørelsen omfatter ethvert arbejdssted, hvor der udføres arbejde for en arbejdsgiver, med de begrænsninger der følger af § 2, stk. 2 og § 3 i lov om arbejdsmiljø samt undtagelserne i § 2.
 Stk. 2. I denne bekendtgørelse betegner:
 1) »Arbejdssted«: Virksomhedens bedriftsområde, omfattende alle bygninger, bedriftsanlæg m.v. og arealer, som virksomhedens ansatte har adgang til som led i deres arbejde.
 2) »Arbejdsplads«: Det sted inden for arbejdsstedet, hvor den enkelte ansatte udfører et arbejde.
 3) »Arbejdsrum«: Ethvert rum, hvor der udføres arbejde.
§ 2. Bekendtgørelsen gælder ikke 1) hvor arbejdet, der udføres, er bygge- og anlægsarbejde, jf.
Arbejdsministeriets bekendtgørelse om byggepladsers og lignende arbejdssteders indretning, eller 2) hvor arbejdet udføres på fremmed virksomhed eller andet sted uden for arbejdsgiverens eget bedriftsområde, jf.
Arbejdsministeriets bekendtgørelse om skiftende arbejdssteders indretning.
 Stk. 2. Inden for landbrug, skovbrug og gartneri gælder bekendtgørelsen kun for virksomhedens bygninger og bedriftsanlæg samt arealerne i umiddelbar tilknytning hertil.
 Stk. 3. Det samme gælder andre virksomheder, hvis område er meget udstrakt eller spredt beliggende.
 Stk. 4. Ved arbejde på marker, skove og andre arealer, der som følge af stk. 2 og 3 ikke omfattes af denne bekendtgørelse, finder bekendtgørelse om skiftende arbejdssteders indretning anvendelse.
Kapitel 8 Ventilation § 34. Hvert arbejdsrum skal have tilstrækkelig tilførsel af frisk luft uden generende træk.
 Stk. 2. Hvis der ikke på forsvarlig måde kan opnås tilstrækkelig luftfornyelse gennem vinduer, døre, ventiler og lignende til det fri, skal der indrettes en mekanisk ventilation, der giver tilstrækkelig tilførsel af frisk luft af passende temperatur og fugtighed.
Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere Kapitel 2 Påbud om brug af autoriserede arbejdsmiljørådgivere § 6. Arbejdsgiveren skal efterkomme påbud om brug af autoriseret arbejdsmiljørådgiver, når Arbejdstilsynet afgiver en eller flere afgørelser om overtrædelser af arbejdsmiljølovgivningen om et eller flere komplekse og alvorlige arbejdsmiljøproblemer, der indebærer risiko for sikkerhed og sundhed og som angivet i kapitel 3, når overtrædelserne er 1) konstateret ved et enkeltstående tilsyn eller ved et tilsynsforløb bestående af screening og et deraf efterfølgende tilsyn, og 2) konstateret ved tilsyn med arbejde tilknyttet én produktionsenhed.
 Stk. 2. Der afgives ikke påbud efter stk. 1, hvis arbejdsgiveren inden for det seneste år har løst et identisk arbejdsmiljøproblem på samme arbejdssted, og løsningen umiddelbart kan overføres.
Kapitel 3 Komplekse og alvorlige overtrædelser af arbejdsmiljølovgivningen Det kemiske område § 15. Indeklimaproblemer med dårlig luftkvalitet, herunder høj temperatur, der giver anledning til klager og umiddelbart kan konstateres, og som skyldes utilstrækkelig eller manglende ventilation ved mindst et af følgende forhold:
1) Større komplicerede ventilationsanlæg, der skal sikre et tilfredsstillende indeklima og dækker mere end 4 arbejdsrum eller 300 m2, og som ikke fungerer tilfredsstillende, herunder ikke umiddelbart kan reguleres.
Anlæggene kan være udført med mekanisk drevne ventilatorer eller med vinduer eller ventiler, der styres automatisk.
 2) Ventilation ved manuelt oplukkelige vinduer, døre eller ventiler, der skal sikre et tilfredsstillende indeklima og dække mere end 4 arbejdsrum eller 300 m2.
 3) Mindre lokaler, hvor der er meget stor belastning, uanset ventilationsform.
Kapitel 4 Rådgivningspligt § 43. Modtageren af påbud om rådgivning skal give en tilbagemelding til Arbejdstilsynet om indgåelse af en aftale om rådgivning senest 6 uger efter, at påbuddet om rådgivning er modtaget.
 Stk. 2. Tilbagemeldingen påtegnes af sikkerhedsorganisationen eller, i virksomheder, der ikke har pligt til at etablere sikkerhedsorganisation, af en repræsentant for de ansatte.
 Stk. 3. Modtageren af påbud om rådgivning skal sørge for, at tilbagemeldingen påtegnes af den autoriserede arbejdsmiljørådgiver, som herved bekræfter, at der er indgået en aftale i henhold til § 43.
 Stk. 4. Bygherren er undtaget fra pligten i stk. 2.
