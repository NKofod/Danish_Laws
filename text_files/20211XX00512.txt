Skriftlig fremsættelse (9. februar 2022) Erhvervsministeren (Simon Kollerup):
 Herved tillader jeg mig for Folketinget at fremsætte:
 Forslag til lov om etablering af statsgaranti på en del af ejendomskreditaftalerne i landdistrikterne.
(Lovforslag nr.
L 116) Lovforslaget har til formål at skabe bedre muligheder for at finansiere boliger i landdistrikter gennem en statsgaranti på den yderste del af boliglån for visse ejerboliger.
 Det foreslås, at der indføres en statsgaranti på en del af belåningen til ejerboliger, der enten har en handelspris under 8.000 kr. pr. kvm., eller har en handelspris på mellem 8.000 kr. og 10.000 kr. pr. kvm. og ligger i et af de postnumre, som er oplistet i lovforslagets bilag 1.
Med ordningen bliver det muligt at få en statsgaranti på den del af boliglånet, der ligger mellem 60 pct. og 90 pct. af boligens kontantværdi.
Den statsgaranterede del af belåningen er med afdrag, og lånene ydes til køb af ejerboliger.
Fritidshuse, fleksboliger og erhvervsejendomme er ikke omfattet af ordningen.
Det foreslås, at ordningen løber i tre år og administreres af Finansiel Stabilitet.
Statsgarantien er begrænset til 90 pct. af den del af boliglånet, der ligger mellem 60 pct. og 90 pct. af boligens kontantværdi, hvor eventuelle tab bæres pro rata med det kreditgivende institut, som dækker de resterende 10 pct.
Långiver og låntager skal betale en garantiprovision til staten.
Statsgarantien på det enkelte lån løber indtil beløbet, der er statsgaranteret, er fuldt afdraget.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
