Et interessentskab udlejede til et aktieselskab, hvori interessenterne  

 var aktionærer, dels fast ejendom og dels en personbil.
Af aktiverne i  

 interessentskabet på ca. 7,5 mio. kr.
udgjorde bilen 120.000 kr.
Landsskatteretten stadfæstede en bindende  

 forhåndsbesked, hvorefter lov om skattefri virksomhedsomdannelse ikke kunne  

 anvendes ved overdragelse af personbilen til et nystiftet selskab, hvortil  

 interessenternes investeringsfondshenlæggelser samtidig skulle overføres.  

 Interessentskabets virksomhed blev anset for en virksomhed, og en del heraf  

 kunne ikke overdrages.
 A klagede over den af Ligningsrådet afgivne bindende forhåndsbesked  

 vedrørende et interessentskabs eventuelle overdragelse af en personbil og  

 interessenternes investeringsfondshenlæggelser til et nydannet selskab.
 Ligningsrådet havde fundet, at lov om skattefri virksomhedsomdannelse ikke  

 kunne anvendes ved overdragelse af personbilen, og derved bortfaldt  

 spørgsmålet om overdragelse af investeringsfondshenlæggelse.
 Det fremgik af sagens oplysninger, at I/S B ejedes i lige store andele af  

 4 interessenter, og at de 4 interessenter, der var brødre, ligeledes ejede  

 aktierne i A/S C, dog ikke med lige store andele.
I/S B udlejede ejendomme og et driftsmiddel, en personbil, til A/S C.  

 Værdien af aktiverne i I/S B var pr. 31. december 1989 7,5 mio. kr., heraf  

 værdi af personbil 120.000 kr.
De samlede lejeindtægter udgjorde 847.800 kr.  

 i 1989. Lejeindtægten for personbilen, der benyttedes af en salgskonsulent i  

 A/S C, udgjorde 2.605 kr. månedlig, svarende til leasingprisen for en  

 tilsvarende bil.
Personbilen var anskaffet af interessentskabet i stedet for  

 en kølevogn, hvor lejeindtægten fra aktieselskabet havde udgjort 7.800 kr.  

 månedlig.
Interessenterne ønskede nu et omdanne interessentskabets virksomhed med  

 udlejning af personbilen til et selvstændigt selskab.
Det nystiftede selskab  

 skulle udvide aktiviteten ved at anskaffe yderligere biler til udlejning til  

 A/S C for interessenternes investeringsfondshenlæggelser, der samtidig skulle  

 overdrages til det nystiftede selskab.
Baggrunden for omdannelsen var  

 omlægning af distributionssystemet for dagligvarer ved oprettelse af  

 ferskvareterminaler, hvorfor interessenterne ville satse på konsulenter.  

 Interessenterne ville endvidere ved omdannelsen sprede den økonomiske risiko  

 og det personlige ansvar.
 Ligningsrådet havde tiltrådt de lokale skattemyndigheders opfattelse,  

 hvorefter omdannelse efter reglerne om skattefri virksomhedsomdannelse ikke  

 kunne finde anvendelse i dette tilfælde, hvor kun personbilen skulle  

 udskilles i det nystiftede selskab.
Skattemyndighederne betragtede aktiviteterne i I/S B som en virksomhed,  

 når bl.a. hensås til personsammenfaldet mellem interessenterne og  

 aktionærerne i de 2 selskaber.
Der var endvidere lagt vægt på, at  

 personbilens andel af samtlige aktiver i interessentskabet udgjorde under 2%,  

 samt at indtægten ved udlejning af personbilen isoleret set kun udgjorde en  

 så beskeden del af den samlede udlejningsvirksomheds indtægter, at det ikke i  

 sig selv kunne betragtes som en selvstændig virksomhed.
 Klagerens repræsentant påstod, at lov om skattefri virksomhedsomdannelse  

 fandt anvendelse på overdragelse af personbilen til et nystiftet selskab, og  

 oplyste, at betingelserne herfor var opfyldt, herunder reglerne i § 2, stk.  

 2.
Klagerens repræsentant bestred, at personsammenfaldet og personbilens  

 beskedne andel af aktiverne var relevant ved afgørelse af, om der forelå en  

 erhvervsmæssig virksomhed.
Hun anførte, at der ikke i  

 virksomhedsomdannelsesloven stilledes specielle krav til en  

 erhvervsvirksomhed, og at virksomhedsbegrebet var det samme begreb og  

 gældende i alle retsforhold.
Udlejning af blot en personbil opfyldte  

 betingelserne i cirkulære til virksomhedsskattelovens punkt 30, nemlig at  

 virksomheden skulle drives for egen regning og risiko, at virksomheden skulle  

 drives for at opnå økonomisk udbytte, at virksomheden skulle drives  

 regelmæssigt og ikke helt kortvarigt, og at virksomheden skulle have et ikke  

 ganske underordnet omfang.
Udlejning af en personbil fra I/S B til A/S C var  

 således en virksomhed, og udlejning af en eller flere ejendomme fra I/S B til  

 A/S C var således en virksomhed.
 Repræsentanten henviste endelig til, at nye anpartsregler gjorde hver  

 enkelt anpart til en erhvervsvirksomhed, at de typiske aktiver i  

 anpartsprojekter havde en værdi, der ofte lå under 120.000 kr., og at  

 personbilens værdi, 120.000 kr., alene opfyldte kapitalkravet i et  

 anpartsselskab, og personbilen var således et aktiv med en ikke ubetydelig  

 værdi.
Landsskatteretten bemærkede, at det efter bemærkningerne til forslaget til  

 lov om skattefri virksomhedsomdannelse krævedes, at det var en bestående  

 virksomhed, der overførtes til selskabet.
Det fremgik tillige af  

 bemærkningerne, at det måtte bero på en bedømmelse af de konkrete  

 omstændigheder, om der var tale om overførelse af et enkelt eller visse  

 aktiver.
Ministeren havde i et svar til Folketingets skatte- og afgiftsudvalg  

 under lovforslagets behandling præciseret, at det ikke var muligt at  

 overdrage en del af en virksomhed med de i lovforslaget fastsatte virkninger.  

 Cirkulære nr. 2 af 4. januar 1984 om skattefri virksomhedsomdannelse var i  

 overensstemmelse hermed, idet det i cirkulæret tillige var anført, at  

 spørgsmålet, om der forelå en eller flere virksomheder, måtte afgøres konkret  

 på grundlag af hidtidig praksis.
Landsskatteretten var enig med Ligningsrådet i, at de hidtidige  

 aktiviteter i interessentskabet af de af skattemyndighederne anførte grunde  

 måtte anses for en virksomhed.
Retten fandt herefter, at der alene var tale  

 om udskillelse af en del af virksomheden til selskabet.
Overdragelsen var  

 således ifølge motiverne til loven om skattefri virksomhedsoverdragelse ikke  

 omfattet af lovens anvendelsesområde.
Da retten fandt at måtte lægge  

 afgørende vægt på dette forhold, var retten enig med Ligningsrådet i, at  

 lovens regler ikke kunne anvendes ved interessentskabets eventuelle  

 overdragelse af personbilen.
 LV 1990, L 1.1.3.
