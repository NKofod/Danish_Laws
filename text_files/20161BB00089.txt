Fremsat den 21. marts 2017 af Stine Brix (EL), Pelle Dragsted (EL), Bruno Jerup (EL), Pernille Skipper (EL) og Finn Sørensen (EL) Forslag til folketingsbeslutning om afskaffelse af produktivitetskravet for sygehusene Folketinget opfordrer regeringen til, at produktivitetskravet på 2 pct. ikke videreføres i aftalen om regionernes økonomi for 2018.
Bemærkninger til forslaget Sygehusene har siden 1999 været underlagt et krav om øget produktivitet.
Siden 2004 har produktivitetskravet været indskrevet i økonomiaftalerne mellem Danske Regioner og regeringen.
I perioden 2004-2006 lød kravet på 1,5 pct. årligt, mens kravet fra 2007 har lydt på 2 pct.
Med andre ord skal regionerne producere 2 pct. mere for de samme penge hvert eneste år.
Aktuelt svarer det til, at sygehusene skal levere ydelser for omkring 1,4 mia. kr., uden der følger penge med til den ekstra aktivitet.
Kravet medfører efter forslagsstillernes opfattelse en uhensigtsmæssig styring af sygehusene, hvor der på alle afdelinger konstant skal løses flere opgaver, uden pengene følger med.
I praksis betyder produktivitetskravet ofte blot, at personalet på sygehusene skal løbe stærkere, eller at der findes besparelser.
Det har ført til et voldsomt presset arbejdsmiljø på sygehusene med risiko for patientsikkerheden til følge.
Produktivitetskravet giver en stærk tilskyndelse til ensidigt fokus på aktivitet, der ikke nødvendigvis altid bidrager til øget kvalitet for patienterne.
En afskaffelse af produktivitetskravet er nødvendigt, for at fokus i sundhedsvæsenet flyttes til kvalitet for patienterne, bedre sammenhæng i behandlingsforløb på tværs af sektorer og at sikre en optimal udnyttelse af sundhedsvæsenets ressourcer ved at undgå unødvendig aktivitet.
Kravet modarbejder omlægning af sygehusaktivitet til mere omkostningseffektive løsninger  som måske endda i højere grad ville understøtte ønsker fra patienterne  idet man bliver straffet økonomisk, såfremt man ikke opretholder aktiviteten på sygehusene.
Der er ingen økonomiske omkostninger ved at fjerne produktivitetskravet i økonomiaftalen for 2018, hvis der ikke forudsættes en øget aktivitet svarende til produktivitetskravet.
Såfremt der aftales øget aktivitet, skal denne aktivitet finansieres.
Det bemærkes, at forslaget ikke er en hindring for produktivitetsforbedringer, såfremt det er muligt, men vil betyde, at gevinsten ved eventuelle produktivitesforbedringer bliver lokal.
 I stedet for produktivitetskravet kan økonomiaftalen mellem Danske Regioner og regeringen basere sig på bloktilskuddet suppleret med krav om overholdelse af patientrettigheder og de otte nationale mål for sundhed, som allerede er aftalt mellem Danske Regioner, Kommunernes Landsforening og regeringen, jf. »Nationale mål for sundhedsvæsenet«, april 2016.
Skriftlig fremsættelse Stine Brix (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om afskaffelse af produktivitetskravet for sygehusene.
(Beslutningsforslag nr.
B 89) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
