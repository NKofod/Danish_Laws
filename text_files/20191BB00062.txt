Fremsat den 17. december 2019 af Pia Kjærsgaard (DF), Rene Christensen (DF), Kristian Thulesen Dahl (DF), Søren Espersen (DF), Marie Krarup (DF) og Peter Skaarup (DF) Forslag til folketingsbeslutning om at indføre mulighed for at fravælge halalprodukter og sikre større viden om effekterne af halalafgifter Folketinget pålægger regeringen at gennemføre initiativer, der giver forbrugerne mulighed for at fravælge halalprodukter og giver forbrugerne et overblik over omfanget af halalafgifter i det danske samfund og konsekvenserne af disse.
Bemærkninger til forslaget Det er forslagsstillernes opfattelse, at offentlige instanser skal sikre forbrugerne et frit valg, i forhold til om de ønsker at spise halalslagtede fødevarer.
Forbrugerne skal have mulighed for at fravælge halalproducerede fødevarer på eksempelvis sygehuse og plejehjem og børnehaver og i folkeskoler m.v.
Det offentlige skal have pligt til at sikre halalfri fødevarer af høj kvalitet til de forbruger, der måtte ønske det.
Formålet med beslutningsforslaget er også at værne om dansk og nordisk madkultur og at sikre, at forbrugerne har aktiv mulighed for at fravælge kød og andre fødevarer, der på den ene eller anden måde er slagtet eller forarbejdet ud fra religiøse muslimske forskrifter.
Forslagsstillerne oplever, at flere og flere forbrugerer efterlyser større valgfrihed og halalfri fødevareproduktion i Danmark.
Den udvikling bør Folketinget understøtte.
Den stigende interesse ses eksempelvis ved Landsforeningen Non Halal Danmark og facebookgruppen »Nej tak til halalkød«.
Herudover ønsker forslagsstillerne, at regeringen pålægges at indføre regler som sikrer, at virksomheder bliver forpligtet til at oplyse offentligheden om, hvor mange penge de betaler for deres halalcertifikater og lign.
Beslutningsforslaget indebærer også, at regeringen grundigt skal undersøge, hvilke islamiske aktiviteter danske forbrugere og virksomheder direkte og indirekte er med til at finansiere via halalafgifter.
Det har i mange år været kendt, at der betales halalafgifter til islamiske aktiviteter, hvilket også Venstres fødevareordfører fandt principielt problematisk (»Saudiske konservative kontrollerer dansk halalkød«, Kristeligt Dagblad, den 17. august 2013).
Ordet halal bruges til at beskrive, hvad der er tilladt under islamisk lov.
Halal står i modsætning til haram, som omhandler det, der er forbudt i forhold til islamisk lov.
Det er forslagsstillernes opfattelse, at danskerne ikke skal være underlagt islamisk lov og sharia, og derfor skal forbrugerne oplyses bedre om konsekvenserne af deres valg, ligesom forbrugerne skal kunne fravælge halalprodukter.
Forslagsstillerne tager afstand fra sharia og de islamiske renhedsbegreber og ønsker, at danskerne får bedre muligheder for også at sige fra.
Det understreges, at beslutningsforslaget udelukkende indfører mere frihed til forbrugerne.
Skriftlig fremsættelse Pia Kjærsgaard (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at indføre mulighed for at fravælge halalprodukter og sikre større viden om effekterne af halalafgifter.
(Beslutningsforslag nr.
B 62) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
