Betænkning afgivet af Ligestillingsudvalget den 17. juni 2020 Betænkning over Forslag til folketingsbeslutning om skærpelse af reglerne om måltal og politikker for andelen af det underrepræsenterede køn i de øverste ledelsesorganer i private virksomheder [af Samira Nawa (RV) m.fl.]:
1. Indstillinger Et flertal i udvalget (S, V, DF, KF, NB og Simon Emil Ammitzbøll-Bille (UFG)) indstiller beslutningsforslaget til forkastelse.
 Et mindretal i udvalget (RV, SF, EL og Sikandar Siddique (UFG)) indstiller beslutningsforslaget til vedtagelse uændret.
 Liberal Alliance, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialdemokratiet, Radikale Venstre, Socialistisk Folkeparti, Enhedslisten og Sikandar Siddique (UFG) Socialdemokratiets, Radikale Venstres, Socialistisk Folkepartis og Enhedslistens medlemmer af udvalget samt Sikandar Siddique (UFG) bemærker, at ligestilling er en grundlæggende dansk værdi, som der skal værnes om og kæmpes for. Øget diversitet i ledelse er både retfærdigt og økonomisk ansvarligt, da en bredere kønssammensætning er en væsentlig faktor for at øge virksomheders vækst.
Bedre, forpligtende, mere ambitiøse og gennemsigtige måltal er et afgørende led i at sikre, at alle har reelt lige muligheder for at udnytte deres fulde potentiale  uanset køn.
 Det er i allerhøjeste grad et ansvar, der ligger på politikernes skuldre, at sikre, at hele talentmassen bliver udnyttet, og partierne noterer, at regeringen vil tage initiativ til at påbegynde politiske drøftelser herom inden udgangen af 2020.
Venstre Venstres medlemmer af udvalget bemærker, at ligestilling er en vigtig dagsorden.
Derfor er der brug for at holde et skarpt øje med udviklingen.
Det er en udfordring, at antallet af kvinder i topledelsen halter bagefter.
Vi går glip af en kæmpe talentmasse, hvis vi ikke får flere kvinder i topledelsen.
Der er ingen tvivl om, at diversitet gavner.
Virksomheder, der har diversitet i deres ledelse, performer bedre.
Diversitet handler også om alder, etnicitet, uddannelsesbaggrund og mange andre ting.
V vil gerne være med til at skubbe på i den rigtige retning og støtter derfor intentionen med beslutningsforslaget, men ikke virkemidlerne.
Enhedslisten Enhedslistens medlemmer af udvalget tilføjer, at den skæve repræsentation af køn i bestyrelser og øverste ledelsesorganer er udtryk for en generel uligestilling, der præger det danske arbejdsmarked.
Det kønsopdelte arbejdsmarked, uligeløn, den skæve fordeling af barslen, chikane og diskrimination er blandt de problemer, der fortsat kendetegner vores arbejdsmarked, og som fastholder økonomisk ulighed og begrænser kvinders og minoriteters frie adgang til arbejdsmarkedet og muligheder for indflydelse i samfundets magtfulde rum.
EL understreger behovet for flere  og mere omfattende  initiativer til at komme denne uligestilling til livs.
Det Konservative Folkeparti Det Konservative Folkepartis medlemmer af udvalget bemærker, at ligestilling er en vigtig dagsorden, hvor der er brug for at holde et skarpt øje med udviklingen.
Det anerkendes, at mangfoldighed i ledelse er vigtigt, og at det skaber bedre resultater, når en forskellighed af uddannelser, erfaringer og profiler arbejder sammen.
Dog er det ikke politikernes opgave at blande sig i erhvervslivets ansættelsesforhold, men KF opfordrer erhvervslivet til at sikre gennemsigtighed i opslåede stillinger, så flere egnede kandidater tiltrækkes.
Det vil gavne både mænd og kvinder, da det sikrer, at flere egnede kandidater tilbyder sig for virksomhederne.
Det vigtigste er at bringe talenter i spil.
For KF er det en dyd, at virksomhederne selv skal kunne vælge mellem kandidater til opslåede positioner.
3. Udvalgsarbejdet Beslutningsforslaget blev fremsat den 18. februar 2020 og var til 1. behandling den 26. maj 2020. Beslutningsforslaget blev efter 1. behandling henvist til behandling i Ligestillingsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 1 møde.
Bilag Under udvalgsarbejdet er der omdelt 4 bilag på beslutningsforslaget.
Spørgsmål Udvalget har under udvalgsarbejdet stillet 6 spørgsmål til erhvervsministeren til skriftlig besvarelse, som ministeren har besvaret.
Anne Paulin (S) Birgitte Vind (S) nfmd.
Bjørn Brandenborg (S) Camilla Fabricius (S) Daniel Toft Jakobsen (S) Julie Skovsby (S) Kasper Sand Kjær (S) Tanja Larsson (S) Rasmus Horn Langhoff (S) Anne Sophie Callesen (RV) Samira Nawa (RV) Astrid Carøe (SF) Halime Oguz (SF) Mai Villadsen (EL) Rosa Lund (EL) Sikandar Siddique (UFG) Heidi Bank (V) fmd.
Fatma Øktem (V) Jane Heitmann (V) Karen Ellemann (V) Eva Kjer Hansen (V) Morten Dahlin (V) Karina Adsbøl (DF) Liselott Blixt (DF) Pernille Bendixen (DF) Birgitte Bergman (KF) Mona Juul (KF) Pernille Vermund (NB) Simon Emil Ammitzbøll-Bille (UFG) Liberal Alliance, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
