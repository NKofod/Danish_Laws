Ankestyrelsens principafgørelse P-9-97 om beregning - indkomstgrundlag - bortgivelse før pensionstilkendelse - fiktiv renteindtægt - formueforringelse - pension Resume:
 Der skulle medregnes en fiktiv renteindtægt ved fastsættelse af indkomstgrundlaget ved pensionsberegningen, selv om formuen var bortgivet, inden ansøger var blevet berettiget til førtidspension.
 Kassation:
Der er kommet nye regler på området Love:
Lov om social pension - lovbekendtgørelse nr. 612 af 24. juni 1996 - § 28, stk. 3, nr. 4 Sagsfremstilling:
 Ansøger fik af revaliderings- og pensionsnævnet tilkendt mellemste førtidspension den 17. marts 1994, hvilket Ankestyrelsen ændrede til højeste førtidspension med virkning fra 1. september 1993.
Han havde i april 1992 bortgivet 33.000 kr. til hver af sine 2 sønner som arveforskud.
I februar 1993 havde han yderligere bortgivet 70.000 kr til den ene af sønnerne som arveforskud.
 I det indtægtsgrundlag, som hans pension beregnedes efter for maj 1996, medtog kommunen 8% af 112.000 kr. = 8.960 kr., det vil sige 8% af det beløb, som Told- og Skatteregionen beregnede gaveafgift af.
Ankenævnet fandt, at kommunen havde pligt til at medtage fiktiv rente af det bortgivne beløb ved beregningen af ansøgers pension.
Nævnet tiltrådte således kommunens beregning af pensionen.
 Nævnet fandt, at pensionslovens § 28, stk. 3, nr. 4, førte til, at der også skulle beregnes fiktiv renteindtægt af beløb, der var bortgivet, før ansøger fik tilkendt pension.
 I klagen var det bl.a. anført, at arveforskud til sønnerne var givet før tilkendelsen af pension, og at det derfor ikke kunne påvirke beregningen af pension.
 Sagen blev behandlet i principielt møde med henblik på afklaring af, om der skulle beregnes tillæg for fiktiv indkomst ved opgørelse af indtægtsgrundlaget, når bortgivelsen af formue havde fundet sted inden overgang til pension.
 Afgørelse:
Ankestyrelsen fandt, at kommunen skulle medtage fiktiv rente af det bortgivne beløb ved beregningen af pensionen.
Ankestyrelsen lagde vægt på, at det fremgik af § 28, stk. 3, nr. 4, at der skulle foretages tillæg for fiktiv indtægt af beløb, hvormed pensionisten havde forringet sin økonomiske stilling ved bortgivelse i løbet af de seneste 10 år.
 Ankestyrelsen lagde i den forbindelse vægt på, at tillægget for fiktiv indkomst efter ordlyden i § 28, stk. 3, ikke var begrænset til dispositioner, der var foretaget efter overgangen til pension.
 Ankestyrelsen tiltrådte således ankenævnets afgørelse.
