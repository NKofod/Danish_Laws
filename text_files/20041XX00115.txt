Skriftlig fremsættelse (17. november 2004) Socialministeren  

  

 (Eva Kjer Hansen) :
 Herved tillader jeg mig for Folketinget at fremsætte:
Forslag til lov om  

 ændring af lov om social service (Udvidelse af den personkreds, der er  

 berettiget til plejevederlag ved pasning af nærstående døende) (Lovforslag nr.
L 116).
 Lovforslaget er et led i finanslovsaftalen af 5. november 2004  

 mellem regeringen, Dansk Folkeparti og Kristendemokraterne.
 Formålet med lovforslaget er at udvide den personkreds, som kan  

 få plejevederlag efter servicelovens § 104 ved pasning af nærstående døende,  

 der ønsker at dø i eget hjem.
Forslaget indebærer, at alle personer, som påtager sig at passe  

 en nærstående døende, kan få plejevederlag.
Plejevederlaget ydes dermed ikke  

 længere som en godtgørelse for tabt arbejdsindtægt.
 Der indføres samtidig et minimumsbeløb på 11.609 kr. månedligt  

 (2005-niveau), hvilket svarer til 82 pct. af sygedagpengenes maksimumsbeløb.  

 Udbetaling af minimumsbeløbet træder i stedet for en eventuel anden offentlig  

 forsørgelse.
 Det er fortsat en forudsætning, at den døende er indforstået med  

 ordningen, og at kommunen vurderer, at den pågældende plejer kan løfte  

 opgaven.
 Forslaget skønnes at medføre en offentlig merudgift på 15 mio.  

 kr. på årsbasis (2005-niveau).
 De økonomiske konsekvenser af forslaget skal forhandles med de  

 kommunale parter.
 Loven træder efter forslaget i kraft den 1. januar 2005.
 Med disse bemærkninger skal jeg indstille lovforslaget til  

 Folketingets velvillige behandling.
