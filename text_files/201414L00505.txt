Betænkning afgivet af Retsudvalget den 29. januar 2015 Betænkning over Forslag til lov om ændring af færdselsloven (Ændret aldersgrænse for forkortet gyldighedsperiode for kørekort m.v.) [af justitsministeren (Mette Frederiksen)]:
1. Ændringsforslag Der er stillet 4 ændringsforslag til lovforslaget.
Venstres medlemmer af udvalget har stillet ændringsforslag nr. 1, og justitsministeren har stillet ændringsforslag nr. 2-4 til lovforslaget.
2. Udvalgsarbejdet Lovforslaget blev fremsat den 13. november 2014 og var til 1. behandling den 28. november 2014. Lovforslaget blev efter 1. behandling henvist til behandling i Retsudvalget.
Møder Udvalget har behandlet lovforslaget i 5 møder.
Høring Et udkast til lovforslaget har inden fremsættelsen været sendt i høring, og justitsministeren sendte den 9. oktober 2014 dette udkast til udvalget, jf.
REU alm. del  bilag 7. Den 14. november 2014 sendte justitsministeren de indkomne høringssvar og et notat herom til udvalget, og den 12. december 2014 sendte justitsministeren supplerende høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Danske Seniorer.
 Justitsministeren har over for udvalget kommenteret den skriftlige henvendelse til udvalget.
Deputationer Endvidere har Danske Seniorer mundtligt over for udvalget redegjort for deres holdning til lovforslaget.
Spørgsmål Udvalget har stillet 10 spørgsmål til justitsministeren til skriftlig besvarelse, som denne har besvaret.
Derudover har udvalget stillet 1 spørgsmål til Folketingets Lovsekretariat, som dette har besvaret.
3. Indstillinger Et mindretal i udvalget (S, RV og SF) indstiller lovforslaget til vedtagelse med de af justitsministeren stillede ændringsforslag.
Mindretallet vil stemme imod det af Venstre stillede ændringsforslag.
 Et andet mindretal  i udvalget (V og DF) indstiller lovforslaget til vedtagelse med de stillede ændringsforslag.
Et tredje mindretal i udvalget (LA og KF) indstiller lovforslaget til vedtagelse.
Mindretallet vil stemme for ændringsforslag nr. 1 og 4 og imod ændringsforslag nr. 2 og 3.
Et fjerde mindretal i udvalget (EL) indstiller lovforslaget til forkastelse ved 3. behandling.
Mindretallet vil stemme imod ændringsforslag nr. 1 og redegøre for sin stilling til ændringsforslag nr. 2-4.
4. Politiske bemærkninger Venstres, Dansk Folkepartis, Liberal Alliances og Det Konservative Folkepartis medlemmer af udvalget anerkender, at regeringen har været lydhør over for Venstres ønske om, at lovens ikrafttræden ikke skal vente til den 1. juli 2015, men allerede kan have effekt fra den 1. marts 2015. Partierne finder endvidere, at loven bør indeholde ændrede regler, således at man i realiteten »parallelforskyder« de nugældende regler for 70-80-årige, så de i fremtiden ville gælde for 75-85-årige, og ikke  som regeringens lovændring lægger op til  at der ingen ændringer sker for 80-85-årige.
Partierne mener, at alle ældre generelt er mere friske og raske  også efter at de er blevet 80 år.
Samtidig påpeger partierne, at såvel læge som kørekortindehaver stadig er forpligtet til at påse, at kørekortsindehaveren er i stand til at køre motordrevet køretøjer på betryggende måde.
Det Konservative Folkepartis medlem af udvalget tilføjer, at partiet støtter Venstres ændringsforslag og justitsministerens ændringsforslag om ikrafttrædelse, men partiet er imod justitsministerens sanktionsskærpende ændringsforslag, som går langt ud over regeringens politik og bemærkningerne i lovforslaget.
Der argumenteres for, at regeringen vil bekæmpe gentagen spirituskørsel, og det gør lovforslaget i sig selv, men ændringsforslagene om sanktioner, herunder konfiskation af køretøj, går langt længere end det formål, og proportionerne bliver helt skævvredet, hvorfor partiet ikke kan støtte de to sanktionsskærpende ændringsforslag fra justitsministeren.
Enhedslistens medlemmer af udvalget bemærker, at EL stemmer imod det samlede lovforslag, idet EL henviser til ordførertalen ved 1. behandling.
Når EL hverken stemmer for eller imod de af justitsministeren stillede ændringsforslag vedrørende konfiskation af køretøjer efter kørselsforbud og justering af reglerne om konfiskation af lille knallert, skyldes det først og fremmest, at EL ikke ønsker at medvirke til en skærpelse af reglerne om adgang til konfiskation af køretøjer, så længe spørgsmålet om kørsel i påvirket tilstand i forbindelse med indtagelse af narkotika efter ELs mening er uafklaret, for så vidt angår indtagelse af cannabis.
Det er efter ELs mening en kendsgerning, at påvirkning fra cannabis kan måles i blodet i nogle døgn efter indtagelse  uden at man af den grund er påvirket og derfor heller ikke er til fare eller ulempe i trafikken.
EL har i øvrigt ikke i princippet noget imod en nemmere adgang til konfiskation af køretøjer, når det, som i dette lovforslag, sker i gentagelsestilfælde.
EL har derimod ved et tidligere lovforslag stemt imod yderligere adgang til konfiskation af køretøjer i førstegangstilfælde, idet EL under alle omstændigheder anser den pågældende sanktion som meget indgribende i en families hverdag.
 Inuit Ataqatigiit, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af et mindretal (V), tiltrådt af et mindretal (DF, LA og KF):
 1) Nr. 1 affattes således:
 »1. § 59, stk. 1 og 2, affattes således:
»Kørekortet udstedes med en gyldighedstid på 15 år, dog højst indtil den pågældende er fyldt 75 år.
Er den pågældende på det tidspunkt, hvor kørekortet udstedes, fyldt 70 år, men ikke 75 år, udstedes kørekortet med en gyldighedstid på 5 år.
Stk. 2. Justitsministeren kan fastsætte en kortere gyldighedstid for kørekort til de motorkøretøjer, der er nævnt i § 57, stk. 2. Justitsministeren kan fastsætte regler om gyldighedstiden for kørekort, der udstedes til personer, der er fyldt 75 år.
Justitsministeren kan endvidere bestemme, at et kørekort, når forholdene taler derfor, skal gælde i kortere tidsrum end fastsat i stk. 1.«« [Forslag til ændring af gyldighedstid på kørekort] Af justitsministeren, tiltrådt af et flertal (V, S, DF, RV og SF):
 2) I den under nr. 13  foreslåede ændring af § 133 a, stk. 4, nr. 2, ændres »nr. 7 eller 8« til: »nr. 7-10«.
[Konfiskation af køretøj efter kørselsforbud og for overtrædelser begået inden 5 år fra frakendelsestidens udløb] 3) Efter nr. 14 indsættes som nye numre:
 »01. I § 133 a, stk. 8, nr. 2, indsættes efter »§ 129, stk. 5«: », eller er indgået ved en afgørelse om ubetinget frakendelse efter § 129, stk. 3, nr. 5-7«.
02. I § 133 a, stk. 9, nr. 2, indsættes efter »frakendelse«: », eller flere forhold, der hver for sig er omfattet af § 129, stk. 1, nr. 4 eller 5, og som til samtidig pådømmelse har medført ubetinget frakendelse af retten til at føre lille knallert efter § 129, stk. 3, nr. 5«.« [Justering af reglerne om konfiskation af lille knallert] Til § 3 Af justitsministeren, tiltrådt af et flertal (udvalget med undtagelse af EL):
 4) I stk. 3 ændres »1. juni 2015« til: »1. marts 2015«.
[Ændring af ikrafttrædelsestidspunktet for lovforslagets § 1, nr. 1 og 9] Bemærkninger Til nr. 1 Den foreslåede ændring af færdselslovens § 59, stk. 1, indebærer, at aldersgrænsen for gyldighedstiden på kørekort ændres fra 70 år til 75 år, således at kørekort udstedes for 5 år, hvis den pågældende på det tidspunkt, hvor kørekortet udstedes, er fyldt 70 år, men ikke 75 år.
 Efter stk. 2 kan justitsministeren fastsætte bestemmelser om gyldighedstiden for kørekort, der udstedes til personer, der er fyldt 75 år.
Det forudsættes, at det med hjemmel i færdselslovens § 59, stk. 2, vil blive fastsat, at hvis ansøgeren på det tidspunkt, hvor kørekort udstedes, er fyldt 70 år, men ikke 75 år, udstedes kørekort til samtlige kategorier samt kørekort til erhvervsmæssig personbefordring og traktor/motorredskab med en gyldighedstid på 5 år.
For så vidt angår ældre ansøgere, vil det blive fastsat, at hvis ansøgeren er fyldt 75 år, men ikke 76 år, udstedes kørekortet med en gyldighedstid på 4 år, mens det for ansøgere, der er fyldt 76 år, men ikke 77 år, udstedes med en gyldighedstid på 3 år.
For ansøgere, der er fyldt 77 år, men ikke 85 år, udstedes kørekortet med en gyldighedstid på 2 år, mens det for ansøgere, der er fyldt 85 år, udstedes med en gyldighedstid på 1 år.
Til nr. 2 Med ændringsforslaget foreslås yderligere en justering af færdselslovens § 133 a, stk. 4, om obligatorisk konfiskation af køretøjer. Ændringen indebærer, at der skabes hjemmel til obligatorisk konfiskation i tilfælde, hvor den pågældende tidligere er idømt en ubetinget frakendelse i medfør af færdselslovens § 126, stk. 1, nr. 9 (om overtrædelse af kørselsforbud) eller nr. 10 (om overtrædelser begået inden 5 år fra frakendelsestidens udløb), såfremt ét af de pådømte forhold vedrører spiritus- eller narkokørsel.
 Formålet med ændringen er at skabe en bedre sammenhæng mellem de forskellige bestemmelser i færdselsloven om obligatorisk konfiskation af motordrevet køretøj i tilfælde af spiritus- eller narkokørsel med henblik på at sikre en mere ensartet behandling af personer, der gentagne gange kører spiritus- eller narkokørsel.
 Forslaget til ændring af lovforslagets § 1, nr. 13, medfører bl.a., at der fremover også skal ske obligatorisk konfiskation af køretøjet i tilfælde, hvor personen idømmes en ubetinget frakendelse for spiritus- eller narkokørsel og personen tidligere er idømt en ubetinget frakendelse for et forhold af spirituskørsel under 1,2 promille, fordi forholdet er begået,  inden for 3 år efter at personen har fået pålagt kørselsforbud, jf. færdselslovens § 126, stk. 1, nr. 9, eller fordi forholdet er begået inden for 5 år efter udløbet af frakendelsestiden for en tidligere idømt ubetinget frakendelse af førerretten, jf. § 126, stk. 1, nr. 10.
 De foreslåede regler kan illustreres ved følgende eksempler:
Eksempel 1 (kørselsforbud) En person er blevet idømt et kørselsforbud, fordi vedkommende har kørt for stærkt og overtrådt de tilladte hastighedsgrænser med mere end 60 pct.
Mindre end 3 år efter dette forhold kører den pågældende spirituskørsel med en promille i intervallet 0,5-1,2, der isoleret set medfører en betinget frakendelse.
Da spirituskørslen imidlertid blev begået, inden 3 år efter at kørselsforbuddet blev pålagt, bliver personen idømt en ubetinget frakendelse.
 Mindre end 3 år efter det seneste forhold, som medførte ubetinget frakendelse, kører personen igen spirituskørsel  denne gang med en promille på over 1,2  og idømmes en ubetinget frakendelse.
Eksempel 2 (overtrædelse begået inden for 5 år efter frakendelsestidens udløb) En person er blevet idømt en ubetinget frakendelse for at have kørt med en hastighed på 200 km/t.
Mindre end 5 år efter udløbet af frakendelsestiden, kører den pågældende spirituskørsel med en promille i intervallet 0,5-1,2, der isoleret set medfører en betinget frakendelse.
Da spirituskørslen imidlertid blev begået inden 5 år efter udløbet af frakendelsestiden, bliver personen idømt en ubetinget frakendelse.
 Mindre end 3 år efter det seneste forhold kører personen igen spirituskørsel  denne gang med en promille på over 1,2  og idømmes en ubetinget frakendelse.
 Med de foreslåede ændringer af færdselslovens § 133 a, stk. 4, nr. 2, jf. lovforslagets § 1, nr. 13, vil der som anført fremover i begge eksempler skulle ske obligatorisk konfiskation af køretøjet i forbindelse med det nye forhold.
Det bemærkes, at eksemplerne vedrører forhold af spirituskørsel, men at retstilstanden vil være den samme, hvis der er tale om kørsel under påvirkning af bevidsthedspåvirkende stoffer, sygdom m.v., idet overtrædelserne vedrørende spiritus- og narkokørsel har indbyrdes gentagelsesvirkning Til nr. 3 Færdselslovens § 133 a, stk. 8 og 9, indeholder regler om obligatorisk konfiskation af lille knallert i forbindelse med spiritus- og narkokørsel, som svarer til reglerne i færdselslovens § 133 a, stk. 4 og 5, om obligatorisk konfiskation af motorkøretøjer.
 Med henblik på at skabe parallelitet i regelsættet om obligatorisk konfiskation af henholdsvis lille knallert og motorkøretøjer foreslås det med ændringsforslaget, at reglerne om obligatorisk konfiskation af lille knallert justeres på samme måde som reglerne i færdselslovens § 133 a, stk. 4 og 5, jf. lovforslagets § 1, nr. 13 og 14.
 Det foreslås på den baggrund at ændre færdselslovens § 133 a, stk. 8, nr. 2, således at konfiskation af lille knallert skal ske, hvis ejeren har gjort sig skyldig i et nyt forhold, der medfører ubetinget frakendelse af retten til at føre lille knallert efter § 129, stk. 3, nr. 1 eller 2, og den pågældende tidligere inden for de seneste 3 år, før det nye forhold er begået, har gjort sig skyldig i flere forhold, hvoraf ét ville kunne henføres under § 129, stk. 1, nr. 4 (spirituskørsel med en promille i intervallet 0,5-1,2) eller nr. 5 (kørsel under påvirkning af bevidsthedspåvirkende stoffer), og som isoleret set alene ville kunne udløse en betinget frakendelse af retten til at føre lille knallert, men som her  sammen med andre forhold  er indgået ved afgørelsen om ubetinget frakendelse af retten til at føre lille knallert efter § 129, stk. 3, nr. 5, eller som er begået i prøvetiden og derfor har udløst en ubetinget frakendelse af retten til at føre lille knallert efter § 129, stk. 3, nr. 6, eller er begået inden 2 år efter udløbet af tidligere idømt ubetinget frakendelse af retten til at føre lille knallert, jf. § 129, stk. 3, nr. 7.
 Med ændringsforslaget foreslås det endvidere at ændre færdselslovens § 133 a, stk. 9, nr. 2, således at konfiskation af lille knallert skal ske, hvis ejeren har gjort sig skyldig i ét forhold af spiritus- eller narkokørsel, der medfører ubetinget frakendelse af retten til at føre lille knallert efter § 129, stk. 3, nr. 1 eller 2 (det nye forhold), og den pågældende tidligere inden for de seneste 5 år, før det nye forhold er begået, har gjort sig skyldig i flere forhold af spiritus- eller narkokørsel, der vil kunne henføres under § 129, stk. 1, nr. 4 eller 5, men som har medført ubetinget frakendelse af retten til at føre lille knallert, jf. § 129, stk. 3, nr. 5, fordi de var til samtidig pådømmelse.
Ændringerne svarer i det væsentlige til de foreslåede ændringer af færdselslovens § 133 a, stk. 4 og 5, jf. lovforslagets § 1, nr. 13 og 14, idet det dog bemærkes, at færdselslovens regler om kørselsforbud ikke medfører inddragelse af retten til at føre lille knallert.
Med ændringsforslaget skabes der således ikke hjemmel til obligatorisk konfiskation af lille knallert ved overtrædelse af et kørselsforbud.
 Der henvises i øvrigt til bemærkningerne til nr. 1 ovenfor og til besvarelsen af spørgsmål nr. 8 vedrørende lovforslaget for eksempler på anvendelsen af reglerne om obligatorisk konfiskation af køretøjer.
Til nr. 4 Efter lovforslagets § 3, stk. 3, træder bestemmelserne om ændring af aldersgrænsen for forkortet gyldighedsperiode for kørekort i kraft den 1. juni 2015.
 Som det fremgår af bemærkningerne til § 3 i lovforslaget, er tidspunktet for ikrafttrædelsen af bestemmelserne fastsat, under hensyn til at der skal foretages en række nødvendige ændringer af de relevante administrative forskrifter og af politiets it-systemer.
 Rigspolitiet har oplyst, at ændringerne i it-systemerne forventes at kunne være på plads primo maj 2015. Hvis reglerne træder i kraft inden da, vil det være nødvendigt at foretage en manuel indtastning af udløbsdatoen på alle kørekort, der fornyes i perioden mellem ikrafttrædelse af de nye regler, og indtil ændringerne er på plads.
 Som det fremgår af besvarelsen af spørgsmål nr. 9, vurderer Justitsministeriet på baggrund af Rigspolitiets oplysninger om tidsestimatet for gennemførelsen af ændringerne af it-systemerne og muligheden for at foretage en manuel indtastning af udløbsdatoen på alle kørekort, der fornyes inden de nødvendige it-ændringer er på plads, at det vil være muligt at fremrykke ikrafttrædelsestidspunktet til den 1. marts 2015.
 Med ændringsforslaget foreslår regeringen at fremrykke ikrafttrædelsestidspunktet for lovforslagets § 1, nr. 1 og 9, til den 1. marts 2015 med henblik på at sikre, at flest mulige borgere får gavn af de nye regler.
Som det fremgår af bemærkningerne til § 3 i lovforslaget, vil kørekort, der udløber, som følge af at ansøgeren fylder 70 år, skulle fornyes efter de hidtil gældende regler, indtil loven træder i kraft.
Borgere, hvis kørekort udløber eller er udløbet som følge af aldersgrænsen på 70 år, vil således kunne forny deres kørekort efter de nye regler fra den 1. marts 2015.
 Det bemærkes, at de nye regler ikke berører gyldighedstiden for kørekort, der er fornyet før den 1. marts 2015.
Trine Bramsen (S) Julie Skovsby (S) Astrid Krag (S) Mette Reissmann (S) Jeppe Bruus (S) Rasmus Prehn (S) Jeppe Mikkelsen (RV) Zenia Stampe (RV) Marlene Borst Hansen (RV) Karina Lorentzen Dehnhardt (SF) fmd.
Pernille Vigsø Bagge (SF) Pernille Skipper (EL) Johanne Schmidt-Nielsen (EL) Henning Hyllested (EL) Nick Nielsen (SIU) Kim Andersen (V) Preben Bang Henriksen (V) Inger Støjberg (V) Søren Pind (V) Jan E.
Jørgensen (V) Karsten Lauritzen (V) Kristian Pihl Lorentzen (V) Karsten Nonbo (V) Peter Skaarup (DF) Dennis Flydtkjær (DF) Pia Adelsteen (DF) Kim Christiansen (DF) Simon Emil Ammitzbøll (LA) Tom Behnke (KF) nfmd.
 Inuit Ataqatigiit, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 69 Bilagsnr.
