Dansk-tysk DBO, sygedagpenge Reference: DBO mellem Danmark og Tyskland, artikel 9, 16 og 21. LV 1995  

 D.E.
 Told- og Skattestyrelsen modtog fra en her i landet bosat skatteyder  

 anmodning om, at der i medfør af artikel 21 i den dansk-tyske DBO blev  

 truffet foranstaltninger til ophævelse af dobbeltbeskatning af  

 sygedagpenge fra Tyskland, som den pågældende havde modtaget fra  

 sin tyske arbejdsgiver i 1992.
 Styrelsen indledte herefter korrespondance om sagen med Bundesministerium  

 der Finanzen, Bonn, idet styrelsen gav udtryk for den opfattelse, at Danmark  

 har beskatningsretten til de pågældende ydelser i medfør  

 af DBO'ens artikel 16, idet ydelser af den pågældende art ikke er  

 nævnt særskilt i overenskomsten, lige som der ikke er tale om  

 vederlag for udført arbejde.
Bundesministerium der Finanzen oplyste, at skatteyderen i 1992 var  

 beskæftiget som servitrice på et skib, der sejler som  

 'smørdamper' mellem Kappeln (Slesvig-Holsten) og Sønderborg, og  

 som ejes af en 'Anstalt', der er hjemmehørende i Lichtenstein, der  

 ligeledes driver skibets restaurant.
Skibet sejler hverken under dansk eller  

 tysk flag, men rederiet har ifølge Bundesministerium der Finanzen  

 stedet for sin virkelige ledelse i Tyskland.
 Efter undersøgelser foretaget af den tyske Betriebsprüfung  

 foregår ca. 42 % af skibets sejlads i tysk farvand, medens de  

 resterende ca. 58 % af sejladsen foregår i dansk eller internationalt  

 farvand.
 Bundesministerium der Finanzen gjorde herefter gældende, at  

 beskatningsretten til skatteyderens løn som servitrice på det  

 pågældende skib som udgangspunkt fuldt ud tilkommer Tyskland i  

 medfør af DBO'ens artikel 9, stk. 3. Da Tyskland imidlertid efter sine  

 interne regler om begrænset skattepligt kun kan beskatte den del af  

 lønnen, der (forholdsmæssigt) vedrører den del af skibets  

 sejlads, der foregår i tysk farvand, fandt Bundesministerium der  

 Finanzen, at Danmark i medfør af DBO'ens artikel 9, stk. 5, kan  

 udøve en subsidiær beskatningsret til den øvrige del af  

 lønnen (58 %), der vedrører sejlads i dansk eller  

 internationalt farvand.
 På den anden side fastholdt Bundesministerium der Finanzen den  

 opfattelse, at Tysklands beskatningsret i medfør af DBO'ens artikel 9  

 (2) også omfatter 42 % af de omhandlede sygedagpenge, idet man fandt,  

 at sygedagpenge, der udbetales af arbejdsgiveren i henhold til en ham  

 påhvilende forpligtelse, må anses for omfattet af begreberne  

 "Gehälter, Löhne und ähnliche Vergütungen".
Efter forelæggelse for Departementet meddelte Told- og  

 Skattestyrelsen Bundesministerium der Finanzen, at styrelsen kan  

 tiltræde det fremsatte forslag til løsning af sagen.
Dette  

 indebærer således bl.a., at styrelsen tiltræder de tyske  

 skattemyndigheders fortolkning, hvorefter Tysklands beskatningsret i  

 medfør af DBO'ens artikel 9 (2) også omfatter 42 % af de i sagen  

 omhandlede sygedagpenge.
