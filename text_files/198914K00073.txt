Nr BTL 73 Betænkning over Forslag til lov om ændring af byggeloven, brandloven og  

 kommuneplanloven (Ankereform, overførsel af bebyggelsesregulerende  

 bestemmelser og brandværnsforanstaltninger til byggeloven samt overførsel af  

 gårdrydning til byfornyelsesloven m.v.)   

 Nr L 73 1989-90, 1. samling Afgivet af Boligudvalget Afgivet: 19900329 Udvalget har behandlet lovforslaget i en række møder og har herunder stillet spørgsmål til boligministeren, som denne har besvaret skriftligt.
 Endvidere har udvalget modtaget skriftlig henvendelse fra Foreningen af  

 Statsamtsjurister.
 Der er af boligministeren stillet ændringsforslag, hvorom henvises til de  

 ledsagende bemærkninger.
 Herefter indstiller udvalget lovforslaget til vedtagelse med  

 de stillede ændringsforslag.
Et mindretal (Socialdemokratiets medlemmer af udvalget) udtaler, at det er  

 afgørende vigtigt, at borgernes retssikkerhed ikke forringes ved  

 indskrænkningen af klageadgangen efter byggeloven.
Mindretallet havde gerne  

 set, at der i denne forbindelse blev tilført statsamterne ressourcer til at  

 klare den nye opgave som eneste klageinstans på området.
 I forbindelse med ændringerne af bestemmelserne om skorstensrensning havde  

 mindretallet gerne set, at lovforslaget afventede færdiggørelsen af det  

 udvalgsarbejde, der er indledt mellem Skorstensfejerlauget,  

 Skorstensfejersvendenes Fagforbund, amter og kommuner samt de relevante  

 ministerier, og som ifølge svar fra boligministeren til udvalget forventes  

 færdiggjort medio 1990. Mindretallet går ud fra, at boligministeren vil  

 anvende sin bemyndigelse ifølge lovforslaget i overensstemmelse med de  

 anbefalinger, dette udvalgsarbejde ender med.
Ændringsforslag Af boligministeren, tiltrådt af udvalget:
Til § 4 1) I stk. 1 ændres »1. april 1990« til: »1. juli  

 1990«.
 2) I stk. 4 ændres »1. april 1990« 2 steder til: »1.  

 juli 1990«.
Bemærkninger Til nr. 1 og 2 Lovens ikrafttrædelsesdato ændres i konsekvens af det fremskredne  

 tidspunkt til 1. juli 1990.
Lizzie Lichtenberg (KF) Sterup (KF) Pernille Sams (KF) Mejdahl (V) nfmd.  

Elsebeth Kock-Petersen (V) Kirsten Jacobsen (FP) Jørgen Estrup (RV) Sonja  

 Albrink (CD) Lysholm Christensen (KRF) Svend Andersen (S) Baadsgaard (S)  

 fmd.
Pia Gjellerup (S) Grete Schødts (S) Lissa Mathiasen (S) Holger K.  

 Nielsen (SF) Bjørn Poulsen (SF) Pelle Voigt (SF) Tillægsbetænkning Udvalget har, efter at lovforslaget ved 2. behandling blev henvist til  

 fornyet udvalgsbehandling, behandlet dette i nogle møder og har herunder  

 stillet spørgsmål til boligministeren, som denne har besvaret dels  

 skriftligt, dels i samråd.
Et af udvalgets spørgsmål og boligministerens  

 besvarelse heraf optrykkes som bilag til tillægsbetænkningen.
 Boligministeren har i et samråd over for Boligudvalget tilkendegivet, at  

 hun er indstillet på at orientere udvalget om de indstillinger, som det  

 udvalg, der er nedsat med deltagelse af Skorstensfejerlauget,  

 Skorstensfejernes Fagforbund, Amtsrådsforeningen i Danmark, Kommunernes  

 Landsforening, Københavns og Frederiksberg Kommuner og Energiministeriet, vil  

 komme med, forinden indstillingerne udmønter sig i bekendtgørelser i henhold  

 til lovforslagets § 1, nr. 7.
 Udvalget har modtaget skriftlige og/eller mundtlige henvendelse fra  

 Oliefyrservicebranchens Registreringsudvalg og Skorstensfejerlauget af 11.  

 februar 1778.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse i den  

 affattelse, hvori det foreligger efter 2. behandling.
 Et mindretal inden for flertallet (Socialdemokratiets medlemmer af  

 udvalget) lægger afgørende vægt på, at boligministeren over for udvalget har  

 tilkendegivet, at de fremtidige regler for skorstensfejning udformes således,  

 at brandsikkerheden ikke mindskes, og at udgifterne for boligejerne ikke  

 øges.
 Et mindretal (Fremskridtspartiets medlem af udvalget) indstiller  

 lovforslaget til forkastelse.
Mindretallet kan tilslutte sig de forenklinger og afbureaukratiseringer,  

 som lovforslaget indeholder.
Imidlertid medfører lovforslaget også en  

 stramning af gældende lov på en række områder.
Fremskridtspartiet mener således ikke, at reglerne om udstykning,  

 matrikulering eller arealoverførsel skal skærpes.
Fremskridtspartiet mener  

 heller ikke, at kommunalbestyrelserne skal godkende parcellers facadelængde.  

 Det offentlige skal ikke blande sig yderligere i drift og vedligeholdelse af  

 tekniske installationer.
Der må erindres om, at jo mere offentlig kontrol og  

 regulering af byggemarkedet der er indført, jo mere byggesjusk, flere  

 indeklimaproblemer osv. er der opstået.
 Dengang da det var håndværkererfaringer og godt fagligt arbejde, der var  

 grundlaget for byggeriet, var problemerne langt mindre end nu, hvor  

 politikere, embedsmænd og såkaldte teknikere blander sig i hver detalje.
En samlet afvejning af lovforslaget gør derfor, at Fremskridtspartiet må  

 afvise forslaget i dets nuværende form.
Hvis der inden afstemningen om hele  

 lovforslaget ved 3. behandling sker en liberalisering af de statsstyringer,  

 som her er nævnt, vil Fremskridtspartiet kunne støtte forslaget.
Lizzie Lichtenberg (KF) Sterup (KF) Pernille Sams (KF) Mejdahl (V) nfmd.  

Elsebeth Kock-Petersen (V) Kirsten Jacobsen (FP) Jørgen Estrup (RV) Sonja  

 Albrink (CD) Lysholm Christensen (KRF) Svend Andersen (S) Baadsgaard (S)  

 fmd.
Pia Gjellerup (S) Løvig Simonsen (S) Lissa Mathiasen (S) Holger K.  

 Nielsen (SF) Bjørn Poulsen (SF) Pelle Voigt (SF) Bilag Et af udvalgets spørgsmål til boligministeren og dennes besvarelse heraf:
 Spørgsmål:
Vil boligministeren sikre, at en eventuel nyordning for skorstensrensning  

 og brandsyn ikke vil medføre øgede udgifter for husejerne, samt at  

 brandsikkerheden ikke forringes? Svar:
Som tidligere oplyst er der nedsat et udvalg bestående af repræsentanter  

 fra Skorstensfejerlauget, Skorstensfejernes Fagforbund, Amtsrådsforeningen,  

 Kommunernes Landsforening, Københavns og Frederiksberg Kommuner,  

 Energiministeriet og Boligministeriet.
I det igangværende udvalgsarbejde  

 lægges afgørende vægt på ved udarbejdelsen af forslag til kommende regler på  

 området, at brandsikkerheden ikke forringes, og at husejerne ikke belastes  

 med øgede udgifter.
 Jeg vil tage udgangspunkt i de indstillinger, udvalget når frem til, ved  

 udarbejdelsen af de kommende forenklede og moderniserede regler på området.
