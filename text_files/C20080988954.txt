Orientering om ny bekendtgørelse om tilskud til virksomheder, der indgår uddannelsesaftale med voksne (Bek. nr. 1303 af 16. december 2008) Til samtlige kommuner, jobcentre, beskæftigelses- og driftsregioner Indledning Et bredt flertal af folketingets partier (S, RV, V, K og O) er blevet enige om at gøre tilskud til voksenlærlinge til en rettighed for arbejdsgiveren.
Aftalen sikrer dermed, at der ikke skiftevis åbnes og lukkes for voksenlærlingeordningen, fordi midlerne bliver brugt op.
 Aftalen målretter samtidig tilskudsordningen således, at arbejdsgiveres ret til tilskud er betinget af, at den person, der indgås uddannelsesaftale med, ikke i forvejen har en erhvervsuddannelse eller derover  dette gælder dog ikke for personer, der har en forældet uddannelse, eller for personer der har været ledige i mindst 6 eller 9 måneder afhængig af personens alder.
 Aftalens øvrige indhold:
 Tilskudssatsen ændres til 30 kr. i timen.
Se § 7.
 Tilskudsperioden ændres til 2 år.
Se § 7.
  Der skal ikke længere tages hensyn til, om der er elever i skolepraktik.
 Der kan kun gives tilskud til SOSU-elever, der ikke har krav på voksenelevløn efter overenskomsten.
Se § 3, stk. 3.
  Meroptagelseskravet på SOSU-området fjernes.
 I det følgende vil der blive vejledt om den nye bekendtgørelse nr. 1303 af 16. december 2008. Vejledningen er bygget op omkring de enkelte bestemmelser i bekendtgørelsen.
 Denne orienteringsskrivelse erstatter Arbejdsmarkedsstyrelsens orienteringsskrivelse nr. 9186 af 17. april 2008.
 1. Det præciseres, at tilskuddet kan gives til uddannelsesaftaler inden for erhvervsuddannelse eller anden uddannelse, der kan sidestilles hermed, herunder social- og sundhedsudddannelser og pædagogisk assistent.
Om vurdering af områder med gode eller rigtig gode beskæftigelsesmuligheder 2. Det er en forudsætning for, at der kan ydes tilskud til at ansætte voksenelever, at der efter beskæftigelsesregionens vurdering er gode eller rigtig gode beskæftigelsesmuligheder inden for de områder, som uddannelserne kvalificerer til.
På grundlag af retningslinierne fra Arbejdsmarkedsstyrelsen udarbejder de fire beskæftigelsesregioner hvert halve år en arbejdsmarkedsbalance.
Arbejdsmarkedsbalancen viser beskæftigelsesmulighederne for omkring 1.500 stillingsbetegnelser i hver af de fire beskæftigelsesregioner.
Arbejdsmarkedsbalancen udarbejdes på grundlag af data om udbud af og efterspørgsel på arbejdskraft i regionen.
 I Arbejdsmarkedsbalancen bliver stillingsbetegnelserne fordelt på følgende fem balancekategorier, som siger noget om forholdet mellem udbud og efterspørgsel efter arbejdskraft og dermed om beskæftigelsesmulighederne i regionen:
 Listerne over stillingsbetegnelser med tværgående og strukturel mangel på arbejdskraft, mangel på arbejdskraft og gode beskæftigelsesmuligheder udgør grundlaget for beskæftigelsesregionens liste over erhvervsuddannelser, hvortil der kan ydes tilskud til at ansætte voksenelever.
 Arbejdsmarkedsbalancen kan ses på beskæftigelsesregionernes hjemmesider, hvor der også findes yderligere information om arbejdsmarkedsbalancen.
3. Målgruppen er personer uden erhvervsuddannelse.
Dog kan arbejdsgiveren også få tilskud til personer med uddannelse, hvis personen ikke har anvendt uddannelsen i de sidste 5 år, eller har afsluttet en uddannelse og været ledig i mindst 6 eller 9 måneder afhængig af personens alder.
Ansøgning om tilskud, hvor eleven har en afsluttet uddannelse 4. Når arbejdsgiveren søger om tilskud til en person, der har en uddannelse i forvejen, skal jobcenteret i hvert enkelt tilfælde foretage en konkret vurdering.
Udgangspunktet er, at en person ikke kan få støtte, hvis personen har en uddannelse, som har været brugt inden for de seneste 5 år.
Administrationen skal ske på samme måde, som SU-styrelsen forvalter reglerne om VEU-godtgørelse.
Efter VEU-reglerne er det en betingelse for ydelsen, at uddannelsen ikke har været anvendt de sidste 5 år.
 Hvis personen har en uddannelse, skal det afgøres, om uddannelsen har været en forudsætning for jobbet.
 Hvis fx en person, der er uddannet folkeskolelærer, arbejder som kassemedarbejder i det lokale supermarked og har haft denne beskæftigelse de sidste 7 år, vil arbejdsgiveren kunne få tilskud.
Et andet eksempel er en person, der er uddannet sociolog, og efter endt uddannelse arbejder med almindeligt kontorarbejde.
Der skal efterfølgende gå 5 år fra afslutningen af uddannelsen, før arbejdsgiveren kan få tilskud.
Hvis personen ikke formelt bruger sin uddannelse, men det alligevel er klart, at den nuværende beskæftigelse er opnået på grundlag af, at personen har netop denne uddannelse, så vil personen ikke være tilskudsberettiget.
Hvis fx en person er uddannet erhvervsøkonom for 10 år siden og arbejder som butikschef i det lokale supermarked, kan den pågældende ikke siges at have forladt sit uddannelsesniveau og nu arbejder på et andet erhvervsuddannelsesniveau, og den pågældende vil følgelig ikke være tilskudsberettiget.
Kravet påses af staten i jobcenteret.
Det skal fremgå af ansøgningsblanketten, om eleven har en uddannelse og har anvendt uddannelsen inden for de sidste 5 år.
Hvis der opstår tvivl, om ansøger eventuelt har fortiet oplysninger eller lignende, der har betydning for retten til tilskud, så skal jobcenteret indhente supplerende oplysninger, der kan belyse, om betingelserne er opfyldt.
Om ledighedskravene 5. Det fremgår af bekendtgørelsen, at kravet til ledighedslængden er 6 eller 9 måneder afhængig af personens alder, for at der kan ses bort fra, at eleven allerede har en uddannelse.
 For forsikrede ledige under 30 år skal pågældende have haft 6 måneders sammenlagt ledighed og for personer over 30 år 9 måneders sammenlagt ledighed.
 For ledige, der har modtaget kontanthjælp, starthjælp eller introduktionsydelse gælder, at de skal have mindst 6 måneders sammenhængende ledighed for personer under 30 år og 9 måneders sammenhængende ledighed for personer over 30 år.
Om SOSU-elever 6. Der kan ikke ydes tilskud til Social- og sundhedshjælpere, social- og sundhedsassistenter eller pædagogisk assistenter, der har ret til voksenelevløn efter overenskomsten.
Begrundelser er, at kommunerne og regionerne er blevet kompenseret for merudgiften herved i forbindelse med trepartsaftalen af 17. juni 2007.
 Kommuner og regioner skal på ansøgningsskemaet konkret oplyse, at den pågældende elev ikke har ret til voksenelevløn under uddannelsen.
 7. Ifølge § 4 kan der bevilges tilskud til en uddannelse, hvis uddannelsen på tidspunktet for uddannelsesaftalens indgåelse er på positivlisten for voksenelever, jf. § 2, stk. 3.
 8. Der kan indgås uddannelsesaftale mellem virksomheden og voksenelever over 25 år inden for uddannelser, der er omfattet af lov om erhvervsuddannelse og lov om maritime uddannelser, § 2 nr. 5.
Lov om erhvervsuddannelse omfatter uddannelser, der kan tage mellem 1 1/2 og 5 1/2 år  typisk håndværksfag inden for bygge- og anlægsområdet, jern- og metalindustrien, handels- og kontor området m.v.
Uddannelserne veksler mellem skole og praktik.
 Det er undervisningsministeren, der godkender, opretter og nedlægger uddannelserne efter indstilling fra Rådet for de Grundlæggende Erhvervsrettede Uddannelser.
En uddannelsesaftale anses for indgået, når både virksomheden og eleven har underskrevet aftalen.
Hvis parterne ikke har underskrevet aftalen samtidig, er det den senest daterede underskrift, der fastlægger, hvornår uddannelsen er indgået.
 Uddannelsesaftalen med arbejdsgiveren er ikke et aktiveringstilbud efter lov om en aktiv beskæftigelsesindsats, og der skal fx ikke udarbejdes en jobplan.
9. Tilskudsordningen omfatter uddannelsesaftaler med personer, der ved uddannelsens påbegyndelse er fyldt 25 år.
Dette er samstemmende med reglerne om Arbejdsgivernes elevrefusion om refusion for virksomheder for elever under skoleophold.
Eleven er bosiddende i en anden region/udlandet Tilskuddet er knyttet til virksomheden, og det er forholdene i den region, hvor virksomheden er beliggende, der er afgørende for, om der kan bevilges tilskud.
Vokseneleven kan derfor bo i en anden region eller i udlandet.
Det er ingen betingelse, at eleven er dansk statsborger.
Der kan således også ydes tilskud til en udlænding, der har en gyldig opholds- og arbejdstilladelse, der gælder i hele elevtiden.
Lønnens størrelse 10. Det fremgår af bekendtgørelsens § 6, at virksomheden under praktikopholdet på virksomheden skal udbetale en løn, der mindst svarer til den laveste løn, en ikke-faglært lønmodtager efter kollektiv overenskomst er berettiget til inden for det pågældende område.
 På ikke-overenskomstdækkede områder skal lønnen mindst svare til, hvad der er gældende inden for beslægtede overenskomstområder.
 Arbejdsgiveren skal på ansøgningsblanketten blandt andet angive timelønnens størrelse under praktikopholdet, om lønnen er fastsat ved kollektiv overenskomst, og om lønnen mindst svarer til den laveste løn, en ikke-faglært lønmodtager er berettiget til inden for det pågældende område.
 Jobcenteret har ikke pligt til at undersøge, om lønnen ifølge § 6 er overenskomstmæssig, hvis virksomheden på ansøgningsblanketten har erklæret, at betingelserne er opfyldt.
Det er således arbejdsgiverens ansvar, at der udbetales en løn, der opfylder betingelserne i bekendtgørelsen.
Kun hvis jobcenteret har grund til at tro, at en løn ikke er korrekt, skal jobcenteret reagere og kontakte arbejdsgiver og vokseneleven for at høre nærmere om, hvorledes timelønnen er fastsat.
 I tilfælde, hvor der er tale om et område uden for overenskomst, og lønnen formodes ikke at være korrekt, bør jobcenteret kontakte arbejdsgiveren og vokseneleven.
 Hvis der er uenighed om lønnen mellem en arbejdsgiver og en faglig organisation, skal jobcenteret overlade det til parterne at blive enige om at fastsætte en løn.
Tilskudsstørrelse 11. Tilskuddet er et fast beløb på 30 kr. pr. time.
Begrænset tilskudsperiode 12. Der kan maksimalt gives tilskud i de første 2 år af uddannelsesaftaleperioden.
Dette gælder, uanset hvor lang uddannelsen er.
 De 2 år regnes løbende fra uddannelsens påbegyndelse - det vil sige, perioder hvor eleven er på skole, og hvor der udbetales tilskud efter AER-reglerne, forbruger også af de 2 år.
Ny uddannelsesaftale Hvis en elev har afbrudt sin uddannelse hos en virksomhed og derefter indgår en ny uddannelsesaftale med en anden virksomhed om enten færdiggørelse af en uddannelse eller påbegyndelse af en anden, løber tilskudsperioden på virksomhed nr. 2 fra det tidspunkt, hvor den nye uddannelsesaftale er indgået.
 Den periode, der måtte være givet tilskud i til virksomhed nr. 1, trækker således ikke fra i tilskudsperioden for virksomhed nr. 2, når der er tale om en ny uddannelsesaftale med virksomhed nr. 2. Der skal således også indgives og godkendes en ny ansøgning forud for påbegyndelsen af uddannelsesaftalen med virksomhed nr. 2.
Fortsættelse af uddannelsesaftale på anden virksomhed Der kan også gives tilskud til uddannelsesaftaler, hvor elevforholdet afbrydes, f.eks. fordi arbejdsgiveren må lukke virksomheden - og eleven herefter indgår aftale med en anden virksomhed om færdiggørelse af uddannelsen.
I disse situationer er der tale om, at en ny arbejdsgiver indtræder i og fortsætter en eksisterende uddannelsesaftale.
Arbejdsgiveren kan således overtage det tilsagn om tilskud, der er givet til den tidligere arbejdsgiver.
Der kan højst ydes tilskud for den resterende tilskudsperiode.
Hvis aftalen med denne anden virksomhed er en ny uddannelsesaftale, skal ansøgningen fra virksomheden vurderes "forfra", dvs. at ansøgningen skal vurderes som alle andre nye ansøgninger.
Det forhold, at uddannelsesaftalen betragtes som en ny aftale, indebærer bl.a., at den nye virksomhed vil kunne modtage tilskud i op til 2 år.
Perioder med barsel og/eller sygdom Hvis en barsels- eller sygdomsperiode fører til, at uddannelsestiden bliver forlænget, kan der udbetales tilskud i den forlængede periode, hvis denne ligger inden for den maksimale støtteperiode på 2 år fra uddannelsens begyndelse.
Hvis forlængelsen medfører, at uddannelsesaftalen først afsluttes efter 2 år fra uddannelsesaftalens begyndelse, kan der, hvis der ikke er ydet tilskud i sygdoms- eller barselsperioden, udbetales tilskud i den forlængede periode.
Perioden vil i tid ligge efter 2 år fra uddannelsens begyndelse, men i realiteten inden for de 2 år, da uddannelsen har været suspenderet i perioden uden løn.
Den samlede tilskudsperiode bliver således 2 år.
Perioder med nedsat arbejdstid Perioder med nedsat arbejdstid på grund af fx helbredsmæssige problemer kan forlænge tilskudsperioden, dog ikke ud over den maksimale støtteperiode på 2 år.
Perioder med ferie Betingelsen om, at der kun kan udbetales tilskud i perioder, hvor der er udbetalt løn, gælder også i relation til elevens ferie.
Har virksomheden ifølge lønseddel udbetalt sædvanlig løn under elevens ferie, kan der således gives tilskud til lønnen.
Ophør Tilskuddet kan ikke gives efter uddannelsesaftalens ophør.
Hvor elever holder op i forløbet uden at gennemføre uddannelsen, ophører tilskuddet samtidig med ophør af udbetaling af lønnen.
Flere praktikpladser En voksenelev kan indgå uddannelsesaftale med to virksomheder, således at eleven får to praktiksteder.
Begge virksomheder kan modtage tilskud, hvis de opfylder betingelserne for at få tilskud, dog ikke samtidig.
 I sådanne tilfælde gælder også, at der maksimalt kan gives støtte de første 2 år af uddannelsesaftaleperioden, jf. § 7, stk. 2 - det vil sige, støtten ophører, når de første 2 år af uddannelsesaftaleperioden er forløbet, uanset den enkelte virksomhed har fået støtte i en kortere periode.
Virksomheden ejes af ægtefælle/samlever Der er ikke i bekendtgørelsen fastsat regler, der forhindrer, at en ægtefælle ansættes med tilskud i den anden ægtefælles virksomhed.
 Forhold om ansættelsesforholdets betydning for elevens fremtidige dagpengeret henvises til vedkommendes arbejdsløshedskasse eller Arbejdsdirektoratet.
Virksomheden ejes af eleven En uddannelsesaftale, hvor en virksomhedsejer indgår uddannelsesaftale med sig selv, vil ikke kunne godkendes efter lov om erhvervsuddannelser.
Merit/afbrudt uddannelse Tilskudsordningen omfatter uddannelsesaftaler med personer på mindst 25 år, uanset om de har fået merit og afkortet uddannelsestiden.
Ansøgning om tilskud 13. Ansøgningen indsendes til driftsregionen af arbejdsgiveren på blanket AF66A, der kan fås i jobcenteret eller hentes elektronisk på jobnet.dk (pdf).
Virksomhedernes ansøgning om tilskud samt kopi af den underskrevne uddannelsesaftale sendes til jobcentret via driftsregionen.
Driftsregionen skal alene tage stilling til, om der er økonomiske midler til at imødekomme ansøgningen, og derefter straks videresende ansøgningen til jobcenteret.
Driftsregionen skal således ikke påse, om alle nødvendige oplysninger foreligger.
Dette påses af jobcenteret i forbindelse med behandlingen af ansøgningen.
Hvis en arbejdsgiver sender ansøgningen til jobcenteret, skal jobcenteret straks sende ansøgningen videre til driftsregionen.
Ansøgningstidspunktet er i disse situationer det tidspunkt, hvor ansøgningen konkret modtages i driftsregionen.
 Virksomheden skal indsende ansøgning om tilskud til en uddannelsesaftale, senest 1 måned efter, at uddannelsen er påbegyndt.
 Hvis ansøgningen indgives på et senere tidspunkt, vil afgørelsen om ydelse af tilskud blive truffet på baggrund af, om betingelserne for ydelse af tilskud, var opfyldt på det tidspunkt, hvor uddannelsesaftalen blev underskrevet.
Udbetaling 14. Arbejdsgiveren skal anmode om udbetaling ved at udfylde en særlig blanket AF 67A, der ligesom ansøgningsblanketten kan fås i jobcenteret eller hentes elektronisk på jobnet.dk.
 Udbetalingsanmodningen indsendes til jobcenteret i den kommune, hvor praktikstedet er beliggende.
For større virksomheder med central ledelse og flere afdelinger fordelt i forskellige kommuner kan der opstå spørgsmål om, til hvem tilskuddet skal udbetales: hovedkontoret eller afdelingen.
For sådanne virksomheder gælder, at tilskud skal udbetales til den virksomhed, der indgår aftalen - altså den del af virksomheden, der står som aftalepart i uddannelsesaftalen.
 Tilskuddet skal udbetales af det jobcenter, hvor praktikstedet er beliggende.
 I tilfælde af uddannelsesaftaler med skiftende arbejdssteder skal tilskuddet udbetales af det jobcenter, hvor virksomheden altså aftaleparten ifølge uddannelsesaftalen er beliggende.
Tilskud efter AER-reglerne (Arbejdsgivernes Elevrefusion) 15. Jobcenteret kan kun udbetale tilskud under praktikophold på virksomheden.
I perioder med skoleophold udbetales der tilskud efter AER-reglerne.
 Efter AER-reglerne kan der ydes elevrefusion til en virksomhed for voksne elever i de perioder, hvor eleven er på skole.
 Yderligere oplysninger fås ved henvendelse til Arbejdsgivernes Elevrefusion, Kongens Vænge 8, 3400 Hillerød, tlf. 48 20 48 20.
Tilskud for overarbejde 16. Der kan ikke udbetales tilskud for overarbejde.
Offentlig støtte efter andre regler 17. Virksomheden skal på ansøgnings- og udbetalingsblanketten erklære, at den ikke til samme praktikpladsophold modtager eller vil modtage offentlig støtte efter andre regler.
 Der kan f.eks. ikke ydes støtte, hvis der samtidig modtages støtte efter revalideringsbestemmelserne i lov om aktiv socialpolitik eller hvis der samtidig modtages sygedagpengerefusion.
 Modtagelse af en økonomisk præmie for merbeskæftigelse i praktikpladser efter lov om Arbejdsgivernes Elevrefusion har ikke betydning for modtagelse af tilskud efter denne bekendtgørelse.
EU's de minimis-ordning 18. Tilskud til voksenlærlinge ydes inden for EU`s de minimis-støtte-ordning, hvilket bl.a. betyder, at der er loft over det beløb, der kan gives i støtte til den enkelte virksomhed samt begrænsninger i hvilke virksomhedstyper, der kan modtage tilskud.
 Der gælder følgende for tilskud til voksenlærlinge:
  Det maksimale støttebeløb er 200.000 EUR i alt i en periode på tre regnskabsår.
 Der kan også gives støtte til voksenlærlinge i virksomheder, der forarbejder eller afsætter landbrugsprodukter.
Støtten kan dog ikke gives til landbrugsvirksomheder, der  som første led (primærproduktion) - producerer landbrugsprodukter.
 Der kan også gives støtte til voksenlærlinge i transportvirksomheder.
Her er støtteloftet dog 100.000 EUR i alt i en periode på tre regnskabsår Landbrugsvirksomheder, der som første led producerer landbrugsprodukter, og virksomheder inden for fiskeindustrien, kan få støtte efter særlige forordninger om de minimis-støtte.
  På landbrugsområdet: Kommissionens forordning (EF) Nr. 1535/2007 af 20. december 2007. Denne forordning indeholder en beløbsgrænse på 7.500 EUR i alt i en periode på tre regnskabsår.
  På fiskeriområdet: Kommissionens forordning (EF) nr. 875/2007 af 24. juli 2007. Denne forordning indeholder en beløbsgrænse på 30.000 EUR i alt i en periode på tre regnskabsår.
 Perioden på tre år regnes fra den dag, tilskud udbetales, og tre år tilbage.
En virksomhed skal altid orienteres, hvis den modtager støtte efter de minimis-ordningen.
Hvis virksomheden ved tidligere tilskud ikke har fået orientering om, at tilskuddet er omfattet af de minimis-ordningen, kan virksomheden gå ud fra, at der ikke er udbetalt tilskud efter de minimis-ordningen.
Klageadgang 19. Tilskuddet gives til virksomheden.
Det er derfor virksomheden, der er part i sagen og kan klage over jobcenterets afgørelser.
Klager over Staten i jobcenterets afgørelser kan af virksomheden indbringes for beskæftigelsesankenævnet inden 4 uger.
Beskæftigelsesankenævnets afgørelser kan ikke indbringes for anden administrativ myndighed.
 20. Bekendtgørelsen træder i kraft den 1. januar 2009 og har virkning for alle uddannelsesaftaler, der er indgået på denne dato eller senere.
Ansøgninger, der vedrører uddannelsesaftaler før den 1. januar 2009, skal behandles efter de hidtil gældende regler.
Det betyder bl.a., at der ikke kan ydes tilskud, hvor eleven kommer fra beskæftigelse.
 Ansøgninger der har fået bevilling efter de regler, der var gældende indtil 1. januar 2009, fortsætter på de betingelser, der er angivet i bevillingsskrivelsen, herunder med et tilskud på 35 kr. pr. time i praktikperioden og i op til 2 ½ år af uddannelsesaftaleperioden.
