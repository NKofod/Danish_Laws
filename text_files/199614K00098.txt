Nr BTL 98 Betænkning over Forslag til lov om ændring af straffeloven, retsplejeloven  

 og våbenloven (Styrkelse af politiets muligheder for at efterforske alvorlig  

 kriminalitet, konfiskation, øget vidnebeskyttelse og skærpelse af straffen  

 for våbenbesiddelse m.v.)   

 Nr L 98 1996-97, 1. samling Afgivet af Retsudvalget Afgivet: 19970515 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt og mundtligt.
 Endvidere har udvalget modtaget skriftlige og/eller mundtlige henvendelser  

 fra:
Brøndby Skytte Forening, Danmarks Jægerforbund, Dansk Skytte Union, De Danske Skytteforeninger og Toftdahl, Jørgen, Roskilde.
 Der er af justitsministeren og af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Venstres, Det Konservative  

 Folkepartis, Fremskridtspartiets, Centrum-Demokraternes og Dansk Folkepartis  

 medlemmer af udvalget) lovforslaget til vedtagelse med de stillede  

 ændringsforslag.
 Et flertal inden for flertallet (Venstres og Det Konservative Folkepartis  

 medlemmer af udvalget) ønsker bedre redskaber for politiets  

 efterforskningsarbejde.
Mindretallet har derfor fremsat særskilt forslag herom, nemlig  

 beslutningsforslag nr.
B 10 om bekæmpelse af organiseret kriminalitet og  

 rockerkriminalitet og lovforslag nr.
L 134 om ændring af straffeloven og  

 retsplejeloven, (skærpet indsats mod voldskriminalitet m.v.), hvortil der  

 henvises.
 Et mindretal (Socialdemokratiets og Det Radikale Venstres medlemmer  

 af udvalget) indstiller lovforslaget til vedtagelse med de af  

 justitsministeren stillede ændringsforslag.
 Et andet mindretal (Socialistisk Folkepartis og Enhedslistens  

 medlemmer af udvalget) indstiller lovforslaget til forkastelse ved 3.  

 behandling.
En del af dette mindretal (Socialistisk Folkepartis medlem af udvalget)  

 mener, at før justitsministeren stillede det famøse ændringsforslag nr. 1,  

 var lovforslaget så rimeligt, at SF næppe ville have afvist det helt.
Såvel  

 vidnebeskyttelsesprogrammet, en begrænset brug af omvendt bevisbyrde som  

 forbedringerne af våbenloven er alt sammen noget, SF støtter.
Den omvendte  

 bevisbyrde er problematisk, når den er koblet med de hemmelige ransagninger  

 og brugen af tilfældighedsfund, især hvis dommeren har sat sin habilitet på  

 spil ved på forhånd at erklære et bevis af den art egnet.
Ingen af delene er  

 blevet rettet op.
Hvad angår den del af lovforslaget, der vedrører  

 våbenloven, er det udelt positivt, at ministeren nu erkender, at problemet er  

 større end som så, og lover en grundigere behandling af det.
Så noget pænt  

 kan SF altså stadig væk sige om lovforslaget.
Men i og med ændringsforslag nr. 1 er det udelukket, at SF kan være med.  

 At menneskesmugling kan være en beskidt sag, bestrides ikke, men det er den  

 langtfra altid, og for flygtninge kan det være den eneste mulighed for at  

 slippe væk fra deres land og ind i et land, hvor de kan blive beskyttet.
Jo  

 mere grænserne lukker sig om »Fort Europa« - med opbakning fra  

 flertallet i Danmark, herunder også socialdemokrater og radikale - jo mere  

 prisgives asylsøgerne til menneskesmuglere.
Og skønt det, de gør, er  

 ulovligt, behøver det ikke i alle tilfælde bare at være ondt.
Det kan faktisk  

 være heltebedrifter, der udføres, også selv om det er for penge; det ved man  

 fra vores egen nyere historie.
 Under alle omstændigheder er det oprørende, at regeringen uden videre  

 sidestiller dem, der truer med den groveste vold, bomber og narko, med dem,  

 der »truer« med asylsøgere.
En anden del af dette mindretal (Enhedslistens medlem af udvalget) finder,  

 at det i lyset af det seneste skudopgør den 12. maj 1997 mellem  

 rockertilknyttede i Aalborg bør stå lysende klart, at den buket af  

 stramninger af lovgivningen, som både er indeholdt i dette lovforslag, og som  

 regeringen tidligere har fået vedtaget med den såkaldte rockerlov (L 22),  

 ikke har haft og ikke vil få den ønskede virkning, nemlig at forhindre den  

 grove vold.
Enhedslisten har fra begyndelsen fremhævet, at netop den vold,  

 som regeringen ønsker at gribe ind over for, hverken bekæmpes med midlerne i  

 L 22 eller med de ændringer, der er foreslået i nærværende lovforslag.
Efter Enhedslistens opfattelse indeholder dette lovforslag ændringer, som  

 vil få vidtrækkende negative konsekvenser for hidtil grundliggende  

 retsprincipper i Danmark.
Her tænkes på indførelse af omvendt bevisbyrde som  

 princip i sager om konfiskation og udvidelse af adgang til hemmelige  

 ransagninger.
Ligeledes går forslagene vedrørende våbenbesiddelse som katten  

 om den varme grød uden om det helt centrale problem i sagen, nemlig at  

 våbenkontrollen i dag er unøjagtig og fyldt med muligheder for fejl og  

 misbrug.
Først og fremmest finder Enhedslisten, at det er dybt problematisk at  

 indføre omvendt bevisbyrde i forbindelse med straf.
Det strider mod det  

 grundliggende retsprincip, at det er statsmagten, der skal bevise, at den  

 anklagede er skyldig, og ikke den tiltalte, der skal bevise sin uskyld.
 Justitsministeriet skriver i bemærkningerne (side 29, spalte 1):
»Der bør være adgang til at konfiskere udbytte af ikkeidentificeret  

 kriminalitet, og det bør pålægges den dømte at sandsynliggøre, at dennes  

 formueværdier ikke stammer fra kriminalitet, således at der kan foretages  

 konfiskation, hvis den pågældende ikke kan give oplysninger, der giver en  

 fornuftig forklaring på, hvordan formuen er tilvejebragt.« Ud over at denne formulering rejser spørgsmålet om, hvad kriminelt der kan  

 være ved endnu »ikkeidentificeret kriminalitet«, så åbnes der efter  

 Enhedslistens opfattelse for en mistænkeliggørelse af personer, som af  

 forskellige grunde ikke kan give en - set fra statsmagtens side -  

 »fornuftig« forklaring.
I den forbindelse er det værd at gøre  

 opmærksom på, at en generel mistænkeliggørelse af »den almindelige  

 borger« i forhold til systemet er endnu et skridt i retning af at flytte  

 grænserne for statens magt i forhold til befolkningen i negativ retning.
Forslaget om at give politiet mulighed for at foretage såkaldt  

 »hemmelige ransagninger« er efter Enhedslistens opfattelse  

 ligeledes et helt uacceptabelt forslag.
I den forbindelse har Enhedslisten  

 bemærket, at Advokatrådet i sit høringssvar tager afstand fra lovforslaget på  

 dette punkt.
En af Advokatrådets indvendinger, som efter Enhedslistens  

 opfattelse meget præcist viser den ene side af forslagets problematiske  

 karakter, går på, at der vil være »risiko for, at politiet i visse  

 tilfælde vil blive beskyldt for selv at have »plantet«  

 bevismateriale hos den mistænkte eller sigtede.
En sådan risiko kan ingen  

 være tjent med.' Men for Enhedslisten er den anden side af denne indvendig lige så  

 væsentlig, nemlig at det for den mistænkte eller sigtede vil være umuligt at  

 forsvare sig imod anklager, hvis politiet har denne mulighed for hemmelige  

 ransagninger.
Det problematiske i den foreslåede bestemmelse fremgår også af  

 det høringssvar, som Det Danske Center for Menneskerettigheder (DDMC) har  

 udarbejdet, hvori det hedder:
». . . (der) kan sættes spørgsmålstegn ved, om ordningen kan anvendes  

 i praksis uden risiko for misbrug fra politiets side, fx. i form af placering  

 af materiale hos mistænkte.
De beskyttelseshensyn, der ligger bag de  

 nugældende reglers krav om tilstedeværelsen af personen selv eller vidner,  

 synes således ikke at kunne videreføres med den foreslåede ordning.« Problemet bliver efter Enhedslistens opfattelse ikke mindst sat på  

 spidsen, hvis princippet om omvendt bevisbyrde, som det er tænkt indført i  

 forbindelse med konfiskationer, bliver udbredt til andre situationer.
Enhedslisten vil heller ikke undlade at gøre opmærksom på, at DDCM  

 ligeledes i sit høringssvar fremfører, at »den foreslåede regulering af  

 hemmelig ransagning ikke er i overenstemmelse med de krav, der er indeholdt i  

 eller følger af principperne bag den Europæiske Menneskerettigheds Konvention  

 (EMRK).« Enhedslistens kan helt klart ikke støtte en lov, som bringer Danmark på  

 kollisionskurs med vores internationale forpligtelser, en opfattelse, som  

 understreges af DDCM's konklusion:
»En anvendelse af ordningen i praksis vil følgelig kunne medføre  

 konventionskrænkelse.« Efter Enhedslistens opfattelse er tvangsindgreb principielt betænkelige og  

 skal derfor være meget gennemargumenterede, hvis de skal finde sted.
Derfor  

 betragter Enhedslisten det også meget kritisk, når Justitsministeriet, som  

 det er sket gennem de senere år på flere områder, forsøger at udvide  

 anvendelseområdet for tvangsindgreb.
Udgangspunktet for retsplejeloven er, at  

 jo hårdere tvangsindgrebet er, jo grovere skal den kriminalitet, der gribes  

 ind over for, være.
Imidlertid har man oplevet, hvordan både politi og  

 anklagemyndighed - blandt andet ved hjælp af udokumenterede betragtninger i  

 deres egen rapport om organiseret kriminalitet - forsøger og har haft held  

 til at få udvidet mulighederne for tvangsindgreb, senest gennem nedsættelsen  

 af kriminalitetskravet i forbindelse med datakriminalitet og nu gennem disse  

 forslåede udvidelser.
Behovet for de foreslåede ændringer af ransagningsbestemmelserne synes  

 efter Enhedslistens opfattelse også at være temmelig uargumenterede.
For  

 eksempel spurgte Retsudvalget (spørgsmål nr. 5):
»I hvilke ransagningssager inden for de seneste tre år har de  

 nugældende bestemmelser om ransagning ikke kunnet bruges?» Hertil svarede justitsministeren bl.a. (bilag 9), at ». . . der  

 vanskeligt kunne tænkes tilfælde, hvor der er et behov for ransagning, og  

 hvor ransagning ikke vil kunne finde sted efter de nugældende regler.«! Det forekommer derfor temmelig uforståeligt, at det er nødvendigt med de  

 foreslåede ændringer af ransagningsbestemmelserne, og at de foreslås, kan  

 efter Enhedslistens opfattelse kun ses som et udtryk for den tendens, som er  

 beskrevet ovenfor, nemlig en fortsat bestræbelse på at udvide rammerne for  

 myndighedernes magtanvendelse.
At denne opfattelse ikke er grebet ud af den  

 blå luft, fremgår af den fortsatte besvarelse af spørgsmål nr. 5:
»Formålet med de foreslåede regler i lovforslaget er således heller  

 ikke at skabe adgang til ransagning i tilfælde, hvor dette ikke kan ske efter  

 de gældende regler, men at skabe en bedre og mere nutidig systematik for  

 reguleringen af ransagning samt på en række punkter at indføre mere detaljede  

 regler.« Man kan således forstå, at baggrunden for den foreslåede udvidelse af  

 lovens funktionsområde ikke er hensynet til politiets muligheder for at  

 opklare forbrydelser, som man i dag ikke kan klare.
For som det fremgår af  

 ministerens besvarelse er det netop ikke tilfældet.
Hensynet er alene  

 »mere nutidig systematik«! Om det også er en mere nutidig systematik, der gør det nødvendigt for  

 politiet at få mulighed for at foretage ransagninger efter § 793, stk. 1, nr.  

 2, (lokaliteter uden for husrum, carporte, åbne skure, uaflåste biler) på et  

 andet grundlag - nemlig ved at politiet selv og ikke en dommer afgør, om en  

 ransagning kan finde sted (jf. § 796, stk. 1,) - er muligt.
Men det er ikke,  

 fordi ransagning af disse lokaliteter ikke i dag kan finde sted.
I  

 besvarelsen af spørgsmål 7, jf. bilag 9, skriver Justitsministeriet således,  

 at politiet også efter de nugældende regler har adgang til ransagning af de  

 lokaliteter, der er omfattet af kategori 2 (haver, carporte, åbne skure,  

 uaflåste biler), men der sondres ikke efter de gældende regler mellem de to  

 kategorier.
Kategori 1 omfatter boliger, husrum, papirer og indholdet af  

 aflåste genstande.
 For Enhedslisten er denne »nutidige systematik« stærkt  

 bekymrende, og partiet kan tilslutte sig den bekymring, som også Advokatrådet  

 har udtrykt i sit høringssvar (side 5).
Hvad angår spørgsmålet om skærpelse af straffen for våbenbesiddelse,  

 gjorde Enhedslisten det klart under lovforslagets 1. behandling, at vi kunne  

 støtte den foreslåede skærpelse som et lille - men utilstrækkeligt - skridt i  

 den rigtige retning.
Men Enhedslisten gjorde det også klart, at lovforslaget  

 ønskedes opdelt, idet sammenstillingen af de forslåede ændringer gjorde det  

 umuligt for os at stemme for lovforslaget i dets nuværende udformning af  

 grunde, som er nævnt ovenfor.
Enhedslisten mener imidlertid, at lovforslaget går uden om det helt  

 centrale problem omkring våben, nemlig den mangelfulde kontrol med de våben,  

 som findes i landet, hvad enten det er i skytte- og jagtforeninger eller i  

 hjemmeværnet og militæret.
Enhedslisten har noteret sig, at Rigspolitichefen  

 og andre af politiets våbenkontrolkyndige har efterlyst behovet for en  

 central våbenregistrering.
I den forbindelse ser Enhedslisten frem til  

 resultatet af det arbejde, som ifølge justitsministerens besvarelse af  

 spørgsmål nr. 16, jf. bilag 28, er iværksat med henblik på initiativer på  

 dette område.
Sammenbunkning af de enkelte forslag i et lovforslag betyder, at  

 Enhedslisten indstiller det samlede lovforslag til forkastelse.
Som vores  

 ordfører forklarede under lovforslagets 1. behandling, repræsenterer det en  

 »tough on crime«-retspolitik, som henter sin inspiration i de  

 reaktionære retspolitiske tiltag, som i disse år præger debatten og  

 lovgivningen i USA og Storbritannien.
Det er en udvikling, som efter  

 Enhedslistens opfattelse udgør en alvorlig trussel mod retssikkerheden og den  

 enkelte borgers rettigheder over for staten.
Denne udvikling kan og vil  

 Enhedslisten ikke bidrage til, især fordi intet tyder på, at det har ført  

 til, at kriminaliteten falder.
Og det er jo det, som burde være formålet.
Ændringsforslag Til § 2Af justitsministeren , tiltrådt af et flertal  

 (udvalget med undtagelse af SF og EL):
 1) Nr. 5 affattes således:
»5. I § 781, stk. 1, nr. 3, indsættes efter »193,  

 stk. 1,»: »245, 252, stk. 1,», efter »281«: »,  

 286, stk. 1,» og efter »289«: »eller en overtrædelse af  

 udlændingelovens § 59, stk. 3«.' 2) I den under nr. 8 foreslåede affattelse af § 800,  

 stk. 1, ændres »eller § 795, stk. 1, nr. 1« til: »§ 795,  

 stk. 1, nr. 1, eller § 799, stk. 1«.
 Af et mindretal (V og KF), tiltrådt af et mindretal (FP, CD  

 og DF):
 3) Efter nr. 9 indsættes som nyt nummer:
 »01. § 848, stk. 1, affattes således:
»Formanden kan beslutte, at tiltalte skal forlade retssalen, mens et  

 vidne eller en medtiltalt afhøres, når særegne grunde taler for, at en  

 uforbeholden forklaring fra vidnet, den medtiltalte eller tiltalte ellers  

 ikke kan opnås.«» Af justitsministeren, tiltrådt af et flertal (udvalget med  

 undtagelse af SF og EL):
Til § 3 4) I nr. 1 ændres »Stk. 2 og 3 bliver herefter  

 stk. 3 og 4.« til: »Stk. 2-4 bliver herefter stk. 3-5.« 5) Nr. 2 affattes således:
 »2. § 10, stk. 4, der bliver stk. 5, affattes  

 således:
» Stk. 5. Der kan pålægges selskaber m.v. (juridiske personer)  

 strafansvar efter reglerne i straffelovens 5. kapitel.«» Til § 4 6) I 2. pkt. ændres »1. februar 1997« til:  

 »1. juli 1997«.
Bemærkninger Til nr. 1 Udviklingen i den internationale menneskesmugling bærer i stadig  

 stigende omfang præg af professionel planlægning.
Sammensætningen af de asylansøgere, der kommer her til landet, peger i den  

 retning.
Der er således tale om et meget stort antal asylansøgere, der ikke  

 ansøger om asyl ved landegrænsen, men først i modtagecentret Sandholm, og i  

 den forbindelse ikke vil oplyse nærmere om deres rejserute til Danmark og  

 samtidig har destrueret alle former for legitimation og rejsedokumenter.
 Rigspolitiet har endvidere oplyst, at det er politiets erfaring, at en  

 meget stor andel af asylansøgerne er kommet til Danmark illegalt, bistået af  

 personer, der mod betaling har hjulpet de pågældende hertil.
Menneskesmugling udgør en grov kriminalitetsform, der bør bekæmpes på alle  

 fronter.
Danmark deltager derfor i et internationalt samarbejde, der bl.a.  

 består i politisamarbejde, samarbejde i EU-regi, EF-asylkonventionen og  

 Schengensamarbejdet.
 Dette internationale samarbejde bør følges op af en forstærket national  

 indsats mod menneskesmuglerne.
 Regeringen finder det således af afgørende betydning at styrke politiets  

 muligheder for at optrevle den professionelle menneskesmugling ved at give  

 politiet adgang til at foretage indgreb i meddelelseshemmeligheden som led i  

 efterforskningen af sager om menneskesmugling.
 Forslaget om en ændret affattelse af lovforslagets § 2, nr. 5, indebærer,  

 at det bliver muligt at foretage indgreb i meddelelseshemmeligheden i  

 efterforskningen af sager om overtrædelse af udlændingelovens § 59, stk. 3.
Efter bestemmelsen i udlændingelovens § 59, stk. 3, straffes den, der  

 forsætligt bistår en udlænding med ulovligt at indrejse eller opholde sig her  

 i landet, med bøde, hæfte eller fængsel indtil 2 år.
På samme måde straffes  

 den, der for vindings skyld bistår en udlænding med at indrejse i Danmark med  

 henblik på herfra at indrejse i et andet land, hvor udlændingen vil blive  

 afvist eller tilbagesendt.
På samme måde straffes endvidere den, der for  

 vindings skyld bistår en udlænding med at indrejse i et andet land, hvor  

 udlændingen vil blive afvist eller tilbagesendt.
De almindelige betingelser for at foretage indgreb i  

 meddelelseshemmeligheden gælder også i disse sager.
Der skal således være  

 bestemte grunde til at antage, at der på den pågældende måde gives  

 meddelelser eller foretages forsendelser til eller fra en mistænkt (§ 781,  

 stk. 1, nr. 1), og indgrebet skal være af afgørende betydning for  

 efterforskningen (§ 781, stk. 1, nr. 2). Herudover gælder bl.a. kravet om  

 proportionalitet, jf. § 782, stk. 1.
Forslaget indebærer, at der kan foretages indgreb i  

 meddelelseshemmeligheden i form af telefonaflytning, teleoplysning,  

 brevåbning og brevstandsning.
For så vidt angår anden aflytning, herunder  

 rumaflytning, jf. § 780, stk. 1, nr. 2, følger det af § 781, stk. 4, at det  

 er en betingelse, at der foreligger en forbrydelse, som har medført eller kan  

 medføre fare for menneskers liv eller velfærd eller for betydelige  

 samfundsværdier.
Det vil næppe kunne forekomme med hensyn til overtrædelser  

 af udlændingelovens § 59, stk. 3.
 For at følge udviklingen på området i de kommende år vil  

 Justitsministeriet indhente og offentliggøre oplysninger fra politikredsene  

 om anvendelse af indgreb i meddelelseshemmeligheden i efterforskningen af  

 sager om overtrædelse af udlændingelovens § 59, stk. 3, og udfaldet af  

 sådanne sager.
Til nr. 2 Som det fremgår af § 800, stk. 2, og af bemærkningerne til  

 bestemmelsen, gælder de foreslåede regler om tilfældighedsfund også for  

 tilfældighedsfund i forbindelse med ransagning uden umiddelbar underretning.  

 Ved en fejl er der imidlertid i § 800, stk. 1, ikke medtaget en henvisning  

 til § 799, stk. 1, om ransagning uden umiddelbar underretning.
Henvisningen  

 er derimod medtaget i forslaget til § 800, således som det er optrykt i  

 lovforslagets bilag 1. Ændringsforslaget er således alene en berigtigelse af  

 en redaktionel fejl.
Til nr. 3 Ændringsforslaget har til formål at afklare og fastlægge  

 retstilstanden vedrørende spørgsmålet om, hvem retsformanden kan beslutte at  

 udelukke fra at være til stede, mens et vidne eller en medtiltalt afhøres.  

 Højesteret har i en kendelse (gengivet i Ugeskrift for Retsvæsen 1995, s.  

 590) fundet, at den nuværende formulering af § 848, stk. 1, ikke giver  

 retsformanden mulighed for at bestemme, at de medtiltalte ikke må være til  

 stede, når de tiltalte afgiver forklaring.
Forslagsstillerne finder denne  

 retstilstand uholdbar og i modstrid med intentionerne bag lov nr. 366 af 18.  

 maj 1994, som bl.a. var at tage højde for, at retten også kunne få en  

 uforbeholden forklaring fra tiltalte selv.
Til nr. 4 og 5 Der er alene tale om en konsekvensændring som følge af den  

 ændring af våbenloven, der forventes vedtaget ved 3. behandlingen den 16. maj  

 1997 af forslag til lov om ændring af straffeloven, våbenloven og lov om  

 hotel- og restaurationsvirksomhed m.v. (Skærpelse af straffen for grov vold  

 og for besiddelse af knive og slagvåben, sikkerhedsmæssige krav til  

 restaurationers indretning m.v.) (L 145). Ved den nævnte ændring indsættes i  

 våbenlovens § 10 et nyt stk. 2 om skærpelse af straffen for besiddelse af  

 knive og slagvåben.
Det er derfor nødvendigt at ændre stykkebetegnelserne i §  

 3, nr. 1 og 2, i nærværende lovforslag i overensstemmelse hermed.
 Til nr. 6 Da loven ikke er vedtaget inden det oprindeligt foreslåede  

 tidspunkt for ikrafttræden den 1. februar 1997, foreslås det, at ikrafttræden  

 af de nye regler om ransagning fastsættes til den 1. juli 1997.
Dorte Bennedsen (S) Erling Christensen (S) Holger Graversen (S) Per  

 Kaalund (S) Helen Jørgensen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Pia Kjærsgaard (DF) Erling Oxdam (V)  

 Helge Adam Møller (KF) John Vinther (KF) Gitte Seeberg (KF) Tom Behnke (FP) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder stillet spørgsmål til justitsministeren, som denne har besvaret skriftligt.
 Et af udvalgets spørgsmål og justitsministerens svar herpå er optrykt som  

 bilag til tillægsbetænkningen.
 Herefter indstiller et flertal (udvalget med undtagelse af  

 Socialistisk Folkepartis og Enhedslistens medlemmer) lovforslaget til  

vedtagelse i den affattelse, hvori det foreligger efter 2. behandling.
Et mindretal inden for flertallet (Venstres og Det Konservative  

 Folkepartis medlemmer af udvalget) beklager, at lovforslaget er fremsat så  

 sent, idet forslag til bekæmpelse af den organiserede kriminalitet allerede  

 forelå i forbindelse med forespørgsel nr.
F 45, folketingsåret 1994-95, der  

 blev foretaget den 16. maj 1995.
 Et mindretal (Socialistisk Folkepartis og Enhedslistens medlemmer  

 af udvalget) indstiller lovforslaget til forkastelse.
En del af mindretallet (Enhedslistens medlem af udvalget) har noteret sig,  

 at justitsministeren i sin kommentar til Det Danske Center for  

 Menneskerettigheders påpegning af, »at den foreslåede regulering af  

 hemmelig ransagning ikke er i overensstemmelse med de krav, der er indeholdt  

 i eller følger af principperne bag EMRK.
En anvendelse af ordningen i praksis  

 vil følgelig kunne medføre konventionskrænkelse« ikke deler denne  

 opfattelse af situtationen, jf. bilag 36, der er optrykt som bilag til  

 tillægsbetænkningen.
 Enhedslisten føler sig bestemt ikke overbevist af ministerens kommentar og  

 tænker her på bemærkningen i besvarelsens pkt. 5, hvor det hedder, at  

 »der ikke (ses) at foreligge praksis fra Menneskerettighedsorganerne om  

 hemmelig ransagning i efterforskningsøjemed«.
 I det lys vil Enhedslisten afvente resultatet af en eventuel sag ved  

 konventionsorganerne.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Gitte Seeberg (KF) Tom Behnke (FP)  

 Dansk Folkeparti havde ikke medlemmer i udvalget.
Bilag Udvalgets spørgsmål nr. 24 og justitsministerens svar herpå er optrykt som  

 bilag til tillægsbetænkningen Spørgsmål nr. 24:
Ministeren bedes kommentere høringssvaret fra Det Danske Center for  

 Menneskerettigheder, jf. bilag 8, herunder især bemærkningen om, at »den  

 foreslåede regulering af hemmelig ransagning ikke er i overensstemmelse med  

 de krav, der er indeholdt i eller følger af principperne bag EMRK.
En  

 anvendelse af ordningen i praksis vil følgelig kunne medføre  

 konventionskrænkelse« (høringssvaret side 7-8).
 Svar:
Som det fremgår af spørgsmålet, har Det Danske Center for  

 Menneskerettigheder i sit høringssvar af 17. januar 1997 vedrørende  

 lovforslaget bl.a. anført, at det er Menneskerettighedscentrets opfattelse,  

 at »den foreslåede regulering af hemmelig ransagning ikke er i  

 overensstemmelse med de krav, der er indeholdt i eller følger af principperne  

 bag EMRK.
En anvendelse af ordningen i praksis vil følgelig kunne medføre  

 konventionskrænkelse.« Centeret henviser i den forbindelse til bestemmelsen i Den europæiske  

 Menneskerettighedskonventions (EMRK) artikel 8.
 I den anledning kan Justitsministeriet oplyse følgende:
 1. Efter EMRK artikel 8, stk. 1, har enhver ret til respekt for  

 sit privatliv og familieliv, sit hjem og sin korrespondance.
Ransagning, herunder hemmelig ransagning, er et indgreb, der er omfattet  

 af artikel 8, stk. 1, idet det både er et indgreb i retten til privatliv og  

 retten til hjem, jf. f.eks.
Niemietz mod Tyskland,  

 Menneskerettighedsdomstolens dom af 16. december 1992, EMD 251-B, der  

 vedrørte ransagning hos en advokat af kontorlokaler.
 Et sådant straffeprocessuelt indgreb vil kun være legitimt, såfremt  

 betingelserne i EMRK artikel 8, stk. 2, er opfyldte.
 EMRK artikel 8, stk. 2, har følgende ordlyd:
»Ingen offentlig myndighed må gøre indgreb i udøvelsen af denne ret,  

 medmindre det sker i overensstemmelse med loven og er nødvendigt i et  

 demokratisk samfund af hensyn til den nationale sikkerhed, den offentlige  

 tryghed eller landets økonomiske velfærd, for at forebygge uro eller  

 forbrydelse, for at beskytte sundheden eller sædeligheden eller for at  

 beskytte andres rettigheder og friheder.« Det følger heraf, at et indgreb, for at være legitimt, skal være  

 foreskrevet ved lov (»i overensstemmelse med loven«), jf. nedenfor  

 punkt 2, skal varetage et anerkendelsesværdigt formål (»nødvendigt . . .  

 af hensyn til . . . »), jf. nedenfor punkt 3, og endelig være  

 proportionalt (»nødvendigt i et demokratisk samfund«), jf. nedenfor  

 punkt 4.
2. Kravet om, at indgrebet skal være foreskrevet ved lov er et  

 legalitetskrav.
Indgrebet skal - for at være i overensstemmelse med EMRK -  

 have fornøden hjemmel i national lovgivning.
Konventionen henviser ikke blot til national ret, men stiller visse krav  

 til hjemmelsgrundlaget.
Efter praksis forstås kravet således, at retsreglerne  

 skal være tilgængelige, retstilstanden forudsigelig og hjemmelen  

 tilstrækkelig præcis og klar, jf. f.eks.
Sunday Times mod Storbritannien, dom  

 af 26. april 1979, EMD-30, præmis 49, og Silver and Others mod  

 Storbritannien, dom af 25. marts 1983, EMD-61, præmis 87 og 88. I tilfælde,  

 hvor der overlades de judicielle myndigheder eller administrationen, herunder  

 anklagemyndigheden, en skønsmæssig beføjelse, må beføjelsen ikke være  

 ubegrænset eller alt for upræcis.
Omfanget af dette skøn må således være  

 nærmere fastlagt, jf. f.eks.
Calogero mod Italien, dom af 15. november 1996,  

 præmis 32.
Den foreslåede bestemmelse i retsplejelovens § 799 opfylder kravet om, at  

 indgrebet skal være foreskrevet ved lov.
Ikke alene vil hemmelig ransagning  

 være hjemlet ved lov, men bestemmelsen indeholder endvidere de materielle og  

 processuelle krav, der skal være opfyldte, og formuleringen af betingelserne  

 er tilstrækkeligt præcise.
3. Derudover er det et krav efter EMRK artikel 8, stk. 2, at  

 indgrebet skal varetage et anerkendelsesværdigt formål.
Efter artikel 8, stk.  

 2, kan et indgreb være begrundet i hensynet til at »forebygge . . .  

 forbrydelse«.
Formuleringen dækker ikke kun over  

 kriminalitetsforebyggelse men tillige bekæmpelse.
Hemmelig ransagning i  

 efterforskningsøjemed må efter Justitsministeriets opfattelse antages at  

 varetage et anerkendelsesværdigt formål efter konventionen, jf. f.eks.  

 Niemietz mod Tyskland, dom af 16. december 1992, EMD 251-B, der vedrørte en  

 strafferetlig efterforskning mod en tredjeperson.
 4. For at en hemmelig ransagning efter retsplejelovens § 799 skal  

 være i overensstemmelse med EMRK artikel 8, kræves endvidere, at indgrebet  

 skal være nødvendigt i et demokratisk samfund.
Heri ligger et krav om proportionalitet.
Dette indebærer, at det  

 pågældende indgreb skal være et egnet middel til at forfølge formålet, og at  

 det pågældende middel eller indgreb er det mindst indgribende til at forfølge  

 formålet.
Da artikel 8, stk. 2, er en undtagelse fra hovedreglen i artikel 8, stk.  

 1, skal den fortolkes indskrænkende, ligesom behovet eller nødvendigheden  

 skal godtgøres på overbevisende måde, jf.
Funke mod Frankrig, dom af 25.  

 februar 1993, EMD 256-A, præmis 55, og Miailhe mod Frankrig, dom af 25.  

 februar 1993, EMD 256-C, præmis 36.
I hvert fald ved alvorligere former for kriminalitet har medlemsstaterne  

 en skønsmargin med hensyn til valg af foranstaltninger ved  

 kriminalitetsbekæmpelse, både for så vidt angår foranstaltninger generelt og  

 i forhold til den enkelte sag, jf.
Murray mod Storbritannien, dom af 28.  

 januar 1994, EMD 300-A, præmis 90, der vedrørte terrorisme, og Klass and  

 Others mod Tyskland, dom af 6. september 1978, EMD 28, præmis 49, der  

 vedrørte terrorisme og statsfjendtlig virksomhed i øvrigt.
Konventionsorganerne vil ved vurderingen af nødvendigheden foretage en  

 vurdering af, om der er en rimelig balance mellem på den ene side hensynet  

 til individets rettigheder og på den anden side statens pligt over for  

 samfundet (beskyttelse og bekæmpelse af kriminalitet), jf.
Murray mod  

 Storbritannien, præmis 91.
5. Som anført af Menneskerettighedscentret ses der ikke at  

 foreligge praksis fra Menneskerettighedsorganerne om hemmelig ransagning i  

 efterforskningsøjemed.
Dette betyder imidlertid ikke, at der ikke findes  

 praksis af direkte betydning for vurderingen af lovforslagets forenelighed  

 med EMRK.
Sagen Klass and Others mod Tyskland, dom af 6. september 1978, EMD 28,  

 vedrørte en tysk lovgivning, hvorefter der kunne foretages indgreb i  

 meddelelseshemmeligheden, uden at de involverede fik underretning, og hvor de  

 involverede først fik underretning, når dette kunne ske uden skade for det  

 formål, der begrundede indgrebet, hvilket i visse tilfælde betød, at der ikke  

 blev givet underretning.
Det pågældende indgreb var begrundet i hensynet til  

 statens sikkerhed og forebyggelse af kriminalitet.
I dommen anføres det, at  

 sådanne indgreb må være »strengt nødvendige«, jf. præmis 42.  

 Domstolen lagde vægt på den tekniske udvikling inden for spionage og  

 efterretning og udviklingen i terrorisme, jf. præmis 48. Domstolen udtalte,  

 at det måtte accepteres, at sådanne indgreb »under særlige  

 betingelser« kan være nødvendige i et demokratisk samfund, jf. præmis  

 48.
Ved vurderingen af, om et sådant hemmeligt indgreb var i overensstemmelse  

 med artikel 8, lagde Domstolen vægt på, om der var »passende og  

 effektive garantier mod misbrug«, jf. præmis 50. Dette kriterium  

 genfindes i andre sager, jf.
Funke-sagen, præmis 56, og Miailhe-sagen, præmis  

 37, om toldmyndigheders ransagning og beslaglæggelse.
 Domstolen udtalte videre, at der måtte foretages en konkret vurdering.  

 Domstolen udtalte, at foreneligheden afhænger af en sags konkrete  

 omstændigheder, herunder de mulige foranstaltningers karakter, omfang og  

 varighed, betingelserne for at iværksætte sådanne foranstaltninger, de  

 myndigheder, der er kompetente til at tillade, udføre og kontrollere sådanne  

 foranstaltinger, og hvilke retsmidler der er tilgængelige efter national ret,  

 jf. præmis 50.
Domstolen lagde endvidere vægt på, om retsgrundlaget indeholdt betingelser  

 og begrænsninger (limitative conditions), herunder om, hvem der kunne træffe  

 beslutning, og hvilken fremgangsmåde der skulle følges, jf. præmis 51 og 52.  

 Der kan i denne forbindelse tillige henvises til Funke-sagen, præmis 57, og  

 Miailhe-sagen, præmis 38, hvor der blev lagt vægt på, at der var overladt  

 vide beføjelser til administrationen til at træffe beslutning om ransagning  

 og beslaglæggelse.
I Funke-sagen og Miailhesagen førte bl.a. dette forhold  

 til, at der blev statueret krænkelse.
Domstolen lægger navnlig vægt på, om der er adgang til domstolsprøvelse,  

 jf. præmis 53 til 57, og Funke-sagen, præmis 57, og Miailhe-sagen, præmis 38.  

 Domstolen udtalte, at domstolsprøvelse enten kan være forudgående, samtidig  

 eller efterfølgende.
Når der er tale om et hemmeligt indgreb i  

 meddelelseshemmeligheden kræves, at »de etablerede procedurer i sig selv  

 skal indeholde passende og tilstrækkelige garantier, der beskytter individets  

 rettigheder«, jf. præmis 55. Ved »tilstrækkelige« tænkes på,  

 at der skal tages højde for, at individet grundet indgrebets karakter er  

 afskåret fra selv at udnytte et eventuelt retsmiddel eller at tage aktivt del  

 i kontrolproceduren.
 Det bemærkes, at Domstolen endvidere udtalte, at det forhold, at der (kun)  

 blev givet efterfølgende underretning og i visse tilfælde slet ikke blev  

 givet underretning overhovedet, ikke i sig selv kunne begrunde, at indgrebet  

 var uforeneligt med artikel 8. Domstolen lagde vægt på, at hemmeligholdelsen  

 var nødvendig af hensyn til effektiviteten, og at der skulle gives  

 underretning, så snart det kunne ske uden skade for formålet, jf. præmis 58.
Vedrørende Konventionsorganernes praksis skal det afslutningsvis bemærkes,  

 at det endvidere har betydning, hvem indgrebet foretages over for.
Niemietz  

 mod Tyskland, dom af 16. december 1992, EMD 251-B, vedrører ransagning hos en  

 advokat som led i efterforskningen i en straffesag mod tredjemand.
I den  

 konkrete sag blev det statueret, at en ransagning ikke var proportional, og  

 dermed at den udgjorde en krænkelse af EMRK artikel 8. Domstolen lagde vægt  

 på, at når der var tale om en advokat, kunne en krænkelse af den  

 professionelle fortrolighed have skadelige følgevirkninger for retssystemet i  

 almindelighed, hvortil kom, at dette kunne have negative følger for  

 advokatens omdømme.
Domstolen lagde endvidere vægt på, at der efter tysk ret  

 ikke var særlige processuelle sikkerhedsgarantier i et tilfælde som det  

 foreliggende, jf. i det hele præmis 37.
 6. Det fremgår af lovforslaget sammenholdt med bemærkningerne, at  

 hemmelig ransagning kun kan foretages, når visse betingelser er opfyldt.
For det første skal de almindelige betingelser for ransagning være  

 opfyldt.
Det forhold, at de almindelige ransagningsbetingelser skal være  

 opfyldte, indebærer blandt andet, at mistankekravet i § 794, stk. 1, nr. 1,  

 skal være opfyldt.
For det andet skal det være af afgørende betydning, at ransagningen  

 foretages hemmeligt.
Efter lovforslaget skal hemmelig ransagning således være  

 af afgørende betydning for efterforskningen.
Heri ligger en begrænsning i  

 muligheden for at anvende indgrebet i forhold til almindelig ransagning, der  

 efter forslaget til affattelse af retsplejelovens § 794, stk. 1, nr. 2, kun  

 må foretages, hvis det må antages at være af væsentlig betydning for  

 efterforskningen.
Det vil kun være i særlige tilfælde, at hemmelig ransagning  

 kan anvendes som efterforskningsskridt.
Hertil kommer, at formuleringen af  

 nødvendighedsbetingelsen - ud over at være en begrænsning i forhold til  

 ransagning i øvrigt - er en væsentlig begrænsning i anvendelsesområdet for  

 hemmelig ransagning.
For det tredje skal der være tale om en forsætlig overtrædelse af  

 straffelovens kapitel 12 eller 13 (forbrydelser mod statens sikkerhed m.v.)  

 eller en overtrædelse af straffelovens §§ 191 (grov narkotikakriminalitet)  

 eller 237 (manddrab). Lovforslagets bemærkninger indeholder i denne  

 forbindelse fortolkningsbidrag til det tilsigtede anvendelsesområde for  

 hemmelig ransagning, der viser, at det kun er i særlige tilfælde, at der skal  

 kunne foretages sådanne indgreb.
I lovforslagets almindelige bemærkninger,  

 afsnit 5.4.2. (s. 23) anføres således bl.a. følgende:
 »I praksis findes behovet for hemmelig ransagning navnlig i sager om  

 grov narkotikakriminalitet, som oftest begås af flere personer i forening, og  

 hvor det kan være nødvendigt at hemmeligholde en ransagning, f.eks. for at  

 kunne anholde ikke kun den kurer, der har indsmuglet et parti narkotika, men  

 også de bagmænd, som står bag indsmuglingen.
I visse drabssager kan hemmelig ransagning også tænkes at være påkrævet,  

 især når flere personer i forening har planlagt og begået drab.
Det  

 forudsættes, at bestemmelserne om hemmelig ransagning kun vil blive anvendt i  

 få helt specielle drabssager.
Det vil kunne dreje sig om planlagte  

 likvideringer, hvor en åbenlys ransagning vil ødelægge  

 efterforskningen.« Forslaget indeholder således en ganske betydelig begrænsning for så vidt  

 angår arten af den kriminalitet, hvor der kan foretages hemmelig ransagning.
 For det fjerde skal visse processuelle betingelser være opfyldte.
 Det er således af betydning, at kompetencen til at træffe en sådan  

 afgørelse tilkommer domstolene, jf. retsplejelovens § 799, stk. 1. En sådan  

 domstolsprøvelse vil almindeligvis være forudgående, jf. retsplejelovens §  

 799, stk. 1, men kan endvidere være efterfølgende, jf. retsplejelovens § 799,  

 stk. 2, jf. § 783, stk. 3. Ved kravet om domstolsprøvelse er der indbygget en  

 væsentlig retssikkerhedsgaranti.
 Derudover må det tillægges betydning, at en beslutning om hemmelig  

 ransagning skal begrænses tidsmæssigt, jf. retsplejelovens § 799, stk. 2, jf.  

 § 783, stk. 2.
 Det må endvidere tillægges vægt, at der er obligatorisk advokatbeskikkelse  

 for den person, over for hvem indgrebet foretages, jf. retsplejelovens § 799,  

 stk. 2, jf. § 784, og at denne advokat er tillagt vide beføjelser.
 Det må i denne forbindelse endvidere indgå i vurderingen, at der vil ske  

 underretning om indgrebet, så snart dette kan ske uden skade for  

 efterforskningen, jf. retsplejelovens § 799, stk. 2, jf. § 788 og  

 lovforslagets almindelige bemærkninger, afsnit 5.4.2. (side 23). En person,  

 hos hvem der er foretaget hemmelig ransagning, vil derfor have mulighed for  

 efterfølgende at anfægte lovligheden.
 For det femte skal det bemærkes, at retsplejelovens § 799, stk. 1, 2.  

 pkt., som hovedregel undtager personer, der er omfattet af vidneudelukkelses-  

 og vidnefritagelsesreglerne, jf. retsplejelovens § 170 og § 172 (præster,  

 læger, advokater, journalister).
 Samlet kan det konkluderes, at der ikke findes noget straffeprocessuelt  

 indgreb i dansk ret, hvor de materielle og processuelle betingelser er så  

 restriktive som efter den foreslåede bestemmelse om hemmelig ransagning.
7. Menneskerettighedsorganerne (Kommissionen, Ministerkomiteen og  

 Domstolen) foretager som udgangspunkt ikke nogen generel eller abstrakt  

 vurdering af, om en medlemsstats retstilstand er forenelig med konventionens  

 krav.
Meneskerettighedsorganerne foretager derimod en vurdering af, hvorvidt  

 anvendelsen af en national regel i det enkelte tilfælde indebærer en  

 krænkelse af en af de i konventionen sikrede rettigheder eller friheder.
Afgørelsen af, hvorvidt de ovenfor under punkt 2-4 gennemgåede betingelser  

 er opfyldte, herunder hvorvidt hemmelig ransagning i en sag er  

 »nødvendigt i et demokratisk samfund . . . for at forebygge . . .  

 forbrydelse«, vil derfor bero på en konkret vurdering i det enkelte  

 tilfælde.
Den europæiske Menneskerettighedskonvention er en integreret del af  

 dansk ret, og konventionens bestemmelser og konventionsorganernes praksis  

 skal derfor indgå i forbindelse med beslutningen om at foretage hemmelig  

 ransagning.
Det vil således i første omgang bero på en konkret vurdering hos  

 de retsanvendende myndigheder, hvad enten dette er politiet eller domstolene,  

 om konventionens krav er opfyldt.
 Endelig bemærkes, at ingen af de andre myndigheder og organisationer,  

 herunder domstolene og Advokatrådet, der har været hørt over lovforslaget,  

 har givet udtryk for, at den foreslåede bestemmelse om hemmelig ransagning  

 skulle kunne være i strid med menneskerettighederne.
 8. På baggrund af det ovenfor anførte er det Justitsministeriets  

 opfattelse, at lovforslagets bestemmelse om hemmelig ransagning  

 (retsplejelovens § 799) ikke kan anses for uforenelig med artikel 8 i Den  

 europæiske Menneskerettighedskonvention.
