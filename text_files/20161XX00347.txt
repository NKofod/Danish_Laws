Skriftlig fremsættelse (14. december 2016) Finansministeren (Kristian Jensen):
 Herved tillader jeg mig for Folketinget at fremsætte:
Forslag til lov om ændring af lov om vederlag og pension m.v. for ministre (Ændring af ministres vederlæggelse og pensionsforhold som opfølgning på Vederlagskommissionens anbefalinger m.v.) (Lovforslag nr.
L 100) Lovforslaget er en opfølgning på Vederlagskommissionens anbefalinger i overensstemmelse med den stemmeaftale, som den daværende regering (Venstre) den 3. oktober 2016 har indgået med Socialdemokratiet, Liberal Alliance, Radikale Venstre og Det Konservative Folkeparti om ændring af fuldtidspolitikeres vederlæggelse for så vidt angår ministre.
Med lovforslaget gennemføres det i stemmeaftalen aftalte om - ændret regulering af ministervederlag og eftervederlag i takt med lønudviklingen i den offentlige sektor med virkning fra 1. april 2017, - ændring af mindsteperioden for ministereftervederlag fra 18 måneder til 6 måneder, og - ændring af pensionsalderen, sådan at ministerpension optjent ved funktion som minister fra den 1. april 2017 og fremefter først kan udbetales ved personens folkepensionsalder.
Med lovforslaget foreslås endvidere indsat bestemmelser i loven, der regulerer boliggodtgørelse m.v. til ministre, som ikke er medlemmer af Folketinget, og derfor ikke kan tilbydes en bolig af Folketinget.
Boliggodtgørelse m.v. har hidtil været reguleret ved en henvisning til lov om valg til Folketinget.
 Endelig foreslås det, at finansministeren bemyndiges til at fastsætte nærmere regler om administration af boliggodtgørelse m.v. samt om administration af ministres eftervederlag.
 Idet jeg i øvrigt henviser til lovforslaget og bemærkningerne hertil, skal jeg hermed anbefale lovforslaget til det Høje Tings velvillige behandling.
