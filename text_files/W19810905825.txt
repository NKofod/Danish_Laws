 Spørgsmålet om udstationeringstillæg til en elev i forbindelse med, at  

 dennes uddannelse var placeret på flere afdelinger inden for samme  

 virksomhed, kunne trods indklagedes protest fremmes for nævnet, idet  

 spørgsmålet var en del af løn- og ansættelsesvilkår i efg-aftalen.
 Indklagede blev i øvrigt frifundet.
I nævnet til behandling af tvistigheder mellem efg-elever og  

 praktikvirksomheder er den 12. januar 1981 i sag nr. 8/1980 efg-elev A mod  

 firma B afsagt sålydende KENDELSE: Ved praktikaftale, underskrevet af parterne den 3. juli 1978  

 henholdsvis den 6. juli 1978, blev klageren A ansat som praktikelev hos  

 indklagede firma B.
Praktiktiden er i aftalen fastsat til 1. august 1978 til  

 31. januar 1981 med hovederhvervsområde metal og uddannelsesretning/branche  

 automatikmekaniker.
Uddannelsesaftalen er påtegnet af arbejdsformidlingen den  

 22. august 1978. I punkt 07 er anført, at »uddannelsen vil finde sted  

 delvis på virksomhedens afdeling x og en af virksomhedens andre  

 udenbys-afdelinger efter førstnævntes valg«.
Forud for indgåelsen af  

 praktikaftalen havde selskabet i brev af 10. marts 1978 meddelt elevens  

 fader, at »en del af uddannelsen vil dog være henlagt til en af vore  

 andre udenbys-afdelinger, hvorfor han for egen regning må tage ophold det  

 pågældende sted«.
Ved brev af 29. oktober 1980 har Dansk Metalarbejderforbund på elevens  

 vegne rejst sag for Tvistighedsnævnet vedrørende betaling af  

 udstationeringstillæg.
Der nedlægges påstand om, at virksomheden i de  

 tilfælde, hvor efg-elever udstationeres til en af virksomhedens andre  

 afdelinger, betaler udstationeringstillæg i henhold til § 13 i Løn- og  

 arbejdsmarkedsforhold for lærlinge og efg-elever inden for jern- og  

 metalindustrien aftalt mellem Jernets Arbejdsgiverforening og  

 Centralorganisationen af Metalarbejdere i Danmark.
Den nævnte overenskomst er indgået i marts 1979. Ifølge overenskomstens §  

 23 træder den i kraft den 1. marts 1979 og omfatter også løbende  

 uddannelsesforhold.
I § 23 er tillige bestemt, at aftalen løber sammen med  

 hovedoverenskomsten og kan opsiges og forhandles sammen med denne.
 Indklagede har principalt påstået sagen afvist fra Tvistighedsnævnet.
 Subsidiært påstås frifindelse.
Til støtte for påstanden om afvisning har indklagede anført, at den  

 foreliggende tvist ikke er en tvist mellem eleven og praktikvirsomheden, jfr.  

 § 11 i lov nr. 289 af 8. juni 1977 om erhvervsfaglige grunduddannelser.
Der  

 er tale om en strid mellem to organisationer, og striden angår fortolkning af  

 en kollektiv overenskomst.
Tvistigheder af denne karakter kan ikke afgøres af  

 et ministerielt nævn som lige arbejdsretlige grundsætninger afgøres inden for  

 det sædvanlige arbejdsretlige system, d.v.s. om fornødent ved faglig  

 voldgift.
Af lovens § 11 stk. 3, fremgår udtrykkeligt, at nævnet kun kan  

 træffe afgørelse om at en uddannelsesaftale skal ophæves samt tilkende  

 erstatning.
Nævnet kan derimod ikke træffe afgørelse om fortolkningsspørgsmål  

 i kollektive overenskomster.
Klageren har heroverfor påstået sagen fremmet  

 til realitetsbehandling i nævnet.
 Den nævnte § 13 i aftalen af 1979 indeholder følgende bestemmelse:
»Hvor en lærling udfører ude- eller rejsearbejde, skal de udgifter  

 dette måtte medføre for lærlingen, afholdes af virksomheden..« Til støtte for sin påstand har klageren anført, at denne bestemmelse efter  

 sit indhold må finde anvendelse også i et tilfælde som det foreliggende.
Det  

 bestrides ikke, at en praktikaftale lovligt kan indgås således, at  

 uddannelsen finder sted på flere forskellige virksomheder, jfr. herved lovens  

 § 10, stk. 2. og § 8, stk. 2 i Undervisningsministeriets bekendtgørelse nr.  

 380 af 31. juli 1978 om optagelse og uddannelsesaftaler m.v. for elever i de  

 erhvervsfaglige grunduddannelser.
Hverken uddannelsesaftalens indhold eller  

 de i forbindelse med praktikforholdets etablering stedfundne drøftelser  

 mellem parterne kan imidlertid føre til, at overenskomsten fraviges, jfr. §  

 10 i den nævnte bekendtgørelse, hvorefter de ved kollektive overenskomster  

 fastsatte bestemmelser om løn- og arbejdsvilkår inden for det pågældende  

 faglige område finder anvendelse på praktikforholdet.
Indklagede har til støtte for påstanden om frifindelse anført, at den  

 nævnte bestemmelse i overenskomsten ikke kan finde anvendelse i det  

 foreliggende praktikforhold.
Baggrunden for den trufne aftale om forskellige  

 uddannelsessteder er, at indklagede ikke ville være i stand til på en enkelt  

 af sine virksomheder at give eleven den fornødne faglige uddannelse.  

 Tilsvarende aftaler er da også truffet med antagelig 5-6 andre efg-elever  

 eller lærlinge, uden at der er rejst indsigelse herimod.
Ordningen er således  

 udelukkende i elevens interesse, idet indklagede uden en opdeling af  

 uddannelsen ville være ude af stand til at antage lærlinge eller elever.
Der  

 er ikke tale om ude- eller rejsearbejde i overenskomstens forstand, men  

 derimod om at uddannelsen foregår på forskellige læresteder som aftalt ved  

 uddannelseaftalen og hjemlet i de for efg-uddannelsen gældende regler.
 Indklagedes påstand om sagens afvisning fra nævnet findes at måtte tages  

 under påkendelse, uanset at påstanden først er fremsat under den mundtlige  

 forhandling i nævnet og ikke i indklagedes svar, således som foreskrevet i §  

 8 i Undervisingsministeriets bekendtgørelse nr. 400 af 15. august 1978 om  

 Tvistighedsnævnet.
Ifølge § 11, stk. 1 i loven om erhversfaglige grunduddannelser kan  

 tvistigheder mellem eleven og praktikvirsomheden indbringes for nævnet.  

 Navnlig under hensyn til den ovenfor nævnte bestemmelse i lovens § 10, stk.  

 2, hvorefter lønnens størrelse og de øvrige arbejdsvilkår i almindelighed  

 fastsættes på grundlag af de kollektive overenskomster, måtte der kræves  

 klare holdepunkter for den af indklagede hævdede indskrænkende fortolkning af  

 reglerne om Tvistighedsnævnets kompetence.
Sådanne holdepunkter findes  

 imidlertid ikke hverken i lovens forarbejder eller i de med hjemmel i loven  

 udfærdigede administrative forskrifter.
Indklagedes påstand om sagens  

 afvisning kan herefter ikke tages til følge.
Bestemmelsen i overenskomstens § 13 om ude- og rejsearbejde findes efter  

 den mest nærliggende sproglige forståelse ikke at angå et tilfælde som det  

 foreliggende, hvor det indgår som led i uddannelsesaftalen, at eleven for at  

 opnå en fyldestgørende uddannelse må arbejde i landet.
Der er ikke i det for  

 nævnet foreliggende anført omstændigheder, der kan begrunde en anden  

 fortolkning.
Indklagede vil herefter være at frifinde.
 Ingen af parterne findes at betale sagsomkostninger til den anden part.
 THI BESTEMMES:
 Indklagede firma B frifindes for det af klageren A under denne sag rejste  

 krav.
 Ingen af parterne betaler sagsomkostninger til den anden part.
