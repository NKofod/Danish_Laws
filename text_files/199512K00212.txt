Nr LSF 212 Forslag til Lov om fond til investeringer i vækstmarkeder m.v.
Fremsat af erhvervsministeren (Mimi Jakobsen) den 28. februar 1996 Vedtaget ved tredjebehandling den 30. april 1996 Lov nr. 379 af 22/05/1996 Målsætning § 1. Formålet med denne lov er at forbedre erhvervslivets  

 muligheder for at etablere sig i vækstmarkeder med henblik på at styrke  

 virksomhedernes internationalisering samt bidrage til en positiv og  

 miljømæssigt forsvarlig erhvervsudvikling på de pågældende markeder.
Investeringsfond for vækstmarkeder § 2. Der oprettes en fond til fremme af investeringer i  

 vækstmarkeder i samvirke med erhvervslivet.
Fonden er en selvejende  

 institution benævnt Investeringsfonden for Vækstmarkeder (IFV-fonden).
Stk. 2. Der kan af statskassen indskydes kapital til fondens  

 virksomhed.
Fonden kan endvidere modtage kapital fra erhvervsorganisationer,  

 enkeltvirksomheder eller private i form af kontante indskud eller  

 garantikapital.
 Stk. 3. Fonden kan medfinansiere direkte investeringer i  

 vækstmarkeder ved aktietegning, långivning, ydelse af garantier og kautioner  

 samt andre foranstaltninger, der efter bestyrelsens skøn kan fremme fondens  

 formål.
Stk. 4. Fonden ledes af en bestyrelse, hvis medlemmer udnævnes af  

 erhvervsministeren, der tillige udpeger formand og næstformand blandt  

 medlemmerne.
Fondens daglige forretninger forestås af en direktør, der  

 ligeledes udnævnes af erhvervsministeren.
Udgifterne ved fondens  

 administration udredes af fondens midler.
 Stk. 5. De nærmere retningslinjer for fondens virksomhed  

 fastlægges i en vedtægt, der godkendes af erhvervsministeren.
 Ikrafttrædelse m.v.
 § 3. Lov om offentlighed i forvaltningen gælder ikke for fonden.
 § 4. Erhvervsministeren fastsætter tidspunktet for lovens  

 ikrafttræden, jf. dog stk. 2.
 Stk. 2. Ikrafttrædelsestidspunktet for lovens § 5 fastsættes efter  

 forhandling med skatteministeren.
 § 5. I lov om indkomstbeskatning af aktieselskaber m.v.  

 (selskabsskatteloven), jf. lovbekendtgørelse nr. 769 af 19. september 1995,  

 som senest ændret ved § 4 i lov nr. 312 af 24. april 1996, foretages følgende  

 ændringer:
 1. § 3, stk. 1, nr. 17, affattes således:
»17) Industrialiseringsfonden for Udviklingslandene,  

 Investeringsfonden for Østlandene og Investeringsfonden for  

 Vækstmarkeder.« 2. I § 31, stk. 1, 4. pkt., ændres »eller  

 Investeringsfonden for Østlandene« til: », Investeringsfonden for  

 Østlandene eller Investeringsfonden for Vækstmarkeder«.
Oprindeligt fremsat forslag Målsætning § 1. Formålet med denne lov er at forbedre erhvervslivets  

 muligheder for at etablere sig i vækstmarkeder med henblik på at styrke  

 virksomhedernes internationalisering samt bidrage til en positiv og  

 miljømæssigt forsvarlig erhvervsudvikling på de pågældende markeder.
Investeringsfond for Vækstmarkeder § 2. Der oprettes en fond til fremme af investeringer i  

 vækstmarkeder i samvirke med erhvervslivet.
Fonden er en selvejende  

 institution benævnt Investeringsfonden for Vækstmarkeder (IFV-fonden).
Stk. 2. Der kan af statskassen indskydes kapital til fondens  

 virksomhed.
Fonden kan endvidere modtage kapital fra erhvervsorganisationer,  

 enkeltvirksomheder eller private i form af kontante indskud eller  

 garantikapital.
 Stk. 3. Fonden kan medfinansiere direkte investeringer i  

 vækstmarkeder ved aktietegning, långivning, ydelse af garantier og kautioner  

 samt andre foranstaltninger, der efter bestyrelsens skøn kan fremme fondens  

 formål.
Stk. 4. Fonden ledes af en bestyrelse, hvis medlemmer udnævnes af  

 erhvervsministeren, der tillige udpeger formand og næstformand blandt  

 medlemmerne.
Fondens daglige forretninger forestås af en direktør, der  

 ligeledes udnævnes af erhvervsministeren.
Udgifterne ved fondens  

 administration udredes af fondens midler.
 Stk. 5. De nærmere retningslinier for fondens virksomhed  

 fastlægges i en vedtægt, der godkendes af erhvervsministeren.
 Ikrafttrædelse m.v.
 § 3. Lov om offentlighed i forvaltningen gælder ikke for fonden.
 § 4. Erhvervsministeren fastsætter tidspunktet for lovens  

 ikrafttræden, jf. dog stk. 2.
 Stk. 2. Ikrafttrædelsestidspunktet for lovens § 5 fastsættes efter  

 forhandling med skatteministeren.
 § 5. I lov om indkomstbeskatning af aktieselskaber m.v.  

 (Selskabsskatteloven), jf. lovbekendtgørelse nr. 769 af 19. september 1995,  

 som senest ændret ved § 4 i lov nr. 1104 af 20. december 1995, foretages  

 følgende ændringer:
 1. § 3, stk. 1, nr. 17, affattes således:
 »17) Industrialiseringsfonden for Udviklingslandene,  

 Investeringsfonden for Østlandene og Investeringsfonden for  

 Vækstmarkeder.«.
 2. I § 31, stk. 1, 4. pkt., ændres »eller  

 Investeringsfonden for Østlandene« til: », Investeringsfonden for  

 Østlandene eller Investeringsfonden for Vækstmarkeder«.
Bemærkninger til lovforslaget Almindelige bemærkninger 1. Baggrund, formål og rationale Fra erhvervslivets side understreges det ofte, at det er vigtigt, at  

 virksomhederne markerer sig hurtigt og effektivt på de nye »dynamiske  

 vækstmarkeder«, fx Sydkorea og Singapore.
Dette fremhæves også i  

 Erhvervsministeriets rapport fra 1994 »Fjernøsten - en udfordring for  

 danske virksomheder«.
I denne rapport peges bl.a. på, at Danmark igennem  

 de senere år har mistet markedsandele i regionen til de øvrige EU-lande.
Tilgang til disse vækstmarkeder vil ofte med fordel kunne ske ved hjælp af  

 direkte investeringer, hvorved virksomhederne etablerer sig i landene med  

 salg og produktion, herunder i samarbejde med lokale investorer i form af  

 joint ventures.
Den internationale konkurrencesituation gør det nødvendigt,  

 at virksomhederne i stigende grad deltager i internationaliseringsprocessen,  

 hvilket ofte forudsætter grænseoverskridende investeringer for at sikre  

 virksomheden konkurrencedygtige produktions- og afsætningsmuligheder.
Dette  

 er afgørende for fastholdelsen af virksomhedernes vækstpotentiale og dermed  

 også mulighederne for at sikre den fremtidige beskæftigelse i Danmark.
De nye vækstmarkeder er ofte vanskelige at operere på for udenlandske  

 virksomheder.
Det kræver derfor ekstra incitamenter, hvis virksomhederne for  

 alvor skal kunne »slå igennem« på disse markeder.
Regeringen ønsker  

 derfor at forbedre virksomhedernes muligheder for at etablere sig i  

 vækstmarkederne gennem oprettelsen af en Investeringsfond for Vækstmarkeder -  

 i det følgende benævnt IFV-fonden - i tilknytning til  

 Industrialiseringsfonden for Udviklingslandene (IFU) og Investeringsfonden  

 for Østlandene (IØ-fonden).
IFV-fondens investeringsområde vil blive afgrænset både opadtil og  

 nedadtil.
Den øvre grænse vil være, at landet eller området skal ligge  

 udenfor EU, og det skal være optaget på OECD's Udviklingskomite's liste over  

 lande, der kan modtage hjælp.
Denne liste revideres løbende efter forhandling  

 mellem OECD-landene.
Hertil kommer en nedre grænse, idet BNP pr. indbygger  

 skal ligge over den indkomstgrænse, som Verdensbanken har fastsat for  

 opnåelse af lån i banken - for øjeblikket USD 5.055 pr. indbygger - da disse  

 lande er dækket af IFU.
Landet skal heller ikke være et af de tidligere  

 østlande, der dækkes af IØ-fonden.
Hermed vil alle lande på OECD-listen være  

 dækket af en af de tre ordninger (IFU, IØ-fonden eller IFV-fonden).
Ingen danske finansielle formidlere har hidtil ønsket at træde til med  

 risikovillig kapital i forbindelse med virksomheders investeringer i denne  

 kreds.
Dette kan have uheldige virkninger, bl.a. fordi mange virksomheder  

 anlægger en regional strategi, men hindres i at operere i nogle af  

 markederne, fordi den risikovillige kapital ikke kan skaffes.
Der er derfor  

 behov for en ny investeringsfond, der opererer i ovenanførte kreds af lande  

 og områder.
 IFV-fonden skal fremme investeringerne i vækstmarkederne med henblik på at  

 styrke virksomhedernes internationalisering samt bidrage til en positiv  

 erhvervsudvikling på de pågældende markeder.
Fonden skal arbejde på kommercielle vilkår.
Fonden vil således alene kunne  

 medfinansiere investeringer i kommercielt bæredygtige projekter.
Fondens  

 deltagelse i investeringer vil ophøre, når virksomhederne, der er investeret  

 i, har opnået en vis konsolidering.
Fondens aktiebesiddelse vil blive søgt  

 afhændet til den bedst mulige pris, og provenuet fra aktiesalg og udbytte vil  

 successivt blive anvendt til finansiering af nye projekter.
En af de største barrierer for danske virksomheders investeringer i  

 vækstmarkederne er ofte den relativt beskedne størrelse, som karakteriserer  

 danske virksomheder, samt de heraf følgende vanskeligheder med at  

 tilvejebringe risikovillig medfinansiering såvel fra finansielle formidlere  

 her i landet som i investeringslandet.
Hertil kommer, at kapitalmarkedet i  

 Danmark generelt er tilbageholdende med at stille risikovillig kapital til  

 rådighed for virksomhedernes investeringer i udlandet.
Endvidere er der  

 barrierer som følge af tradition og kultur- og forretningsforskelle.
IFV-fonden vil sikre, at danske virksomheder får tilgang til den  

 nødvendige risikovillige kapital, som ikke er til rådighed fra andre danske  

 finansieringskilder på konkurrencedygtige vilkår.
IFV-fonden vil simplificere  

 etableringen af nye virksomheder i vækstmarkederne ved at give tilgang til  

 forretningspartnere med markedskendskab i forbindelse med  

 virksomhedsetablering, joint ventures m.m. og i forbindelse med  

 tilvejebringelse af kapital.
 IFV-fonden forventes at kunne medvirke til en nedbrydning af strukturelle  

 barrierer samt påvirke beskæftigelsen og erhvervsudviklingen positivt.
Som en særlig effekt skal nævnes, at Fonden vil gøre det muligt at opnå  

 supplerende finansiering fra eksisterende EU-kilder (European Community  

 Investment Partners - ECIP) til de investeringer, som fonden påtænkes at  

 deltage i.
Dette beror på, at ECIPs deltagelse forudsætter, at en godkendt  

 formidler af ordningen selv deltager i investeringen.
En sådan dansk  

 formidler findes ikke i dag, og IFV-fonden vil derfor søge godkendelse som  

 finansiel formidler for ECIP.
IFU og IØ-fonden er fritaget for beskatning efter selskabsskatteloven.
I  

 modsat fald ville de pågældende fonde blive beskattet af den erhvervsmæssige  

 indkomst, jf. selskabsskattelovens § 1, stk. 1, nr. 6.
 Det foreslås derfor, at også IFV-fonden fritages for beskatning.
 Det foreslås endvidere, at reglerne om sambeskatning i selskabsskatteloven  

 ændres, således at IFV-fonden også på dette punkt sidestilles med IFU og  

 IØ-fonden.
 Efter gældende regler kan der alene ske sambeskatning, såfremt de danske  

 aktieselskaber, der indgår i sambeskatningen, ejer hele den del af det  

 udenlandske selskabs aktier, som efter lovgivningen i det pågældende land kan  

 ejes af selskaber her i landet.
 Det foreslås, at der også kan ske sambeskatning i det tilfælde, hvor  

 IFV-fonden ejer en del af aktiekapitalen.
 Det skal endvidere bemærkes, at IFV-fonden, herunder de afgrænsninger den  

 er underlagt, vil blive genstand for en særlig evaluering efter 3 års  

 virksomhed.
 Denne evaluering vil bl.a. omfatte en vurdering af, om fonden i sit virke  

 har anlagt en forsvarlig investeringsprofil, jf. bemærkningerne til §§ 1 og  

 2.
 Desuden vil det blive vurderet, om bestyrelseskonstellationen har fungeret  

 hensigtsmæssigt.
2. Forholdet til EU-retten Lovforslaget er anmeldt til Europa-Kommissionen i henhold til  

 EØF-Traktatens art. 93, stk. 3. Europa-Kommissionens godkendelse skal  

 foreligge før loven sættes i kraft.
 De foreslåede ændringer af reglerne i selskabsskatteloven vil efter  

 lovforslagets fremsættelse blive anmeldt til Europa-Kommissionen i henhold  

 til EØF-Traktatens art. 93, stk. 3.
3. Høring Lovforslaget har været sendt i høring hos:
Arbejderbevægelsens Erhvervsråd, Arkitekt- og Ingeniørrådet, Assurandør-Societetet, Boligministeriet, Byggeriets Arbejdsgivere, Danmarks Fiskeindustri- og Eksportforening, Danmarks Nationalbank, Danmarks Rederiforening, Dansk Familielandbrug, Dansk Industri, Entreprenørforeningen, Finansministeriet, Finansrådet, Handelskammeret, Håndværksrådet, Industrialiseringsfonden for Udviklingslandene, Investeringsfonden for Østlandene, Justitsministeriet, Landbrugs- og Fiskeriministeriet, Landbrugsraadet, Miljø- og Energiministeriet, Rederiforeningen af 1895, Skatteministeriet, Skibs- og Bådebyggeriernes Arbejdsgiverforening, Skibsværftsforeningen, Statsministeriet, Udenrigsministeriet samt Økonomiministeriet.
4. Økonomiske og administrative konsekvenser IFV-fonden er en selvejende institution, der inden for rammerne af den til  

 fonden tilførte kapital vil skulle drives forretningsmæssigt, således at  

 indtægterne på sigt vil kunne dække de afholdte driftsudgifter, herunder tab  

 på foretagne investeringer, samtidig med at den tilførte kapital søges  

 forrentet bedst muligt.
 Det overlades en uafhængig og kompetent bestyrelse at forvalte fonden  

 inden for de lovmæssigt afstukne rammer.
IFV-fonden påtænkes at skulle virke i tæt samarbejde med IFU.
Herved  

 forventes de administrative omkostninger at kunne holdes på et minimum,  

 ligesom IFUs ressourcer, kompetence, erfaring og synlighed inden for direkte  

 investeringer vil kunne udnyttes til fordel for IFV-fonden.
IFV-fonden  

 afholder selv de udgifter, der er ved at administrere fonden.
Lovforslaget vil alene medføre udgifter for staten til tilvejebringelse af  

 fondens kapital.
Der er på finansloven for 1996 bevilget 85 mio. kr. til  

 ordningen, og budgetoverslagstallene for årene 1997 til 1999 er på 137,5 mio.  

 kr.
I takt med trækket på IFV-fondens midler vil behovet for yderligere  

 kapitalindskud blive vurderet.
 Forslagene om skattefrihed for IFV-fonden og adgang til sambeskatning, når  

 IFV-fonden er medejer af danske virksomheders udenlandske datterselskaber,  

 skønnes ikke at have nævneværdige provenumæssige konsekvenser.
5. Erhvervsøkonomiske konsekvenser De erhvervsøkonomiske konsekvenser af lovforslaget lader sig vanskeligt  

 kvantificere på forhånd.
Generelt styrkes imidlertid virksomhedernes  

 muligheder på de pågældende markeder, der ofte er karakteriseret ved  

 betydelige vækstrater, og som markedsmæssigt er af særlig interesse for  

 virksomhederne.
 Baseret på erfaringer fra IFU og IØ-fonden må det kunne forventes at  

 IFV-fonden kan medvirke til investeringer, som er 10-15 gange større end  

 IFV-fondens indskudskapital.
 Det er navnlig de virksomheder, der har fordel af at placere lokal  

 produktion i de pågældende markeder, som kan drage fordel af medfinansiering  

 fra IFV-fonden, fx ved indgåelse af joint ventures med lokale virksomheder.
Virksomhederne får bedre mulighed for at deltage i de såkaldte  

 BOOT-projekter (build, own, operate, transfer), dvs. projekter, hvor  

 projektleverandøren udover at stå for opførelsen af projektet eller dele  

 heraf ofte forudsættes at deltage som ejer og operatør af projektet, indtil  

 projektet overlades til en lo-kal køber/(med)investor.
BOOT-konceptet får  

 stadig større udbredelse i takt med den globale privatiseringstrend, hvor  

 staterne i stigende grad overlader det til den private sektor at investere i  

 og finansiere nye projekter.
Ofte er det et krav, at projektleverandøren selv  

 deltager i sådanne projekters finansiering.
Integrerede og vidensintensive  

 projektløsninger er et område, hvor dansk erhvervsliv bør have gode  

 muligheder for at gøre sig gældende.
IFV-fonden vil generelt kunne bidrage til at styrke virksomhedernes  

 deltagelse i internationaliseringsprocessen, herunder navnlig udviklingen af  

 strategiske samarbejdsalliancer med virksomheder i vækstmarkederne, der kan  

 bidrage til en billiggørelse af produktionen samt forbedrede  

 afsætningskanaler.
Også i de tilfælde, hvor en virksomhed ønsker at investere  

 i 100%-ejede datterselskaber i vækstmarkederne, vil medfinansiering fra  

 IFV-fonden kunne opnås.
IFV-fonden vil styrke erhvervslivets generelle konkurrenceevne og dermed  

 også bidrage positivt til beskæftigelsesudviklingen her i landet.
Samtidig  

 vil fonden bidrage til at ligestille danske virksomheders konkurrencevilkår  

 med konkurrencevilkårene i de væsentligste konkurrentlande.
Det er navnlig de  

 mindre og mellemstore virksomheder, som vil få styrket mulighederne for  

 internationalisering.
Bemærkninger til forslagets enkelte bestemmelser Til § 1 Loven tager generelt sigte på at forbedre virksomhedernes muligheder for  

 at etablere sig i vækstmarkederne.
Dette søges opnået gennem en særlig  

 Investeringsfond for Vækstmarkeder (IFV-fonden), der skal tilbyde  

 medfinansiering til virksomhedernes etablering på disse markeder.
Den nærmere afgrænsning af IFV-fondens investeringsområde, herunder  

 kredsen af vækstlande og -områder, foretages mest hensigtsmæssigt ud fra en  

 løbende vurdering af behovet for investeringsfremme i de pågældende områder  

 og lande.
IFV-fondens investeringsområde vil blive afgrænset til lande eller  

 områder, der er optaget på OECD's Udviklingskomite's liste over  

 bistandsmodtagere, og som samtidig har et BNP pr. indbygger, der ligger over  

 den indkomstgrænse, som Verdensbanken har fastsat for opnåelse af lån i  

 banken - for øjeblikket USD 5.055 pr. indbygger (World Banks group IV limit -  

 graduation) - dog ikke EU - eller østlandene.
De nuværende OECD-lande ligger  

 som udgangspunkt uden for de markeder, hvor fonden kan investere.
Med denne  

 afgrænsning vil fonden ikke yde medfinansiering til investeringer i markeder,  

 hvor IØ-fonden og IFU yder medfinansiering.
Den sektormæssige afgrænsning af fondens aktiviteter vil tage sit  

 udgangspunkt i styrkelsen af virksomhedernes internationalisering.
Der vil  

 især blive lagt vægt på projekter, der forbedrer virksomhedernes strategiske  

 og salgsmæssige position - fx ved salg af moderne teknologi og viden på  

 vækstmarkedet.
Det vil også indgå i vurderingen, om projektet medvirker til  

 at forøge den internationale kompetence i den danske virksomhed ved dens  

 engagement i den udenlandske virksomhed.
Den sektormæssige afgrænsning  

 vedrører også projektets virkning på vækstmarkedet.
Her vil der blive lagt  

 vægt på projektets bidrag til en positiv erhvervsudvikling, herunder  

 teknologisk kompetence og beskæftigelse.
Endelig vil der indgå en  

 miljøvurdering, jf. bemærkningerne til § 2, ligesom der vil blive lagt vægt  

 på hensynet til små og mellemstore virksomheder.
 Den nærmere fastlæggelse af fondens investeringsområde - såvel lande- som  

 sektormæssigt - vil skulle udmøntes af IFV-fondens bestyrelse inden for den  

 af erhvervsministeren godkendte vedtægt for fonden, jf. § 2, stk. 5, og under  

 overholdelse af Danmarks internationale forpligtelser.
Til § 2 Med henblik på at afhjælpe strukturelle barrierer for virksomhedernes  

 investeringer i vækstmarkeder, herunder imødegåelse af de kommercielle  

 risici, der er forbundet med sådanne investeringer, foreslås oprettet en  

 Investeringsfond for Vækstmarkeder.
Fonden vil kunne virke dels gennem en deltagelse i direkte investeringer  

 dels ved at yde garantier og lignende og derved påtage sig nogle af de  

 kommercielle risici.
IFV-fondens formål skal først og fremmest være  

 igangsættende ved etablering af virksomheder i vækstmarkederne, og det  

 forudsættes, at fonden trækker sig ud af de pågældende foretagender på et  

 tidspunkt, når virksomhederne normalt vil have nået en vis økonomisk  

 stabilitet.
Fonden skal virke efter forretningsmæssige principper og i nært  

 samarbejde med det private erhvervsliv.
Der er på finansloven for 1996 bevilget 85 mio. kr. til ordningen, og  

 budgetoverslagstallene for årene 1997 til 1999 er på 137,5 mio. kr.
Der vil  

 blive taget stilling til behovet for eventuelle yderligere kapitaltilskud i  

 takt med trækket på IFV-fondens midler.
 Det forudses, at private virksomheder, herunder banker og  

 forsikringsselskaber m.v., kan bidrage til fondens kapitalgrundlag.
 I tilfælde af fondens ophør tilfalder dens nettoaktiver statskassen,  

 ligesom det kan komme på tale at tilbageføre statslige midler, i det omfang  

 kapitalen viser sig for stor i forhold til behovet.
 IFV-fonden vil i forbindelse med sin virksomhed oppebære indtægter i form  

 af renter, udbytter, præmier m.v., som vil indgå i fondens midler.
I stk. 3 er opregnet de væsentligste typer af medfinansiering, som  

 IFV-fonden kan bidrage med.
I overensstemmelse med, at fondens formål er at  

 virke igangsættende, forudsættes det, at aktier erhvervet af fonden afhændes,  

 når fondens bestyrelse skønner, at formålet er opfyldt.
Aktierne vil blive  

 søgt afhændet til den bedst mulige pris.
 Ved sammensætningen af den foreslåede bestyrelse for IFV-fonden bør der  

 tilstræbes en passende repræsentation for erhvervslivet og offentlige  

 myndigheder.
IFV-fonden påtænkes etableret i tæt samarbejde med IFU.
Herved vil  

 IFV-fonden kunne trække på IFUs erfaringer og personelle ressourcer, og  

 IFV-fondens driftsomkostninger vil kunne holdes nede på et minimum.
De nærmere retningslinier for fondens virksomhed fastlægges i en vedtægt,  

 der godkendes af erhvervsministeren.
I denne vedtægt vil det blive  

 understreget, at IFV-fondens investeringsområde holdes adskilt fra IFUs  

 investeringsområde, ligesom retningslinierne for de to fonde er forskellige.  

 Det vil indgå i vedtægten, at der skal foretages en miljømæssig vurdering af  

 projekterne.
Denne vurdering vil tage sit udgangspunkt i Verdensbankens  

 politik på området.
Det vil være målsætningen, at projektet på sigt kan leve  

 op til danske miljønormer.
Herved sikres, at fonden kun medvirker til  

 anvendelse af teknologi, der er miljømæssigt forsvarlig.
Medens IFU har til formål at fremme den erhvervsmæssige udvikling i  

 udviklingslandene, er IFV-fondens udgangspunkt at forbedre det danske  

 erhvervslivs muligheder på vækstmarkederne, og fonden skal drives på  

 kommercielt grundlag.
Det er især de mindre og mellemstore virksomheder, som  

 forventes at få styrket mulighederne for internationalisering gennem  

 samarbejde med IFV-fonden.
 Af vedtægten vil desuden fremgå, at IFV-fondens virksomhed begrænses til  

 ikke-finansiel virksomhed, og at investeringer, der i øvrigt er foranlediget  

 af særlige skatteregler i udlandet, som er indført for at tiltrække  

 udenlandske investeringer, ikke medfinansieres.
Endvidere vil der blive optaget nærmere bestemmelser om bestyrelsens  

 sammensætning og kompetence i forhold til direktøren.
Det vil også fremgå, at  

 fonden skal afgive en årlig beretning om sin virksomhed.
Til § 3 IFV-fonden skal udøve sin virksomhed i tæt samvirke med erhvervslivet.
Det  

 er derfor en nødvendig forudsætning for hele IFV-fondens virke, at der ikke  

 opstår mistillid til fonden som samarbejdspartner som følge af muligheden  

 for, at private kan få adgang til dokumenter i IFV-fondens sager.
 IFV-fonden foreslås derfor undtaget fra bestemmelserne i lov om  

 offentlighed i forvaltningen.
Til § 4 Lovforslaget er, for så vidt angår den del, der vedrører IFV-fonden,  

 anmeldt til Europa-Kommissionen i henhold til EØF-Traktatens art 93, stk. 3,  

 og kan først træde i kraft, når Europa-Kommissionens endelige stillingtagen  

 foreligger.
Lovforslaget vil, for så vidt angår den del, der vedrører  

 ændringerne af selskabsskatteloven (lovforslagets § 5), blive anmeldt til  

 Europa-Kommissionen efter lovforslagets fremsættelse.
Lovforslagets § 5 vil  

 først blive sat i kraft, når Europa-Kommissionens endelige godkendelse  

 forligger.
 Det foreslås, at erhvervsministeren først kan sætte lovforslagets § 5 i  

 kraft efter forhandling med skatteministeren.
Til § 5 Til nr. 1 I lighed med de regler, der gælder for Industrialiseringsfonden for  

 Udviklingslandene og Investeringsfonden for Østlandene, foreslås det, at også  

 Investeringsfonden for Vækstmarkeder fritages for beskatning efter  

 selskabsskattelovens § 3, stk. 1, nr. 17.
Til nr. 2 I lighed med de regler, der gælder for Industrialiseringsfonden for  

 Udviklingslandene og Investeringsfonden for Østlandene, foreslås det, at der  

 kan ske sambeskatning, selvom en del af aktierne ejes af Investeringsfonden  

 for Vækstmarkeder.
