 Ved en opmandskendelse i faglig voldgift blev en virksomhed tilpligtet  

 at betale ca. 29.000 kr. til et antal svende, som rest af en akkordsum.  

 Opmanden erkendte efterfølgende, at han havde overset, at der i  

 akkordregnskabet var en regnefejl, således at akkordopgørelsen rettelig beløb  

 sig til ca. 5.000 kr.
 Fra arbejdsgiverside blev der for Arbejdsretten nedlagt påstand om, at  

 opmandskendelsen kendtes ugyldig, således at differencen mellem det ved  

 kendelsen tilkendte beløb og det rette beløb blev tilbagebetalt til  

 virksomheden, subsidiært henvisning til fornyet behandling ved faglig  

 voldgift.
 Fra arbejdstagerside blev nedlagt påstand om afvisning, subsidiært  

 frifindelse, og man tilsluttede sig arbejdsgiversidens subsidiære påstand,  

 dog således at den nye voldgiftsret først måtte tage stilling til, om  

 voldgiftssagen overhovedet skulle genoptages.
 Udtalt, at Arbejdsrettens adgang til at tilsidesætte en  

 voldgiftskendelse er begrænset til tilfælde, hvor kendelsen lider af  

 væsentlige formelle mangler, eller voldgiftsretten er gået udover sin  

 kompetence, mens Arbejdsretten ikke kan efterprøve kendelsens materielle  

 rigtighed.
 Sagens realitet blev herefter henvist til fornyet behandling ved  

 faglig voldgift.
 Dommere: Bangert (retsformand), Agnete Halmind, Arnold Hansen,  

 Poul Hedegaard, Nygaard Jespersen, Albæk Petersen og Westergaard.
 Under denne sag har Dansk Arbejdsgiverforening for Tømrer- og  

 Snedkerfagets Arbejdsgivere for Jacobsen & Larsen ApS, Holbæk indklaget  

 Landsorganisationen i Danmark for Snedker- og Tømrerforbundet i Danmark for  

 et antal medlemmer af dette forbund for Arbejdsretten.
 Klagerne har nedlagt påstand om, at den af Tømrerfagets Voldgiftsret den  

 12. august 1987 afsagte kendelse i en sag mellem virksomheden og nogle af  

 forbundets medlemmer kendes ugyldig, og at indklagede in solidum tilpligtes  

 at betale 23.980 kr. 35 øre til klagerne.
 Subsidiært har klagerne påstået sagen henvist til fornyet behandling ved  

 faglig voldgift.
 Indklagede har over for klagernes principale påstand påstået afvisning,  

 subsidiært frifindelse og har taget bekræftende til genmæle over for  

 klagernes subsidiære påstand.
 Der er oplyst følgende om sagens nærmere omstændigheder:
Efter udførelse af tømrerarbejde på blok 1-4, Tegltoften i Halskov opstod  

 der uoverensstemmelse mellem virksomheden og svendene om beregning af den  

 aftalte slumpakkord.
Der blev i den anledning afholdt mæglingsmøde den 13.  

 maj 1987. På mødet var svendenes akkordregnskab fremlagt.
Heri er anført:
 »Akkordpris 226.241,75 kr.
 Udbetalt til svende 191.323,- kr.
Udbetalt til Max 34.918,75 kr.« Virksomhedens konduktør har ud for det udbetalte beløb anført 215.303,-.
 Endvidere var fremlagt virksomhedens opgørelse, hvori blandt andet er  

 anført:
 Ifølge afdelingens dagsorden skulle mæglingsmødet som pkt. 2 behandle  

 udbetaling af akkordoverskud for blok 1-4, Tegltoften, Korsør på ialt  

 34.909,05 kr.
 Om dette punkt hedder det i mødereferatet:
 »Regnskab udbetales efter pålydende kr. 226.241,75.
Modregning af lønnen skal tillægges 48 svendetimer a 92 kr. og 24  

 arbejdsmands/lærlinge timer a ? kr., hvorefter overskud udbetales.« Afdelingen fremsendte herefter samme dag en ny fordelingsliste, hvori  

 beløbet var opgjort således:
 Herpå svarede virksomheden den 14. maj 1987:
 Derpå blev sagen indbragt for Tømrerfagets Voldgiftsret, der den 12.  

 august 1987 afsagde følgende kendelse:
 »Uoverensstemmelse mellem firma Jacobsen og Larsen ApS, Holbæk og  

 svendene.
 a) Svendene kræver regnskab af 16. marts 1987 over blok 1-4 udbetalt efter  

 pålydende dog med hensyntagen til mæglingsafgørelse og fordelingsliste af 13.  

 maj 1987.
 Firmaet nægter at følge mæglingsafgørelsen.
 b) Svendene kræver opgørelse af 27. marts 1987 over blok 5-8 udbetalt  

 efter pålydende.
 Firmaet nægter at betale.
K E N D E L S E a) Afgørelsen fra mæglingsmødet den 13. maj 1987 tages til følge med en  

 restudbetaling til svendene på kr. 29.181,07.
b) Da overenskomstens kritikfrist ikke er blevet overholdt udbetales  

 overskud i henhold til opgørelsen kr. 17.108,00.« For at undgå bodsansvar ved ikke at efterkomme en voldgiftskendelse  

 betalte virksomheden herefter beløbet, men arbejdsgiverforeningen skrev den  

 27. november 1987 således til forbundet:
 »En sag vedr. ovennævnte firma var til behandling ved  

 voldgiftsrettens møde den 12. august 1987, på hotel Landssoldaten i  

 Fredericia, hvor firmaet blev dømt til at betale kr. 29.181,07 hvoraf kr.  

 23.980,35 hidrører fra en fejl, som er erkendt af parterne.
 Tømrer- og Snedkerfagets Arbejdsgivere, vil herved gerne bede Tømrerfagets  

 Voldgiftsret om endnu engang at vurdere sagen og give begrundelse for sagens  

 udfald da det virker stødende mod retsbevidstheden, at voldgiftsretten dømmer  

 udfor formalistiske betraktninger tiltrods for at omtalte fejl erkendes af  

 begge parter.
Det skal for god ordens skyld oplyses, at sagen evt. vil blive indbragt  

 for arbejdsretten.« Herpå svarede forbundet den 2. december 1987:
 »Da sagen behandledes den 12.8.1987 blev alt relevant i sagen oplyst  

 herunder også at der forelå en fejl vedrørende de anførte kr. 23.980,35.
På denne baggrund finder vi ikke grundlag for at sagen genoptages, men må  

 fastholde, at den afsagte kendelse bør stå ved magt.« Sagen blev uden for dagsorden behandlet i voldgiftsretten den 9. december  

 1987, hvor opmanden fremlagde følgende erklæring:
»Efter ny vurdering af sagen må det angives, at det beklageligvis  

 erkendes, at det er undgået opmandens opmærksomhed, at svendene har erkendt  

 regnefejlen i akkordopgørelsen på 23.980,35 kr., som er vitterlig udbetalt  

 arbejdsløn og som derfor skal fradrages på akkordopgørelsen, som herefter  

 beløber sig til 5.200,72 kr.« Sagen blev behandlet på et fællesmøde den 22. februar 1988, uden at der  

 opnåedes enighed.
Arbejdstagerne fandt ikke, at sagen havde været behandlet  

 ukorrekt og tog afstand fra at behandle en engang afsagt voldgiftskendelse,  

 medens arbejdsgiverne tog forbehold om at videreføre sagen.
 Herefter indbragte klagerne sagen for Arbejdsretten.
 Under domsforhandlingen er der afgivet følgende forklaringer:
 Virksomhedens konduktør har forklaret om forhandlingerne mellem  

 virksomheden og svendene om deres akkordafregning.
Tømrermester Henrik Jørgensen har forklaret, at han deltog i mæglingsmødet  

 for arbejdsgiveren.
Der blev behandlet dels spørgsmålet om en ekstra mand,  

 dels spørgsmålet om fradrag af løn til lærling.
Man beskæftigede sig ikke med  

 tallene, og det gør man normalt heller ikke på mæglingsmøder.
Alle overså, at  

 lærlingens løn ikke var fradraget.
Afdelingsformand Erik Mørch har forklaret, at han på mæglingsmødet  

 fremlagde sagen fra svendenes synspunkt.
Det blev nævnt, at der var fejl i  

 regnskab, men da kritikfristen var overskredet, hvilket ikke blev bestridt,  

 kunne man ikke rette i tallene.
Faglig sekretær Knud Rasmussen har forklaret, at han var voldgiftsmand i  

 sagen.
Svendene fremlagde mæglingsreferatet.
Det blev bekræftet, at der var  

 en regnefejl og oplyst, at kritikfristen var overskredet.
Opmanden havde i  

 sin kendelse oprindelig kun skrevet »Afgørelse fra mæglingsmødet den 13.  

 maj 1987 tages til følge.« Da svendene ønskede beløbet anført, tilføjede  

 han: »med en restudbetaling til svendene på kr. 29.181,07.« Klagerne har til støtte for deres principale påstand anført, at  

 Arbejdsretten kan tilsidesætte en voldgiftskendelse, hvis der foreligger  

 formel mangel eller kompetencemangel.
Her foreligger en regnefejl, hvilket er  

 en formel mangel, som må kunne rettes af Arbejdsretten.
Endvidere har  

 opmanden overtrådt sin kompetence ved ikke at tage hensyn til, at indklagede  

 tog bekræftende til genmæle over for klagernes indsigelse om, at der forelå  

 en regnefejl.
Reglerne om condictio indebiti må medføre, at de indklagede  

 svende, som ikke var i god tro, må tilbagebetale beløbet, der kun er betalt  

 for at undgå bodsansvar.
Forbundet må hæfte for beløbets tilbagebetaling, da  

 det har fastholdt mæglingsforslaget og voldgiftsafgørelsen mod bedre vidende.
 Vedrørende den subsidiære påstand har klagerne anført, at voldgiftssagen -  

 såfremt Arbejdsretten ikke vil foretage fornøden rettelse - i hvert fald må  

 kunne genoptages, da der er tvivl om, hvad afgørelsen går ud på.
Indklagede har vedrørende sin påstand om afvisning anført, at  

 Arbejdsretten kun kan tilsidesætte en voldgiftskendelse, hvis voldgiftsretten  

 har overskredet sin kompetence eller tilsidesat væsentlige retsplejemæssige  

 garantier.
Her er kommet nye oplysninger frem, og dette kan ikke medføre, at  

 Arbejdsretten tilsidesætter voldgiftskendelsen, men må føre til, at der  

 afholdes ny voldgift.
Vedrørende frifindelsespåstanden har indklagede anført, at opmanden har  

 afsagt kendelse på grundlag af de forelagte oplysninger, herunder at der var  

 en regnefejl i svendenes opgørelse, og at kendelsen derfor er gyldig.
I  

 øvrigt kan det ikke pålægges svendene at tilbagebetale beløbet, da dette er  

 betalt uden forbehold, og da svendene på grund af voldgiftskendelsen har  

 været i god tro.
Forbundet har ikke ved at fastholde kendelsen pådraget sig  

 erstatningsansvar.
 Indklagede er enig i, at klagernes subsidiære påstand tages til følge, men  

 den nye voldgiftsret må først tage stilling til, om voldgiftssagen  

 overhovedet skal genoptages.
 Arbejdsretten skal udtale:
 Arbejdsrettens adgang til at tilsidesætte en voldgiftskendelse er  

 begrænset til tilfælde, hvor kendelsen lider af væsentlige formelle mangler,  

 eller voldgiftsretten er gået udover sin kompetence, medens Arbejdsretten  

 ikke kan efterprøve kendelsens materielle rigtighed.
Opmanden har i sin erklæring den 9. december 1987 tilkendegivet, at han  

 har begået en fejl, idet han ved beregningen af akkordoverskud har overset,  

 at svendene har erkendt, at der er udbetalt 23.980,35 kr. mere end medtaget i  

 deres opgørelse.
Denne fejl kan Arbejdsretten ikke rette, uden at der herved  

 tages stilling til kendelsens materielle rigtighed.
Sagens realitet må derfor  

 henvises til fornyet behandling ved faglig voldgift.
Herefter tages klagernes  

 subsidiære påstand til følge.
 T h i k e n d e s f o r r e t :
 Den ved kendelse afsagt af Tømrerfagets Voldgiftsret den 12. august 1987  

 afgjorte sag henvises til fornyet behandling ved faglig voldgift.
 Arbejdsrettens omkostninger 2.000 kr. betales af klagerne.
 (* 1) Henvisninger: Per Jacobsen s.394, Knud Illum s.300, Rise Faglig  

 voldgift s.19 f, Hasselbalch, Arbejdsrettens almindelige del (1984) s.238.
