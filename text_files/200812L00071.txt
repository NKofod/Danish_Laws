Fremsat den 19. november 2008 af skatteministeren (Kristian Jensen) Forslag til Lov om ændring af lov om indskud på etableringskonto og forskellige andre love (Mulighed for fuld fradragsret for indskud på iværksætterkonto) § 1 I lov om indskud på etableringskonto, jf. lovbekendtgørelse nr. 1012 af 5. oktober 2006, som ændret ved § 5 i lov nr. 1580 af 20. december 2006, § 12 i lov nr. 1587 af 20. december 2006, lov nr. 90 af 20. februar 2008 og ved § 5 i lov nr. 521 af 17. juni 2008, foretages følgende ændringer:
 1. Lovens titel affattes således:
 2. I § 1, stk. 1, § 2, § 7, stk. 7, § 10, stk. 5, 5 pkt., § 10 A, 1. og 3. pkt., § 11 A, § 13 og § 14, 1. pkt. , indsættes efter »etableringskonto«: »eller iværksætterkonto«.
 3. I § 3, stk. 1, indsættes som 3. pkt.:
»Ved opgørelsen af, om de nævnte grænser er overholdt, lægges indskud på etableringskonto og iværksætterkonto sammen.« 4. I § 4, stk. 1, indsættes efter 1. pkt.:
»Indskud på etableringskonto og iværksætterkonto sker på særskilte konti.« 5. I § 4, stk. 1, 3. pkt., der bliver til 4. pkt., indsættes efter »etableringskonto«: »eller iværksætterkonto«.
 6. I § 7, stk. 5, 1. pkt., § 9, stk. 2 og 3, og § 10, stk. 5, indsættes efter »etableringskontoen«: »eller iværksætterkontoen«.
 7. I § 7, stk. 5, indsættes efter 2. pkt.:
»Har kontohaveren både etableringskonto og iværksætterkonto, vælger den pågældende, hvor meget af beløbet der hæves fra hver enkelt konto.« 8. I § 7, stk. 5, 3-5. pkt., der bliver 4-6. pkt., indsættes efter »indskud«: »på etableringskonto«.
 9. I § 7, stk. 5, indsættes som 7. pkt.:
»4. pkt. finder tilsvarende anvendelse ved hævning af beløb fra iværksætterkonto.« 10. I § 7, stk. 10, 1. pkt., indsættes efter »etableringskontoen«: »eller iværksætterkontoen«, og »1. og 2. pkt.« ændres til: »1-3. pkt.« 11. I § 7, stk. 10, 2. og 4. pkt. , indsættes efter »den personlige indkomst«: », jf. dog 6. og 7. pkt«.
 12. I § 7, stk. 10, indsættes som 7. pkt.:
»6. pkt. finder tilsvarende anvendelse ved hævning af beløb fra iværksætterkonto.« 13. I § 7, stk. 11, 1. pkt., indsættes efter »etableringskontoen«: »eller iværksætterkontoen«, og »1. og 2. pkt.« ændres til: »1-3. pkt.« 14. I § 7, stk. 11, 5. pkt., indsættes efter »10 år«: », jf. dog 6. pkt«.
 15. I § 7, stk. 11, indsættes efter 5. pkt.:
»Ved hævning af beløb fra iværksætterkonto tillægges det hævede indskud med 10 pct. i hvert af de 10 år.« 16. I § 7, stk. 11, 9. pkt., der bliver 10. pkt., ændres »6. pkt.« til: »7. pkt.« 17. I § 7, stk. 11, 11. pkt., der bliver 12. pkt., ændres »6. og 9. pkt.« til: »7. og 10. pkt.« 18. I § 9, stk. 1, indsættes som 3. pkt.:
»Der svares ved fristens udløb afgift med 60 pct. af indskudsbeløbet på iværksætterkonto med tillæg efter 1. pkt.« 19. I § 9, stk. 2, indsættes efter 3. pkt.:
»Der svares ved hævning fra kontoen afgift med 60 pct. af indskudsbeløbet på iværksætterkonto med tillæg efter 2. pkt.« 20. I § 9, stk. 3, 4. pkt., ændres »skattekravet« til: »skatte- eller afgiftskravet«, og »skatten« ændres til: »skatten eller afgiften«.
 21. I § 10, stk. 1, indsættes som 4. pkt.:
»Der svares ved fristens udløb afgift med 60 pct. af indskudsbeløbet på iværksætterkonto med tillæg efter 2. og 3. pkt.« 22. I § 10, stk. 2, indsættes som 4. pkt.:
»Der svares ved hævning fra kontoen afgift med 60 pct. af indskudsbeløbet på iværksætterkonto med tillæg efter 2. og 3. pkt.« 23. I § 10, stk. 3, ændres »4. og 5. pkt.« til: »5. og 6. pkt.« 24. I § 10, stk. 4, 3. pkt., indsættes efter »Indskud«: »på etableringskonto«.
 25. I § 10, stk. 4, indsættes som 4. pkt.:
»Der svares ved fristens udløb afgift med 60 pct. af indskudsbeløbet på iværksætterkonto, der ikke har kunnet hæves efter § 7 inden for denne frist.« 26. I § 10, stk. 5, 1. pkt., ændres »skattekrav« til: »skatte- og afgiftskrav«, og »4. og 5. pkt.« ændres til: »5. og 6. pkt.« 27. I § 10, stk. 5, 2. pkt., indsættes efter »etableringskonto«: »henholdsvis iværksætterkonto«.
 28. I § 10, stk. 5, 5. pkt., indsættes efter »3-måneders-fristen udløber«: »henholdsvis afgiftsberigtiges med 60 pct. ved 3-måneders-fristens udløb«.
 29. I § 10 A, 3. pkt., indsættes efter »beskatning«: »eller afgiftsberigtigelse«.
30. I § 11, stk. 1, 2. pkt., ændres »4. pkt.« til: »5. og 6. pkt.« 31. I § 11, stk. 1, indsættes som 5. pkt.:
»Der svares afgift med 60 pct. af indskudsbeløbet på iværksætterkonto med tillæg efter 1. pkt. ved dødsfald eller 3. pkt. ved afsigelse af konkursdekret.« 32. I § 11, stk. 2, indsættes efter 3. pkt.:
»Der svares ved ophør af kontohaverens skattepligt efter kildeskatteloven § 1 afgift med 60 pct. af indskudsbeløbet på iværksætterkonto med tillæg efter 2. pkt.« 33. I § 11, stk. 2, 4. pkt., der bliver 5. pkt., ændres »1-3. pkt.« til: »1-4. pkt.« 34. I § 11, stk. 2, 5. pkt. og 7. pkt. , der bliver 6. pkt. og 8. pkt., indsættes efter »efterbeskatning«: »eller afgiftsberigtigelse«.
 35. I § 11, stk. 3, 1. pkt., indsættes efter »afhændelsesåret«: », jf. dog 4. pkt«.
 36. I § 11, stk. 3, indsættes efter 3. pkt.:
»Der svares afgift med 60 pct. af indskuddene som nævnt i 1. og 2. pkt. i det indkomstår, hvor virksomheden er ophørt eller afhændet, eller hvor kravene i § 7, stk. 2, nr. 1 eller 2, ikke kan anses for opfyldt.« 37. I § 11 A, stk. 1, indsættes som 7. pkt.:
»1. og 2. pkt. finder tilsvarende anvendelse på iværksætterkonti, idet der dog svares afgift med 60 pct. af indskudsbeløbet med tillæg efter 2. pkt. i det indkomstår, hvori indskuddene er hævet.« 38. I § 11 A, stk. 1, 7. pkt., der bliver 8. pkt., ændres »4. og 5. pkt.« til: »5. og 6. pkt.« 39. Efter § 11 C indsættes:
»§ 11 D.
Fristen for betaling af afgift omfattet af § 9, § 10, § 11 og § 11 A er den 1. maj i året efter indkomståret, dødsåret, konkursåret henholdsvis ophørs- eller afhændelsesåret med sidste rettidige betalingsdag den 1. juli i forfaldsåret.
Falder den sidste rettidige indbetalingsdag på en helligdag eller en lørdag, forlænges fristen til den følgende hverdag.
Betales beløbet ikke rettidigt, forrentes det forfaldne beløb med renten efter § 7, stk. 2, i lov om opkrævning af skatter og afgifter m.v. med tillæg af 0,4 procentpoint pr. påbegyndt måned fra forfaldsdagen at regne.
Stk. 2. Reglerne i skatteforvaltningsloven, skattekontrolloven, kildeskatteloven, inddrivelsesloven og opkrævningsloven finder tilsvarende anvendelse på afgift omfattet af § 9, § 10, § 11 og § 11 A.« 40. I § 14, 3. og 4. pkt ., indsættes efter »etableringskontoens«: »eller iværksætterkontoens«.
 41. I § 15 indsættes efter »etableringskonti«: »og iværksætterkonti«.
§ 2 I lov om beskatning ved dødsfald (dødsboskatteloven), jf. lovbekendtgørelse nr. 908 af 28. august 2006, som ændret bl.a. ved § 1 i lov nr. 521 af 17. juni 2008:
 1. I § 9, stk. 1, nr. 2, § 22, stk. 1, nr. 2, § 22, stk. 2, § 43, stk. 3, 1. pkt., § 59, stk. 2, nr. 2, og § 80, stk. 2 , indsættes efter »etableringskonto«: »og iværksætterkonto«.
 2. I § 9, stk. 1, nr. 3, indsættes efter 1. pkt.:
»Iværksætterkontoindskud medregnes med 100 pct. af beløbet, jf. dog § 43, stk. 3.« 3. I § 13, stk. 5, nr. 5, indsættes efter »etableringskonto«: »eller iværksætterkonto«.
 4. I § 22, stk. 1, nr. 3, indsættes efter 1. pkt.:
»Iværksætterkontoindskud medregnes med 100 pct. af beløbet, jf. dog § 43, stk. 3.« 5. I § 62, stk. 4, indsættes efter »etableringskontoindskud«: »og iværksætterkontoindskud«.
§ 3 I lov om indkomstskat for personer m.v. (personskatteloven), jf. lovbekendtgørelse nr. 959 af 19. september 2006, som ændret bl.a. ved § 109 i lov nr. 90 af 31. januar 2007, foretages følgende ændringer:
 1. I § 3, stk. 2, nr. 10, udgår: og.
 2. I § 3, stk. 2, nr. 11, ændres »erhvervsdrivende.« til: »erhvervsdrivende og«.
 3. I § 3, stk. 2, indsættes som nr. 12:
»12) indskud på iværksætterkonto efter lov om indskud på etableringskonto og iværksætterkonto.« § 4 I lov nr. 532 af 17. juni 2008 om ændring af aktieavancebeskatningsloven, dødsboskatteloven og kildeskatteloven, som ændret ved § 6 i lov nr. 906 af 12. september 2008, foretages følgende ændring:
 1. § 3, nr. 2, ophæves.
§ 5 I kildeskatteloven, jf. lovbekendtgørelse nr. 1086 af 14. november 2005, som ændret bl.a. ved § 3 i lov nr. 532 af 17. juni 2008, foretages følgende ændringer:
 1. I § 26 A indsættes som stk. 8:
»Stk. 8. En ægtefælle kan overdrage sine indskud på etableringskonto og iværksætterkonto til den anden ægtefælle, som herefter indtræder i overdragerens skattemæssige stilling med hensyn til disse indskud.« § 6 Loven træder i kraft dagen efter bekendtgørelsen i Lovtidende og har virkning fra og med indkomståret 2009.
Bemærkninger til lovforslaget Almindelige bemærkninger 1. Lovforslaget formål og baggrund Lovforslagets formål er at forbedre etableringskontoordningen med henblik på at skabe bedre forhold for iværksættere.
Forbedringen sker ved, at der i etableringskontoloven indføres en ny opsparingsordning for iværksættere.
Den nye opsparingsordning benævnes iværksætterkonto.
Det foreslås, at indskud på en iværksætterkonto fradrages ved opgørelsen af den personlige indkomst.
Dermed får indskud på en iværksætterkonto en skattemæssig fradragsværdi på op til 59,7 pct.
Formålet med indførelsen af en ny opsparingsordning er at øge tilskyndelsen til at spare op til start af egen virksomhed.
Iværksætterkontoordningen er et supplement til den eksisterende etableringskontoordning, som fortsat vil kunne bruges.
Lovforslaget er et led i aftalen af 2. november 2006 mellem regeringen (Venstre og Det Konservative Folkeparti) og Socialdemokraterne, Dansk Folkeparti og Det Radikale Venstre om udmøntning af globaliseringspuljen.
Det fremgår af aftalen, at der afsættes 10 mio. kr. i 2007 og 20 mio. kr. derefter til forbedring af opsparingsmulighederne ved etablering af nye virksomheder.
Første led i udmøntningen skete ved lov nr. 90 af 20. februar 2008, hvor reglerne i etableringskontoloven blev ændret, således at der blev indført forbedrede afskrivnings- og fradragsmuligheder, når etablering har fundet sted.
Lov nr. 90 af 20. februar 2008 udmøntede 10 mio. kr. for 2007 og efterfølgende indkomstår.
Forslaget er en udmøntning af de resterende 10 mio. kr.
Med globaliseringsreformen har regeringen givet uddannelse, forskning, innovation og iværksætteri topprioritet.
Iværksættere skaber innovation og øget konkurrence og hæver produktiviteten i samfundet.
Et af regeringens mål er, at Danmark i 2015 skal være blandt de lande i verden, hvor der er flest vækstiværksættere.
Regeringen vil derfor fortsætte indsatsen med at forbedre rammevilkårene for iværksættere og mindre virksomheder med vækstambitioner.
Regeringen har tidligere i 2002, 2004 og 2008 forbedret reglerne i etableringskontoloven.
 Med lovforslaget forbedres reglerne i etableringskontoloven yderligere.
 Forbedringen tager sigte på at få flere indskydere samt at få kontohaverne til at foretage større indskud end i dag.
2. Gældende ret Den gældende etableringskontoordning retter sig mod lønmodtagere, der ønsker at blive selvstændigt erhvervsdrivende, eksempelvis inden for den branche, som de kender fra deres ansættelse, eller lønmodtagere, der kan se potentialet i at udnytte en god idé erhvervsmæssigt.
De pågældende har imidlertid ikke altid den nødvendige opsparing til anskaffelse af eksempelvis maskiner og bygninger til brug for virksomheden.
Etableringskontoordningen giver skattemæssige incitamenter til at foretage opsparing forud for etableringen.
Efter de gældende regler i etableringskontoloven kan fuldt skattepligtige personer, der oppebærer lønindtægt m.v., og som ikke er fyldt 67 år ved udgangen af indkomståret, foretage indskud på en etableringskonto med henblik på etablering af selvstændig erhvervsvirksomhed eller erhvervelse af virksomhed i selskabsform ved anskaffelse af aktier eller anparter i et selskab.
Indskuddet kan fradrages ved opgørelsen af den skattepligtige indkomst.
Der er tale om et ligningsmæssigt fradrag, der gennemsnitligt har en skatteværdi på ca. 33 pct.
 Når en person har opnået fradrag ved at indskyde et beløb på en etableringskonto, skal der ske en skattemæssig udligning af dette fradrag, når etableringskontomidlerne anvendes.
Ved etablering af selvstændig erhvervsvirksomhed sker udligningen ved, at afskrivningsgrundlaget for virksomhedens aktiver nedsættes.
Det vil sige, at der sker en forlods afskrivning på afskrivningsberettigede aktiver.
Det drejer sig om fysiske aktiver som driftsmidler, skibe og bygninger samt goodwill m.m.
Ved anvendelse af etableringskontomidler til erhvervelse af afskrivningsberettigede aktiver reduceres det beløb, der lægges til grund ved beregning af skattemæssige afskrivninger på det pågældende formuegode, ved forlods afskrivning med et beløb, der svarer til 58 pct. af de hævede indskud, når der er foretaget fradrag for de hævede indskud i indkomståret 2002 eller senere indkomstår.
Såfremt der er foretaget fradrag for de hævede indskud i indkomstårene 1999-2001, er satsen 68 pct.
Såfremt der er foretaget fradrag for de hævede indskud i 1998 eller tidligere indkomstår, er satsen 100 pct.
I den situation er der således ikke mulighed for yderligere afskrivninger.
Er der tale om fradragsberettigede driftsomkostninger, sker udligningen ved, at omkostningerne fradrages med en mindre procentdel af det fulde beløb.
Det gælder for eksempel udgifter til dækning af løn m.v., leje af erhvervslokaler, udgifter til advokat og revisor i forbindelse med etableringen, markedsundersøgelser, udgifter til forsøg og forskning, samt udgifter til kurser og uddannelsesaktiviteter.
Ved anvendelse af etableringskontomidler til dækning af de nævnte udgifter anses det beløb, der hæves, at dække 55 pct. af udgifterne, således at der kan foretages fradrag med 45 pct. af udgiften ved opgørelsen af den personlige indkomst, når der er foretaget fradrag for de hævede indskud i indkomståret 2002 eller senere indkomstår.
Såfremt der er foretaget fradrag for de hævede indskud i indkomstårene 1999-2001, er satsen 65 pct., således at der kan foretages fradrag med 35 pct. af udgiften.
Såfremt der er foretaget fradrag for de hævede indskud i 1998 eller tidligere indkomstår, er satsen 100 pct.
I den situation er der således ikke mulighed for yderligere fradrag.
Ved erhvervelse af virksomhed i selskabsform sker udligningen på anden vis, da udgifter til anskaffelse af aktier og anparter ikke er fradragsberettigede ved indkomstopgørelsen.
Den skattemæssige udligning sker her i form af genbeskatning af de tidligere foretagne fradrag.
Genbeskatningen sker over en 10-årig periode med lige store årlige beløb fra og med det år, hvor beløbet hæves.
Genbeskatningen sker ved en forhøjelse af den personlige indkomst.
De skattemæssige virkninger holdes hos den person, der har indskudt på etableringskontoen.
Selskabets afskrivningsgrundlag bliver således ikke berørt af, at aktierne eller anparterne er købt for etableringskontomidler.
For beløb, for hvilke der er foretaget fradrag i indkomståret 2002 og følgende indkomstår, tillægges 50 pct. af det hævede indskud med 5 pct. i hvert af de 10 år.
For beløb, for hvilke der er foretaget fradrag i indkomstårene 1999-2001, tillægges 55 pct. af det hævede indskud med 5,5 pct. i hvert af de 10 år.
For beløb, for hvilke der er foretaget fradrag i indkomståret 1998 og tidligere indkomstår, tillægges 80 pct. af det hævede indskud med 8 pct. i hvert af de 10 år.
Som det fremgår, afhænger størrelsen af genbeskatningen samt reduktionen af afskrivningsgrundlaget og de fradragsberettigede driftsomkostninger af, hvornår etableringskontoindskuddene er sket.
Dette hænger sammen med, at fradragsværdien af de ligningsmæssige fradrag gradvist er reduceret siden skattereformen i 1993.
3. Lovforslagets indhold Der foreslås en ændring af etableringskontoloven, således at der indføres en iværksætterkonto, hvor der gives fradrag for indskuddene ved opgørelsen af den personlige indkomst og ikke blot som et ligningsmæssigt fradrag.
Skatteværdien af fradraget vil således kunne være op til ca. 59,7 pct., hvor det ligningsmæssige fradrags værdi alene udgør ca. 33 pct.
Herved forbedres incitamentet til at spare op efter reglerne i etableringskontoloven, da indskuddene kan fradrages ved opgørelsen af den personlige indkomst.
Den fulde skattemæssige fradragsværdi i iværksætterkontoordningen modsvares af, at det i modsætning til etableringskontoordningen ikke vil være muligt yderligere at afskrive på de anskaffede aktiver.
Anvendes iværksætterkontomidlerne til dækning af visse driftsudgifter, vil der tilsvarende ikke være adgang til yderligere fradrag.
Anvendes iværksætterkontomidler til erhvervelse af aktier, skal der ske fuld genbeskatning, når indskuddene anvendes hertil.
Genbeskatningen sker over en periode på 10 år, hvilket er den samme periode, der gælder for genbeskatningen, når der er anvendt etableringskontomidler.
Det yderligere fradrag m.m. knyttet til etableringskontoordningen er indført som kompensation for den lave fradragsværdi, jf. ovenfor.
Den fulde skattemæssige fradragsværdi modsvares endvidere af, at indskudsbeløb, der hæves uden at gå til dækning af udgifter m.v. i forbindelse med etablering af selvstændig erhvervsvirksomhed, afgiftsbelægges med 60 pct.
Tilsvarende gælder andre situationer, hvor midlerne ikke anvendes i overensstemmelse med formålet, f.eks. i den situation, hvor fristen for etablering udløber.
Afgiften på 60 pct. skal sikre, at iværksætterkontoordningen målrettes etablering af selvstændig erhvervsvirksomhed.
Den skal derved virke som et værn mod udskydelse af skattebetalingen, evt. til et tidspunkt, hvor man ved, at man ikke betaler den højeste marginalskat.
Fradrag for indskud ved opgørelsen af den personlige indkomst forventes dermed at føre til indskud, der er begrundet i en seriøs plan om senere etablering af selvstændig erhvervsvirksomhed, men ikke indskud, der primært er motiveret af den umiddelbare skattebesparelse.
Afgiften på 60 pct. tilfalder staten.
Iværksætterkontoordningen etableres som en overbygning på den eksisterende etableringskontoordning.
Bortset fra de ovennævnte principper for fradrag og beskatning udstrækkes de gældende principper for etableringskontoindskud til iværksætterkontoindskud.
 Eksempelvis vil reglerne for, hvornår etablering kan anses for at være sket, være fælles for iværksætter- og etableringskontomidler, ligesom reglerne for, hvad midlerne kan anvendes til, er fælles.
Med hjemmel i etableringskontolovens § 5, stk. 1, § 9, stk. 3, § 11 B, stk. 2, og § 15, har skatteministeren udstedt bekendtgørelse nr. 927 af 4. oktober 2005 om indskud på etableringskonto.
Bekendtgørelsen regulerer bl.a. pengeinstitutternes medvirken ved ordningen.
Det er tanken at ændre denne bekendtgørelse, så den også dækker indskud på iværksætterkonto.
 Der foreslås endvidere en række konsekvensændringer i dødsboskatteloven, kildeskatteloven og lov nr. 532 af 17. juni 2008 om ændring af aktieavancebeskatningsloven, dødsboskatteloven og kildeskatteloven.
4. Økonomiske konsekvenser for det offentlige Der indestår i alt ca. 1 mia. kr. i pengeinstitutter på den særlige indlånsform bestående af etableringskonti, hvor der igennem skattesystemet er givet fradrag for indskudsbeløbet.
I 2006, der er det seneste år, hvor der foreligger endelige optællinger, foretog ca. 2.200 personer fradrag for indskud på etableringskonto på i alt ca. 190 mio. kr.
Fradraget for indskud på en iværksætterkonto vil ifølge lovforslaget blive givet i den personlige indkomst, således at fradraget får en skatteværdi på op til ca. 59,7 pct.
En del af de nuværende indskydere på etableringskontoordningen må derfor antages at vælge at indskyde på en sådan ordning i stedet for den gældende, hvis de kan udnytte den højere fradragsværdi, og samtidig har formodning om ikke at have særligt høje indkomster de første par år efter etableringen.
Det antages at være tilfældet for ca. 40 pct. af de indskudte midler.
På baggrund af det nuværende årlige niveau for indskud på etableringskontoen på ca. 190 mio. kr.  og hvis det antages, at indskud på den nye ordning vil øges med 25 pct. som følge af indførelsen  skønnes tilføjelsen af iværksætterordningen at bevirke et umiddelbart provenutab på ca. 30 mio. kr. årligt.
Provenutabet er beregnet under hensyntagen til den forhøjede fradragsværdi i forhold til indskud på den gældende etableringskontoordning.
Den højere fradragsværdi modsvares dog af, at det ikke er muligt at afskrive yderligere på anskaffede aktiver, hvilket bevirker, at der efter nogle år vil blive tale om et årligt modsvarende provenu i størrelsesordenen 15 mio. kr.
Med en vis usikkerhed skønnes der således samlet at blive tale om et varigt provenutab på ca. 15 mio. kr. årligt.
Opgjort på indkomstårsbasis skønnes det umiddelbare provenutab til ca. 30 mio. kr. i 2009 og i de første par år, hvoraf ca. 10 mio. kr. vedrører kommunerne.
Lovforslaget medfører ingen økonomiske konsekvenser for regionerne.
Det umiddelbare provenutab opgjort på finansårsbasis vil først vise sig i 2010 som større overskydende skat eller mindre restskat for hovedparten af de berørte, så finansårsvirkningen af lovforslaget i 2009 skønnes at være ubetydelig.
5. Administrative konsekvenser for det offentlige Lovforslaget skønnes at medføre engangsudgifter for SKAT på ca. 7 mio. kr. til systemtilretninger og ca. 50.000 kr. til information.
6. Økonomiske konsekvenser for erhvervslivet Forslaget skønnes at medføre positive effekter for erhvervslivet.
Den foreslåede iværksætterordning vil, som et supplement til etableringskontoordningen, øge tilskyndelsen til at spare op til etablering af egen selvstændig erhvervsvirksomhed eller erhvervelse af virksomhed i selskabsform for personer, der kan fradrage indskud i den personlige indkomst med en skatteværdi på op til ca. 59,7 pct.
7. Administrative konsekvenser for erhvervslivet Lovforslaget har ikke administrative konsekvenser for erhvervslivet.
Reglerne om indskud på iværksætterkonto er en frivillig ordning, som personer, der ønsker at blive iværksættere eller har etableret sig som iværksættere, kan benytte sig af.
Frivillige ordninger falder uden for det område, der anses at indebære administrative konsekvenser.
Forslaget har været sendt til Erhvervs- og Selskabsstyrelsens Center for Kvalitet i ErhvervsRegulering (CKR) med henblik på en vurdering af, om forslaget skal forelægges Økonomi- og Erhvervsministeriets virksomhedspanel.
CKR vurderer ikke, at forslaget indeholder administrative konsekvenser.
Det bør derfor ikke forelægges et af Økonomi- og Erhvervsministeriets virksomhedspaneler.
8. Administrative konsekvenser for borgerne Lovforslaget har ingen administrative konsekvenser for borgerne.
9. Miljømæssige konsekvenser Lovforslaget har ingen miljømæssige konsekvenser.
10. Forholdet til EU-retten Lovforslaget indeholder ikke EU-retlige aspekter.
11. Høring Lovforslaget har været i høring hos Advokatrådet, Arbejderbevægelsens Erhvervsråd, Center for Kvalitet i Reguleringen, Danish Venture Capital & Private Equity Association, Dansk Erhverv, Dansk Industri, Dansk Iværksætterforening, Dansk Landbrug, Den Danske Skatteborgerforening, Ejerlederne, Finans og Leasing, Finansrådet, Foreningen Danske Revisorer, Foreningen Registrerede Revisorer, Foreningen af Statsautoriserede Revisorer, Forvaltningshøjskolen, Håndværksrådet, Landsorganisationen i Danmark, SKAT, SKATs retssikkerhedschef, Skatterevisorforeningen og START Danmark.
 En oversigt over modtagne høringssvar med tilhørende kommentarer er medtaget som bilag 1 til dette lovforslag.
12. Sammenfattende skema Samlet vurdering af konsekvenser af lovforslaget.
Bemærkninger til lovforslagets enkelte bestemmelser Til § 1 Til nr. 1 Etableringskontolovens titel foreslås ændret, således at det af titlen fremgår, at loven også gælder for iværksætterkonti.
Til nr. 2, 5, 6, 13, 27, 40 og 41 Iværksætterkontoordningen etableres som en overbygning på den eksisterende etableringskontoordning.
Hvor andet ikke er anført i dette forslag, udstrækkes de gældende principper for indskud på etableringskonto til indskud på iværksætterkonto.
Det foreslås, at der efter ordene »etableringskonto«, »etableringskontoen«, »etableringskontoens« og »etableringskonti« indsættes henholdsvis »eller iværksætterkonto«, »eller iværksætterkontoen«, »eller iværksætterkontoens« og »eller iværksætterkonti«.
Til nr. 3 Indskud på etableringskonto skal mindst udgøre 5.000 kr. og kan højst udgøre 40 pct. af nettolønindtægten eller af overskuddet fra selvstændig erhvervsvirksomhed.
Dog kan der altid indskydes 100.000 kr. af nettolønindtægten eller overskuddet.
Det foreslås, at disse forskellige grænser skal udgøre fælles grænser for den pågældende persons indskud på etableringskonto og iværksætterkonto.
Foretages der således indskud både på en etableringskonto og på en iværksætterkonto, skal de samlede indskud således udgøre mindst 5.000 kr. og højst 40 pct. af nettolønindtægten eller af overskuddet.
Tilsvarende gælder, at indskyder den pågældende person både på en etableringskonto og på en iværksætterkonto, kan de samlede indskud altid udgøre op til 100.000 kr.
Til nr. 4 og 7 Foretager en person indskud både på etableringskonto og på iværksætterkonto, vil indskuddene have forskellig skattemæssig værdi, ligesom hævninger fra de respektive konti skattemæssigt skal behandles forskelligt.
 Det foreslås derfor, at indskuddene skal ske på separate konti, jf. forslagets § 1, nr. 4. Tilsvarende foreslås, at hvis kontohaveren således har både en etableringskonto og en iværksætterkonto, og ønsker at hæve et beløb i forbindelse med etablering af selvstændig erhvervsvirksomhed, skal den pågældende vælge hvor meget, der hæves fra hver enkelt konto, jf. forslagets § 1, nr. 7.
Til nr. 6, 8 og 9 Når der ved indkøb af aktiver som maskiner, inventar, skibe, bygninger og goodwill mv., jf. lovens § 7, stk. 1, litra a-f, hæves beløb fra en etableringskonto, hæves der af indskuddene på kontoen med samme beløb.
Det beløb, der herefter lægges til grund ved beregning af skattemæssige afskrivninger på det pågældende formuegode, formindskes med forlods afskrivning.
Dermed udlignes det fradrag, der i sin tid er foretaget på baggrund af indskuddet på etableringskontoen.
Størrelsen af reduktionen er forskellig afhængigt af i hvilket år, indskuddet er foretaget.
Når der er foretaget fradrag for det hævede indskud i indkomståret 1998 eller tidligere, foretages således fuld forlods afskrivning.
Der kan altså ikke afskrives yderligere på det erhvervede formuegode.
Det foreslås, at der også skal foretages fuld forlods afskrivning, jf. forslagets § 1, nr. 9, ved hævning fra iværksætterkonto i forbindelse med erhvervelse af de pågældende formuegoder, jf. forslagets § 1, nr. 6. Det skal ses i forhold til, at indskuddene på kontoen fradrages i den personlige indkomst, jf. forslagets § 3, hvorved indskuddet gives fuld fradragsværdi.
Der foretages samtidig en konsekvensrettelse, jf. forslagets § 1, nr. 8.
Til nr. 10 Etableringskontomidler kan også hæves til dækning af lønudgifter og leje af lokaler m.v., jf. lovens § 7, stk. 1, litra g-j.
Lovens § 7, stk. 10, regulerer, hvordan sådanne hævninger skattemæssigt behandles.
Det foreslås, at denne regel også skal gælde iværksætterkontomidler.
Det præciseres endvidere, at § 7, stk. 5, 2. pkt., jf. forslagets § 1, nr. 7, finder tilsvarende anvendelse.
Har kontohaveren således både en etableringskonto og en iværksætterkonto, og ønsker kontohaveren at hæve et beløb i forbindelse med etablering af selvstændig erhvervsvirksomhed, skal den pågældende vælge hvor meget, der hæves fra hver enkelt konto.
Der er således ikke noget til hinder for, at der hæves beløb fra begge konti til finansiering af indkøb af et erhvervsaktiv.
Anskaffes en maskine til 200.000 kr., og der efterfølgende hæves 100.000 kr. fra hver konto, betyder det, at der sker fuld forlods afskrivning for så vidt angår den halvdel af finansieringen, der kommer fra iværksætterkontoen, og delvis forlods afskrivning for så vidt angår den anden halvdel af finansieringen hidrørende fra etableringskontoen (forudsat at der er tale om indskud, der er foretaget efter 1998).
Til nr. 11 og 12 Når etableringskontoindskud anvendes til dækning af udgifter, der er fuldt ud fradragsberettigede ved opgørelsen af den skattepligtige indkomst i det år, hvori udgiften afholdes, sker der en skattemæssig udligning ved, at det hævede beløb anses for at dække den fradragsberettigede udgift.
Det vil sige, at den skattemæssige udligning sker ved, at der ikke er fradrag for udgiften ved indkomstopgørelsen på det tidspunkt, hvor udgiften afholdes.
Kontohaveren har således fået fradrag for udgiften på det tidspunkt, hvor indskuddene på etableringskontoen blev foretaget.
For indskud foretaget i 1998 og tidligere anses det beløb, der hæves til dækning af de pågældende udgifter, fuldt ud at dække udgifterne.
Der kan således i denne situation ikke foretages fradrag for nogen del af lønudgiften m.v.
For indskud foretaget efter 1998 er der fradrag for en procentsats af lønudgiften m.v.
Baggrunden er, at værdien af fradrag for indskud på en etableringskonto siden skattereformen i 1993 er reduceret.
Eftersom indskuddet på iværksætterkonto er fuldt fradragsberettiget i indkomsten, foreslås tilsvarende, at beløb, der hæves fra en iværksætterkonto til dækning af de pågældende udgifter, fuldt ud skal dække udgifterne, således at der ikke kan foretages fradrag for nogen del af lønudgiften m.v.
Hermed udlignes det fradrag, der i sin tid er givet i forbindelse med indskuddet på iværksætterkontoen, jf. forslagets § 1, nr. 12.
 Der foretages endvidere en konsekvensrettelse af lovens § 7, stk. 10, som følge af forslagets § 1, nr. 11, jf. forslagets § 1, nr. 11.
Til nr. 13-15 Efter etableringskontolovens § 7, stk. 2, kan etableringskontomidler under visse nærmere angivne betingelser anvendes ved etablering i selskabsform ved anskaffelse af aktier eller anparter.
Lovens § 7, stk. 11, regulerer, hvordan sådanne hævninger skattemæssigt behandles.
Det foreslås, at denne regel også skal gælde iværksætterkontomidler, jf. nr. 13. Det præciseres endvidere, at § 7, stk. 5, 2. pkt., jf. forslagets § 1, nr. 7, finder tilsvarende anvendelse.
Har kontohaveren således både en etableringskonto og en iværksætterkonto, og ønsker kontohaveren at hæve et beløb i forbindelse med etablering af selvstændig erhvervsvirksomhed, skal den pågældende vælge hvor meget, der hæves fra hver enkelt konto.
 Ved etablering i selskabsform udlignes det fradrag, der i sin tid er foretaget, ved genbeskatning af indskuddene i det indkomstår, hvor etableringen foretages, og de 9 følgende indkomstår med lige store beløb.
Det foreslås, at genbeskatningen i forbindelse med etablering i selskabsform sker på samme måde ved anvendelse af iværksætterkontomidler.
Det foreslås, at fradragene neutraliseres ved genbeskatning af indskuddene i det indkomstår, hvor etableringen foretages, og de 9 følgende indkomstår.
Det hævede indskud tillægges således den personlige indkomst med 10 pct. i hvert af de 10 år, jf. § 1, nr. 15.
 Ændringen af § 7, stk. 11, 5. pkt., jf. forslagets § 1, nr. 14, er en konsekvensrettelse som følge af § 1, nr. 15.
Til nr. 16 og 17 Der er tale om konsekvensrettelser.
Til nr. 18-20 Efter de gældende regler i etableringskontoloven medregnes indskud på en etableringskonto med tillæg af 3 pct. for hvert år fra udløbet af det indkomstår, hvori indskuddet er foretaget, og indtil det 65. år i den skattepligtige indkomst, såfremt etablering ikke er foretaget inden udgangen af det indkomstår, hvor kontohaveren fylder 65 år.
Det følger af etableringskontolovens § 9, stk. 1.
I øvrigt kan samtlige indskud på en etableringskonto hæves inden det 65. år, selvom etablering ikke er sket.
Også i denne situation medregnes indskuddet på en etableringskonto med tillæg af 3 pct. for hvert år fra udløbet af det indkomstår, hvori indskuddet er foretaget, og indtil udløbet af det indkomstår, hvori indskuddet er hævet, i den skattepligtige indkomst.
Det følger af etableringskontolovens § 9, stk. 2.
 Tilsvarende principper foreslås at skulle gælde for indskud på iværksætterkonto, såfremt etablering ikke er foretaget inden det tidspunkt, hvor kontohaveren fylder 65 år, jf. forslagets nr. 18, eller såfremt indskud på iværksætterkonto hæves, selvom etablering ikke er sket, jf. forslagets nr. 19.
I stedet for at indskuddet med procenttillæg medregnes til den skattepligtige indkomst, foreslås det dog, at indskuddet med procenttillæg afgiftsbelægges med 60 pct.
Herved sikres det, at en kontohaver ikke kan indskyde på en iværksætterkonto blot med henblik på skatteudskydelse i stedet for etablering af selvstændig erhvervsvirksomhed.
Hvis indskuddene således blev medregnet til den skattepligtige indkomst, ville man kunne spekulere i at foretage indskud på et tidspunkt, hvor man betaler den højeste marginalskat, og hæve indskuddet på et tidspunkt, hvor dette ikke er tilfældet.
Målsætningen med iværksætterkontoordningen er  ligesom etableringskontoordningen  at sikre de bedste vilkår for etablering af selvstændig erhvervsvirksomhed, ikke for skatteplanlægning.
 Det foreslås, at de beløb, der er indsat på iværksætterkontoen, sikrer det nævnte afgiftskrav, og at beløbene ikke kan hæves, før afgiften er betalt, jf. forslagets nr. 20. Det svarer til reglen for beløb, der er indsat på etableringskonto, hvor indskuddet hæves efter etableringskontolovens § 9, stk. 1 og 2. I dette tilfælde er det pågældende skattekrav på samme måde sikret af etableringskontobeløbene, der ikke kan hæves, før skatten er betalt.
Til nr. 21-22 Når etablering har fundet sted, skal indskud på etableringskonto, der ikke har kunnet hæves inden 9 år efter udløbet af det år, hvori etablering har fundet sted, eller inden udgangen af det indkomstår, hvori kontohaveren fylder 67 år, medregnes til den skattepligtige indkomst for det indkomstår, hvori fristen er udløbet, jf. etableringskontolovens § 10, stk. 1. Indskuddet medregnes med tillæg af 3 pct. for hvert år fra udløbet af det indkomstår, hvori indskuddet er fradraget, og indtil fristens udløb.
For indskud foretaget inden etableringen medregnes dog først tillæg fra og med det tredje år efter etableringsåret.
Alternativt kan indskudsbeløbet i det nævnte tilfælde hæves inden udløbet af fristen.
I så fald medregnes beløbet med tillæg af 3 pct. for hvert år fra udløbet af det indkomstår, hvori indskuddet er fradraget, og indtil udløbet af det indkomstår, hvori indskuddet hæves, i den skattepligtige indkomst for det år, hvori beløbet er hævet, jf. etableringskontolovens § 10, stk. 2. For indskud foretaget inden etablering medregnes dog først tillæg fra og med det andet år efter etableringsåret.
 Tilsvarende principper foreslås at skulle gælde for indskud på iværksætterkonto, der ikke har kunnet hæves inden 9 år efter udløbet af det år, hvori etablering har fundet sted, eller inden udgangen af det indkomstår, hvori kontohaveren fylder 67 år, jf. forslagets nr. 21, eller såfremt indskudsbeløbet i det nævnte tilfælde hæves inden udløbet af fristen, jf. forslagets nr. 22.
I stedet for, at indskuddet med procenttillæg medregnes til den skattepligtige indkomst, foreslås det dog, at indskuddet med procenttillæg afgiftsbelægges med 60 pct.
Der henvises til bemærkningerne til nr. 18 og 19.
Til nr. 23 Der er tale om en konsekvensrettelse som følge af de foreslåede ændringer af etableringskontolovens § 9, stk. 2, og 3, jf. forslagets § 1, nr. 19 og 20.
Til nr. 24-28 Har et skatteankenævn, Landsskatteretten eller en domstol i forbindelse med behandlingen af en klage over en skatteansættelse anerkendt en foretaget etablering, der tidligere har været tilsidesat, regnes fristen på 9 år i etableringskontolovens § 10, stk. 1, jf. bemærkningerne til nr. 21, fra udløbet af det indkomstår, hvori endelig afgørelse af etableringsspørgsmålet er truffet, jf. den gældende regel i etableringskontolovens § 10, stk. 4. I samme bestemmelse er det præciseret, at indskud, der herefter ikke har kunnet hæves inden for denne nye frist, medregnes til den skattepligtige indkomst, jf. stk. 1, i det indkomstår, hvori denne frist udløber.
 Er der tale om indskud på iværksætterkonto, foreslås det på tilsvarende måde præciseret, at indskudsbeløbet afgiftsbelægges i det indkomstår, hvori den nye frist udløber, jf. forslagets § 1, nr. 25. Der foretages samtidig en konsekvensrettelse, jf. forslagets § 1, nr. 24.
Det er i etableringskontolovens § 10, stk. 5, fastsat, at hvis SKAT tilsidesætter en etablering, er der mulighed for at hæve et beløb fra etableringskontoen til dækning af et skattekrav, der er opstået på grund af tilsidesættelsen.
Etableringskontoindskud, som således er hævet, kan dog retableres, hvis skatteyderen inden 3 måneder efter at have fået endeligt medhold i, at etablering er sket, indskyder et beløb på etableringskontoen, der svarer til de indskud, der tidligere er foretaget på kontoen.
Det foreslås i forslagets § 1, nr. 26, tilsvarende, at SKAT skal kunne hæve fra iværksætterkontoen til dækning af skatte- og afgiftskravet.
 Det foreslås svarende hertil, at iværksætterkontoindskud, der i denne situation er hævet, kan retableres, hvis skatteyderen inden 3 måneder efter at have fået endeligt medhold i, at etablering er sket, indskyder et beløb på iværksætterkontoen, der svarer til de indskud, der tidligere er foretaget på kontoen, jf. forslagets § 1, nr. 27.
I stedet for at indskyde beløb på kontoen kan skatteyderen efter gældende ret, jf. lovens § 10, stk. 5, 3. pkt., bl.a. vælge at forlodsafskrive de tilsvarende oprindelige indskud på anskaffelser, der er foretaget efter etableringen, såfremt de almindelige betingelser herfor er opfyldt ved anskaffelsen.
I forbindelse hermed kan skatteyderen inden for samme 3-måneders-frist anmode om genoptagelse af skatteansættelsen for etableringsåret og følgende år.
 Efter § 10, stk. 5, 5. pkt., medregnes indskud, som ikke er retableret gennem indsættelse på etableringskontoen (eller iværksætterkontoen, jf. forslagets § 1, nr. 27) eller blevet forlodsafskrevet m.v., til den skattepligtige indkomst i det år, hvor 3-måneders-fristen udløber.
 Det foreslås svarende hertil at udvide § 10, stk. 5, pkt., til også at gælde iværksætterkonti, ligesom det tilsvarende præciseres, at indskudsbeløbet i dette tilfælde afgiftsbelægges med 60 pct., jf. forslagets § 1, nr. 28.
Til nr. 29 Når etablering har fundet sted, og den nu etablerede indgår ægteskab efter etableringen, kan den etableredes samlevende ægtefælle hæve indskud fra sin eventuelle etableringskonto til brug i den etablerede virksomhed, jf. lovens § 10 A.
Det kan ske i op til 2 år efter ægteskabets indgåelse.
Det gælder dog kun, såfremt der ikke forinden er indtrådt beskatning af indskuddene på den etableringskonto, der tilhører den etableredes samlevende ægtefælle, efter lovens §§ 9, 10, 11 og 11 A.
 Det foreslås at ændre § 10 A, således at den også gælder iværksætterkontomidler.
Når etablering har fundet sted, og den nu etablerede har indgået ægteskab efter etableringen, kan den etableredes samlevende ægtefælle herefter hæve indskud fra sin etableringskonto eller iværksætterkonto til brug i virksomheden.
Dette vil dog kun gælde, såfremt der ikke forinden er indtrådt beskatning eller afgiftsberigtigelse af indskuddene på den etableringskonto eller iværksætterkonto, der tilhører den etableredes samlevende ægtefælle, efter lovens §§ 9, 10, 11 og 11 A.
Til nr. 30 Der er tale om en konsekvensrettelse.
Til 31, 32 og 34 Ved kontohavers død eller konkurs medregnes indskud, der ikke er hævet, med tillæg af 3 pct. fra hvert år fra udløbet af de indkomstår, hvor indskuddene er fradraget, og indtil udløbet af døds- eller konkursåret i den skattepligtige indkomst i dette år.
Det følger af etableringskontolovens § 11, stk. 1.
Ophører kontohaverens skattepligt efter kildeskattelovens § 1, medregnes efter gældende regler indskud, der ikke er hævet, tilsvarende i den skattepligtige indkomst for det indkomstår, hvori skattepligten ophører.
Det samme gælder, hvis kontohaveren efter bestemmelserne i en dobbeltbeskatningsoverenskomst bliver hjemmehørende uden for Danmark.
Det følger af etableringskontolovens § 11, stk. 2, 1-4. pkt.
 Er der tale om indskud på iværksætterkonto, foreslås det, at det nævnte indskudsbeløb med tillæg i stedet afgiftsbelægges i døds- eller konkursåret, henholdsvis det indkomstår, hvori skattepligten ophører, med 60 pct., jf. forslagets § 1, nr. 31, henholdsvis nr. 32. Der henvises til bemærkningerne til nr. 18-20.
I forbindelse med reglen om ophør af skattepligt efter kildeskattelovens § 1, gælder der efter gældende ret den undtagelse, at har etablering fundet sted, skal der ikke foretages efterbeskatning, så længe kontohaveren er skattepligtig efter kildeskattelovens § 2, stk. 1, nr. 4, af indkomsten fra virksomheden.
Det følger af etableringskontolovens § 11, stk. 2, 5. pkt.
Er der tale om indskud på iværksætterkonto, foreslås en tilsvarende undtagelse.
Har etablering fundet sted, skal der herefter ikke foretages afgiftsberigtigelse, så længe kontohaveren er skattepligtig efter kildeskattelovens § 2, stk. 1, nr. 4, af indkomsten fra virksomheden, jf. forslagets § 1, nr. 34.
 Af etableringskontolovens § 11, stk. 2, 7. pkt., følger endelig, at efterbeskatning senest skal ske ved udløbet af fristen for etablering, jf. lovens § 8. Er der tale om indskud på iværksætterkonto foreslås tilsvarende, at afgiftsberigtigelse senest skal ske ved udløbet af fristen for etablering, jf. forslagets § 1, nr. 34.
Til nr. 33 Der er tale om en konsekvensrettelse.
Til nr. 35 og 36 Hvis en virksomhed ophører eller afhændes, medregnes indskud, der ikke er hævet, og indskud, som er hævet i det indkomstår, hvori virksomheden er ophørt eller afhændet, ved opgørelsen af den skattepligtige indkomst for ophørs- eller afhændelsesåret.
Tilsvarende gælder, at hvis kravene i etableringskontolovens § 7, stk. 2, nr. 1 eller 2, jf. de nærmere vilkår for etablering af selvstændig erhvervsvirksomhed i selskabsform, ikke kan anses for at være opfyldt, medregnes indskud, der ikke er hævet, ved opgørelsen af den skattepligtige indkomst for det pågældende indkomstår.
 Er der tale om indskud på iværksætterkonto, foreslås det, at de nævnte indskud i stedet afgiftsbelægges med 60 pct. i det indkomstår, hvori virksomheden er ophørt eller afhændet, eller hvor kravene i § 7, stk. 2, nr. 1 eller 2, ikke kan anses for opfyldt.
Til nr. 37 Hvis der hæves beløb på en etableringskonto, og det viser sig, at der ikke kan forlods afskrives, afholdes udgifter eller etableres i selskabsform, skal der ske efterbeskatning af de hævede indskud på samme måde, som hvis etablering opgives, jf. etableringskontolovens § 11 A.
Det foreslås, at dette også skal gælde indskud på iværksætterkonto.
I stedet afgiftsbelægges indskudsbeløbet dog med 60 pct.
Der henvises til bemærkningerne til nr. 18-20.
Til nr. 38 Der er tale om en konsekvensrettelse som følge af den foreslåede ændring af etableringskontolovens § 9, stk. 2, jf. forslagets § 1, nr. 19.
Til nr. 39 Det foreslås, at der indsættes en ny bestemmelse som § 11 D, som skal regulere, hvornår afgiftsberigtigelsen m.v. af iværksætterkontomidler skal ske.
Hensigten med bestemmelsen er at sidestille afgiftsberigtigelsen af iværksætterkontomidler med efterbeskatningen af etableringskontomidler.
I den forbindelse forslås det også, at reglerne i skatteforvaltningsloven, skattekontrolloven, kildeskatteloven, inddrivelsesloven og opkrævningsloven finder tilsvarende anvendelse for afgift, der skal svares af iværksætterkontomidler.
Det betyder eksempelvis, at afgiftsberigtigelse af iværksætterkontomidler kan påklages efter samme regler i skatteforvaltningsloven som efterbeskatning af etableringskontomidler.
Det vil sige, at afgiftsberigtigelsen kan påklages til skatteankenævn eller Landsskatteretten.
Til § 2 Til nr. 1-5 Der er tale om konsekvensrettelser.
Dødsboskattelovens regler om etableringskontoindskud skal således også gælde for iværksætterkontoindskud.
Det vil bl.a. sige, at den efterlevende ægtefælle kan succedere i afdødes indskud på iværksætterkonto.
Til § 3 Til nr. 1 og 2 Der er tale om konsekvensændringer som følge af forslagets § 3, nr. 3.
Til nr. 3 Det foreslås, at indskud på iværksætterkonto kan fradrages i den personlige indkomst, jf. forslagets § 3, nr. 3. Herved får indskud en skattemæssig fradragsværdi på op til ca. 59,7 pct.
Til § 4 Til nr. 1 § 3, nr. 2, i lov nr. 532 af 17. juni 2008 ophæves, men genindføres ved § 5 i denne lov.
Der er tale om en lovteknisk tilrettelse.
Til § 5 Til nr. 1 Der er tale om en lovteknisk konsekvensrettelse, hvor § 3, nr. 2, i lov nr. 532 af 17. juni 2008 genindføres, således at en ægtefælle i levende live kan succedere i den anden ægtefælles indskud på iværksætterkonto.
Til § 6 Det foreslås, at lovforslaget træder i kraft dagen efter bekendtgørelsen i Lovtidende.
Det foreslås, at lovforslagets §§ 1-5 har virkning for indskud på iværksætterkonto fra og med indkomståret 2009.
