Vejledning om ansøgning om støtte fra ansøgningspuljen social investeringspulje om fremskudt psykiatri Ansøgningsfrist den 14. august 2020 kl. 12:00 INDHOLDSFORTEGNELSE 1 Indledning 2 Baggrund for ansøgningspuljen 3 Ansøgningspuljens formål 4 Ansøgerkreds 5 Målgruppen 6 Forventede resultater 7 Støtteegnede projekter 8 Projektperiode 9 Tildelingskriterier og vurdering 10 Tilskudsberettigede udgifter 11 Ikke tilskudsberettigede udgifter 12 Udarbejdelse af budget 13 Ansøgningsfrist og -procedure 14 Statsstøtte 1 Indledning Som led i satspuljeaftalen for 2018 blev der som en del af Handlingsplan til bekæmpelse af hjemløshed1 afsat i alt 12,5 mio. kr. til ansøgningspulje til social investeringspulje om fremskudt psykiatri.
Midlerne er afsat på finansloven for 2020 på § 15.75.46.70.
 Det forventes, at tre til fem kommuner, i samarbejde med regioner, vil kunne modtage støtte fra ansøgningspuljen i projektperioden fra 1. oktober 2020 til 30. september 2022.
2 Baggrund for ansøgningspuljen Det fremgår af den seneste kortlægning af hjemløshed at næsten 6.500 mennesker befinder sig i hjemløshed (registreret i uge 6 i 2019). Heraf havde over halvdelen en psykisk sygdom2. Psykisk sygdom dækker i kortlægningen både over diagnosticeret og skønnede psykiske lidelser, og for personer uden en reel diagnose, er et vigtigt skridt på vejen til at hjælpe dem, at de bliver udredt for deres psykiske lidelse.
Mennesker i hjemløshed har ofte en kaotisk tilværelse, som ud over psykiske vanskeligheder er præget af alkohol- og stofmisbrug, somatiske sygdomme, manglende netværk og økonomiske vanskeligheder.
Det kan give udfordringer i forhold til en succesfuld psykiatrisk udredning og behandling.
Målgruppen kan fx have svært ved at møde eller leve op til de krav, der gælder i det psykiatriske behandlingssystem.
Kommuner og regioner på socialområdet har igennem de seneste år generelt sat fokus på recovery-orienteret rehabilitering og indsatser, der tager udgangspunkt i det enkelte menneske og vedkommendes håb, ønsker og drømme.
Denne tilgang inddrager borgerens eget perspektiv og lægger vægt på, at de faglige indsatser iværksættes på en måde, hvor målgruppen har mulighed for at kunne indgå i et samarbejde.
Der er behov for at understøtte den fortsatte omstilling og investering i opsøgende, recovery- og helhedsorienterede indsatser på tværs af social- og psykiatriområdet, som sætter fokus på progression for målgruppen på baggrund af en relevant og nødvendig behandling af deres psykiske vanskeligheder.
Investeringer, der har både menneskelige og samfundsmæssige gevinster.
Når kommuner og regioner skal omlægge deres organisering og indsatser, kan de initiale investeringsomkostninger udgøre en barriere.
Dette imødekommer denne ansøgningspulje.
3 Ansøgningspuljens formål Ansøgningspuljens formål er at yde støtte til kommuner, der indgår i et samarbejde med regioner om at omlægge praksis i retning mod en mere fremskudt psykiatriindsats.
Med en fremskudt psykiatriindsats kan kommuner og regioner i samarbejde foretage en tidlig opsporing og psykiatrisk udredning af personer i hjemløshed, med eventuelle ubehandlede psykiatriske lidelser, i de omgivelser, som personen kender.
 Det kan fx være gennem en opsøgende social- og sundhedsfaglig indsats på gadeplan, hvor borgere i hjemløshed og med psykiske vanskeligheder opspores og guides eller visiteres til psykiatrisk udredning og behandling, eller via en fremskudt psykiatrisk indsats på herberger, væresteder, krisecentre etc.
4 Ansøgerkreds Ansøgningspuljens ansøgerkreds er kommuner, der indgår i samarbejde med en region.
Der vil blive lagt vægt på, at der ved ansøgningstidspunktet er indgået samarbejdsaftale mellem den ansøgende kommune og regionen.
Såfremt dette ikke er muligt, skal der fremsendes en tidsplan herfor.
5 Målgruppen Målgruppen er mennesker i hjemløshed med ubehandlede psykiatriske lidelser.
Hjemløshed defineres således: Som hjemløse regnes personer, som ikke disponerer over egen (ejet eller lejet) bolig eller værelse, men som er henvist til midlertidige bo-alternativer, eller som bor midlertidigt og uden kontrakt hos familie, venner eller bekendte.
Som hjemløse regnes også personer uden et opholdssted den kommende nat3. En definition af hjemløshed baseret på boligsituationen betyder ikke, at boligmæssige forhold nødvendigvis udgør de væsentligste årsager til hjemløshed, men at der i definitionen er mulighed for at sondre mellem hjemløshed som situation og hjemløshedens årsager og konsekvenser.
 Omlægningen til en mere fremskudt psykiatriindsats kan omfatte kommunens samlede målgruppe af borgere i hjemløshed eller særlige delmålgrupper af mennesker i hjemløshed, herunder fx mennesker i langvarig hjemløshed, såkaldte gadesovere eller brugere af herberg.
6 Forventede resultater De forventede resultater for de støttede projekter er, at virksomme indsatser skal udbredes til flere kommuner, så flere borgere i hjemløshed får den rette hjælp, som sætter fokus på udredning og behandling af psykiske vanskeligheder.
 Forventede resultater på borgerniveau:
 Det forventes, at flere mennesker i hjemløshed vil modtage en fremskudt psykiatrisk indsats med psykiatrisk udredning og behandling, der imødekommer målgruppens særlige behov og udfordringer, og som målgruppen vil profitere af.
 Forventede resultater på organisatorisk niveau:
 Det forventes, at der etableres et bæredygtigt samarbejde mellem kommuner og regioner, hvor der i højere grad træffes beslutninger på baggrund af data, herunder data om økonomiske potentialer ved omlægning mod en mere fremskudt psykiatriindsats, der vil kunne videreføres og forankres efter projektperiodens ophør.
7 Støtteegnede projekter Kommuner kan søge om støtte fra ansøgningspuljen til at omlægge praksis i retning af en mere fremskudt psykiatrisk indsats.
Omlægningen skal ske i samarbejde med en region.
Støtte kan ydes til etablering af nye partnerskaber eller videreudvikling af allerede eksisterende partnerskaber mellem kommuner og regioner.
Det kan fx udmøntes i form af en opsøgende social- og sundhedsfaglig indsats på gadeplan, hvor borgere i hjemløshed og med psykiske vanskeligheder opspores og guides eller visiteres til psykiatrisk udredning og behandling, eller via en fremskudt psykiatrisk indsats på herberger, væresteder, krisecentre etc.
Det er eksempelvis projekter, der har fokus på opsøgende og udgående, recovery-orienterede indsatser med psykiatrisk udredning og behandling.
Partnerskaber kan både sætte fokus på at styrke lokale samarbejdsmodeller, øget brobygning og med fokus på, at indsatsen etableres, dér hvor borgeren befinder sig.
Gennem de seneste ti år har der været fokus på at udvikle samarbejdsaftaler og  modeller på tværs af kommuner og regioner vedrørende borgere med psykiske vanskeligheder.
Eksempelvis kan nævnes Den gode udskrivning4, og Koordinerede indsatsplaner5. Enkelte steder har samarbejdet udviklet sig således, at medarbejdere i kommunerne har opnået kompetencer til at screene målgruppen, og kommunen kan derved blive døren ind til behandlingspsykiatrien.
Sådanne samarbejdsmodeller er eksempler på, hvordan eksisterende partnerskaber kan understøtte en mere fremskudt og lettere tilgængelig psykiatrisk indsats.
Støtteegnede projekter vil kunne omfatte en videreudvikling af sådanne eller lignende partnerskaber.
Støtteegnede projekter skal leve op til puljens formål om omlægning af praksis i retning mod en mere fremskudt psykiatriindsats og specifikke tildelingskriterier, der fremgår af afsnit 9.
 Der kan ikke søges midler til drift af allerede eksisterende samarbejde mellem kommuner og regioner.
 For en nærmere beskrivelse af tilskudsberettigede udgifter se vejledningens afsnit 10-12.
8 Projektperiode Midlerne anvendes i perioden 1. oktober 2020 til 30. september 2022.
Tabel 1: Tidsplan 9 Tildelingskriterier og vurdering Ansøgningen vurderes på baggrund af, om tildelingskriterierne er opfyldt, og om der er sammenhæng mellem disse, jf. tabel 1. De enkelte vurderingsområder uddybes nedenfor efter den skematiske oversigt.
Tabel 2: Vurdering og tildelingskriterier Når ansøgningsskemaet udfyldes, skal ansøger beskrive nedenstående:
 Ad 1) Ansøgerkreds, formål og målgruppe:
 Det vil blive vurderet, om projektets ansøgerkreds, formål og målgruppe ligger inden for ansøgningspuljens ansøgerkreds, formål og målgruppe.
 Til brug for vurderingen skal det beskrives, hvordan projektet har til formål at omlægge praksis i retning mod en mere fremskudt psykiatriindsats, fx gennem en opsøgende social- og sundhedsfaglig indsats på gadeplan, hvor borgere i hjemløshed og med psykiske vanskeligheder opspores og guides eller visiteres til psykiatrisk udredning og behandling, eller via en fremskudt psykiatrisk indsats på herberger, væresteder. krisecentre etc.
 Det er vigtigt, at det sandsynliggøres, at projektet medvirker til at fremme ansøgningspuljens formål.
Projektets målgruppe skal beskrives kort og præcist.
Beskrivelsen skal indeholde følgende oplysninger:
  Hvem indgår i målgruppen? Det skal beskrives, hvad der kendetegner de borgere, som indgår i målgruppen.
  Hvor mange fra målgruppen forventes at deltage i projektet? Det er vigtigt, at der gives et realistisk bud på, hvor mange der indgår i projektet.
  Hvordan vil antal deltagere fra målgruppen i projektet blive opgjort? Det skal beskrives, hvordan antallet af deltagere optælles.
 Det skal overvejes, om der er særlige kønsmæssige, aldersmæssige, handicap, etniske eller andre perspektiver, der skal tages højde for i projektet.
I så fald skal det beskrives.
 Ad 2) Aktiviteter og forventede resultater:
 Det vil blive vurderet, om projektets aktiviteter bidrager til opfyldelse af projektets formål og forventede resultater.
Til brug for vurderingen skal de planlagte aktiviteter være klart beskrevet, og det skal beskrives, hvordan aktiviteterne hænger sammen med projektets formål og forventede resultater.
Det vil indgå i vurderingen, om det er sandsynliggjort, at de beskrevne aktiviteter vil føre til opfyldelse af projektets formål.
Indholdet i projektets aktiviteter skal beskrives, så det fremgår, hvordan aktiviteterne modsvarer målgruppens udfordringer.
Ansøger kan med fordel udarbejde en tidsplan for projektet, der tydeliggør projektets aktiviteter i projektperioden, Kommuner, der ansøger om støtte skal beskrive de forventede resultater, der søges opnået i projektperioden og opstille konkrete målsætninger på borgerniveau og organisatorisk niveau, der viser hvilke forandringer der søges opnået i forhold til målgruppen og i forhold til det organisatoriske samarbejde mellem kommune og region.
I vejledningens afsnit 6 er der redegjort for konkrete forventninger til de resultater, der skal opnås i forhold til målgruppen og i forhold til kommunen og regionen.
 Det vil blive vurderet, om ansøger har opstillet konkrete målsætninger på borgerniveau og organisatorisk niveau, og om målsætningerne har sammenhæng med de forventede resultater for ansøgningspuljen.
Målsætningerne skal afspejle de konkrete resultater eller forandringer, som projektet forventes at opnå i relation til målgruppen af borgere og organisatorisk i samarbejdet mellem kommune og regionen.
Det er således ikke tilstrækkeligt kun at opstille mål med fokus på gennemførelse af aktiviteter.
 Et eksempel på en målsætning på borgerniveau/organisatorisk niveau er, at:
85 % af borgerne oplevere større velbefindende og forbedret mental trivsel efter udredning og evt. igangsætning af psykiatrisk behandling] Ad 3) Faglige krav:
 Det vil blive vurderet, om der er tale om en reel og bæredygtig omlægning af indsatsen, herunder om der opleves et behov for indsatsen fra kommunens, og evt. regionens, side.
Til brug for vurderingen, skal den nuværende praksis og organisering af samarbejdet på området samt kommunens (og gerne regionens) motivation for omlægningen tydeligt beskrives.
Der vil blive lagt vægt på at motivationen for omlægning af indsatsen er beskrevet i forhold til omlægningen i både kommunalt og regionalt regi.
 Krav til udformning af en potentialeberegning:
Der skal som en del af ansøgningen udarbejdes en potentialeberegning, også kaldet business case, som beskriver investeringspotentialet for den indsats, der søges om støtte til.
Potentialeberegningen skal vedlægges ansøgningen, og skal give et bedste bud på det samlede økonomiske potentiale af indsatsen for kommune og region over initiativets år.
Omlægning mod mere opsøgende og helhedsorienterede indsatser på tværs af social- og psykiatriområdet vil typisk være forbundet med en række omkostninger til opstart, drift og implementering af omlægningen.
Indsatserne i en omlægning i retning mod en mere fremskudt psykiatriindsats bidrager på den anden side til potentielt store menneskelige og samfundsmæssige gevinster ved, at målgruppen opnår progression i forhold til deres livssituation, herunder opnåelse og fastholdelse af bolig, på baggrund af en relevant og nødvendig behandling af de psykiske vanskeligheder.
Det kan mindske borgerens samlede forbrug af offentlige ydelser, fx hvis målgruppen opnår en fast bolig, får en forbedret tilknytning til arbejdsmarkedet, begår mindre kriminalitet eller reducerer forbruget af sundhedsydelser.
En potentialeberegning beskriver og beregner, hvorvidt de forventede gevinster og besparelser for det offentlige opvejer omkostningerne ved indsatsen.
Det kan være vanskeligt at beregne det økonomiske potentiale ved en indsats, der endnu ikke er implementeret.
Derfor må en beregning af det økonomiske potentiale basere sig på begrundede hypoteser og den bedste tilgængelige viden på tidspunktet for beregningen.
Til udarbejdelse af potentialeberegningen kan Den Socialøkonomiske Investeringsmodel (SØM) anvendes.
SØM er et budgetøkonomisk beregningsværktøj, der gør det muligt at beregne det økonomiske nettoresultat af sociale indsatser, der har en effekt for borgerne.
SØM gør det muligt at synliggøre omkostninger og gevinster for de forskellige offentlige aktører: kommune, region og stat.
SØM består af to dele: en beregningsramme og en vidensdatabase.
Beregningsrammen hjælper, gennem en række trin, brugeren af SØM til at opgøre det økonomiske potentiale.
Beregningsrammen regner på de input, som brugeren af SØM indtaster.
Vidensdatabasen kan bruges som inspiration til disse input.
I vidensdatabasen findes viden om effekter af indsatser for en række målgrupper, gennemsnitligt forbrug af ydelser og aktiviteter inden indsats, afledt forbrug af ydelser og aktiviteter som følge af indsats (i SØM kaldet konsekvenser) samt enhedspriser for forskellige ydelser og aktiviteter.
SØM kan anvendes som redskab til potentialeberegningen, men det er ikke et krav.
Andre modeller og metoder kan også anvendes.
Socialstyrelsens model til omkostningsvurderinger kan evt. anvendes som hjælp til at fastlægge indsatsens omkostninger.
 Krav til brug af udvalgte nøgletal:
Der skal ligeledes i ansøgningen beskrives en plan for, hvordan der i projektperioden vil blive fulgt op på udvalgte nøgletal til brug for vurderingen af, i hvilken grad investeringspotentialet ved omlægning af praksis i kommunen og regionen opnås.
Herunder skal det beskrives, hvad de udvalgte nøgletal for indsatsen forventes at være, eller alternativt hvorledes de særligt centrale nøgletal vil blive identificeret i begyndelsen af projektperioden.
Et eksempel på et nøgletal kan være antal mennesker i hjemløshed, som er blevet udredt psykiatrisk inden for de sidste tre måneder.
Et sådant nøgletal vil kunne sige noget om status på og udviklingen i indsatsen ift. antallet af udredte borgere, hvis det fx holdes op i mod det forventede antal udredte borgere (er vi på rette vej ift. at nå et forventet måltal? ). Det er væsentligt i arbejdet med nøgletal, at det vides, hvad der ønskes opnået med indsatsen (formålet), da dette vil være det styrende for, hvilke nøgletal det er relevant at arbejde med.
 Ad 4) Organisatoriske krav og forankring:
 Det vil blive vurderet, om projektets organisering og ledelse har sammenhæng med projektets formål, målsætninger/forventede resultater og aktiviteter.
Til brug for vurderingen skal projektets organisering og ledelse beskrives, herunder projektets organisering og opgavefordeling.
Det kan f.eks. gøres ved en beskrivelse af den organisatoriske placering af indsatsen, projektets medarbejdere, herunder antallet af medarbejdere og deres faglige baggrund, opgavefordelingen samt eventuelle samarbejdsparter og deres bidrag.
Det er vigtigt, at det tydeligt beskrives, hvordan ledelsen vil sikre gennemførelsen af omlægningen, herunder hvordan ledelses- og chefniveauet løbende vil følge op på og bidrage til gennemførelsen i projektperioden.
Det skal ligeledes tydeligt fremgå af ansøgningen, hvordan det sikres, at alle relevante afdelinger/forvaltninger (også i regionen) bliver involveret i eller informeret om omlægningen af praksis.
Det vil blive vurderet, om ansøger har beskrevet en realistisk plan for forankring efter tilskudsperiodens ophør, herunder hvordan aktiviteter kan videreføres kommunalt og regionalt efter projektperiodens ophør.
Til brug for vurderingen skal det beskrives, hvordan projektet kan videreføres finansielt og organisatorisk efter tilskudsperiodens udløb.
 Ad 5) Budget:
Det vil blive vurderet, hvorvidt der er sammenhæng mellem de beskrevne aktiviteter og de udgiftstyper, som fremgår af budgettet.
Herunder om budgettets udgiftsposter er relevante og rimelige.
Budgettet må kun indeholde tilskudsberettigede og nødvendige udgifter, som direkte kan henføres til det konkrete projekts gennemførelse.
Der må således ikke budgetteres med udgifter, som ikke direkte kan henføres til det konkrete projekt, eller udgifter, der ikke kan gives tilskud til.
Budgettet skal indtastes i Excel-dokumentet Budgetskema, som ligger på ansøgningspuljens side på Socialstyrelsens hjemmeside.
Ved indsendelse af ansøgningen vedhæftes budgetskemaet.
 Læs mere om krav til budgettet m.m. i vejledningens afsnit 10-12.
 Ad 6) Sammenhæng:
 Det vil blive vurderet, om der er sammenhæng mellem projektets formål, målgruppe, målsætninger på borger- og organisatorisk niveau, aktiviteter, tidsplan, organisering mv.
 Vurderingen foretages på baggrund af ansøgers samlede beskrivelse af projektet under ovenstående tildelingskriterier.
10 Tilskudsberettigede udgifter Ansøger skal udvise sparsommelighed ved fastlæggelse af niveauerne i budgetposterne.
Projektets udgifter skal anføres under specifikke budgetposter i budgettet.
Udgifter kan søges til aktiviteter der afholdes inden for kommunen, der er tilskudsansvarlig, og inden for regionen.
Af nedenstående oversigt fremgår, hvilke udgifter der er tilskudsberettigede i forhold til tilskud fra ansøgningspuljen:
 1.  Lønudgifter6, der afholdes til at dække udgifter forbundet med omlægningen til en fremskudt psykiatri indsats, herunder udgifter til opsøgende social- eller         sundhedsfaglige medarbejdere, projektledelse, kompetenceudvikling, koordinering og dokumentation.
 2. Udgifter til aktiviteter målrettet målgruppen, fx opsøgende arbejde på gaden, åben borgermodtagelse på herberger og krisecentre.
 3. Udgifter til honorarer til konsulenter.
 4. Udgifter til materielanskaffelser indtil 50.000 kr. pr. projektår (f.eks. indkøb af udstyr, køkkenmaskiner eller andet inventar). Såfremt der søges om tilskud til     materielanskaffelser, skal formålet med anskaffelsen fremgå af ansøgningen eller i en note til budgettet.
 5. Udgifter til formidling.
 6. Udgifter til lokaler.
7. Udgifter til småanskaffelser, herunder kontorhold (f.eks. mindre kontorartikler, porto mv.) 8. Udgifter til transport i egen bil.
Transportudgiften skal beregnes på baggrund af statens lave takst pr. km., jf.
Moderniseringsstyrelsens Cirkulære om satsregulering    for tjenesterejser.
Udgifterne skal budgetteres med antal kilometer og takst pr. km.
 9. Udgifter til offentlig transport.
 10. Udgifter til lovpligtige forsikringer, herunder arbejdsskadeforsikringer.
11. Udgifter til revisor.
Der kan løbende afholdes udgifter til revisor.
11 Ikke tilskudsberettigede udgifter Af nedenstående oversigt fremgår, hvilke udgifter der ikke kan dækkes gennem tilskud fra ansøgningspuljen:
 1. Materielanskaffelser for over 50.000 kr. pr. projektår.
 2. Køb af fast ejendom.
 3. Anlægsudgifter (f.eks. ombygning og renovering).
 4. Dækning af underskud eller anden gæld.
 5. Støtte til enkeltpersoners underhold.
 6. Aktiviteter, der fuldt ud er finansieret fra anden side.
7. Generelle uddannelses- og kursusaktiviteter for frivillige 8. Aktiviteter eller tilsvarende til personer uden lovligt ophold.
 9. Projekter forankret i udlandet samt Grønland og Færøerne.
12 Udarbejdelse af budget Budgettet skal være realistisk, sparsommeligt og leve op til de krav, der er til udgiftstyper og niveauer.
Budgettet skal udarbejdes på en sådan måde, at det udgør en fyldestgørende og sandfærdig beskrivelse af projektets forventede udgifter i forhold til det ansøgte projekt.
 Det er vigtigt, at følgende oplysninger angives i budgettet:
 Projektets titel  Ansøgers identifikation (CVR-nummer)  Ansøgers navn og adresse Krav til budgettet Udgifter skal specificeres i budgettet.
Udgifter kan ikke samles i overordnede budgetposter som overhead, administrationsbidrag og diverse.
Der kan ikke budgetteres med uforudsete udgifter.
Det skal også være udgifter, som afholdes, når der er modtaget tilskud.
Kun i særlige tilfælde kan der ydes tilskud til udgifter, som er afholdt, før der blev ydet tilskud, hvis udgifterne har en klar tilknytning til projektet.
Periodiserede budgetter Udgifterne skal periodiseres, således at udgiften budgetteres i den måned, den forventes afholdt.
Hvis der f.eks. er en ansat projektleder i projektet, opgøres lønnen, som den afholdes, én gang om måneden.
Gennemsnitstal kan således ikke anvendes.
Enhedspriser Alle udgiftsposter skal så vidt muligt udspecificeres i antal enheder og pris pr. enhed.
Hvis projektet f.eks. indebærer afholdelse af to konferencer inden for det samme projektår, og hver af konferencerne koster 100.000 kr., anføres to enheder á 100.000 kr. i den eller de måneder,  hvor konferencerne og dermed udgifterne forventes afholdt.
Noter til budgettet Ved behov skal der udarbejdes forklarende noter til de udgiftsposter, som anføres i budgettet.
Hvis en af budgetposterne f.eks. er Seminar, kan noten indeholde oplysninger om forventet antal deltagere, seminarets varighed (antal dage, med eller uden overnatning), pris pr. deltager, honorar til oplægsholder mv.
Noten skal således dels klarlægge indholdet af den enkelte aktivitet og dels klarlægge forudsætningerne for udgiftens størrelse.
Moms Kommuner og regioner kan ikke få tilskud til dækning af moms, da momsen refunderes af momsudligningsordningen.
Alle udgifter skal derfor i budgettet være ekskl. moms.
13 Ansøgningsfrist og -procedure Ansøgningsfristen er den 14. august 2020 kl. 12:00. Efter dette tidspunkt kan ansøgninger ikke længere fremsendes.
 Det forventes, at ansøgerne får svar på ansøgningen i september måned 2020.
 Spørgsmål til ansøgningspuljen kan stilles til Christine Høstbo i Socialstyrelsen via mail chos@socialstyrelsen.dk.
Ved spørgsmål til brugen af SØM kan Socialstyrelsens SØM-support kontaktes på mail SOM-support@socialstyrelsen.dk eller tlf. 72 42 41 32. SØM kan downloades på Socialstyrelsens hjemmeside: https://socialstyrelsen.dk/tvaergaende-omrader/socialstyrelsens-viden/som-og-okonomiske-analyser/som.
Her findes også dokumentation og vejledning i modellen.
Ansøgningen skal udarbejdes i det medfølgende ansøgningsskema i Word og indsendes i PDF-format via den digitale løsning, som Socialstyrelsen stiller til rådighed på www.socialstyrelsen.dk.
For yderligere information om ansøgningsprocessen henvises til vejledningen herom på socialstyrelsens hjemmeside.
Der sendes en kvittering, når Socialstyrelsen har modtaget ansøgningen.
Bilag til ansøgningen Der foretages en vurdering af projektet ud fra oplysningerne i ansøgningen og budgettet, herunder evt. budgetnoter.
Bilag til ansøgningen indgår alene i vurderingen, såfremt det fremgår af ansøgningsvejledningen, at ansøger skal eller kan indsende specifikke bilag. Øvrige bilag, som fremsendes, vil således ikke indgå i sagsbehandlingen.
 Utilstrækkelige oplysninger i ansøgningen eller anden manglende medvirken kan føre til, at sagen afgøres på det foreliggende grundlag.
Tekniske problemer i forbindelse med indsendelse af ansøgning Hvis der opleves it-tekniske problemer i forbindelse med indsendelse af ansøgning til puljen, skal Tilskudsforvaltning kontaktes via telefon eller via mail inden ansøgningsfristens udløb samt kunne fremvise dokumentation for det it-tekniske problem, for at ansøgningen kan komme i betragtning.
 I særlige tilfælde, hvor Tilskudsforvaltning kontaktes efter fristens udløb med it-tekniske problemer, skal ansøger indsende dokumentation for, at ansøgningen er forsøgt indsendt rettidigt inden ansøgningsfristens udløb samt dokumentation for, at ansøger har haft it-tekniske problemer (som minimum i form af et screen dump af fejlmeddelelsen med synlig dato og klokkeslæt). Henvendelser, som modtages senere end 48 timer efter ansøgningsfristen, vil ikke komme i betragtning.
14 Statsstøtte EU-retten indeholder et generelt forbud mod statsstøtte, jf. artikel 107, stk. 1, i Traktat om Den Europæiske Unions Funktionsmåde.
Det betyder, at tilskud fra en ansøgningspulje kan være uforenelig med EU-retten, hvis støtten gives til et projekt, der indeholder en økonomisk aktivitet, fx i form af et produkt eller en ydelse, hvor støtten fordrejer eller truer med at fordreje konkurrencen på et marked, og hvor støtten potentielt kan påvirke samhandlen i det indre marked.
Socialstyrelsen foretager alene en overordnet vurdering af, om projekter, der lever op til ansøgningspuljens tildelingskriterier og indstilles til støtte, er i overensstemmelse med de EU-retlige statsstøtteregler.
Vurderingen foretages på baggrund af de oplysninger, der fremgår af den indsendte ansøgning.
Den enkelte tilskudsmodtager skal således være opmærksom på, at tilskuddet anvendes i overensstemmelse med de EU-retlige statsstøtteregler.
 For yderligere information om de EU-retlige statsstøtteregler henvises til Erhvervsministeriets hjemmeside: http://em.dk/arbejdsomraader/erhvervsregulering-og-internationale-forhold.
