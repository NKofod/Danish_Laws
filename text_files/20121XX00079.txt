Skriftlig fremsættelse (24. oktober 2012) Ministeren for sundhed og forebyggelse: (Astrid Krag):
 Herved tillader jeg mig for Folketinget at fremsætte:
Forslag til lov om ændring af sundhedsloven og apotekerloven (Regelforenkling i den kommunale tandpleje, ophævelse af pensionisters tilskud til håndkøbslægemidler og ændring af kompetenceregler om apotekeres udnævnelse m.v.) (Lovforslag nr.
L 39) De foreslåede ændringer tager udgangspunkt i regeringens overordnede målsætning om at styrke sundhedsvæsenet, herunder at vi foretager de nødvendige prioriteringer, så vi får mest sundhed for pengene og sikrer god ressourceudnyttelse.
 Sundhedsloven foreslås ændret på to områder: Dels på tandområdet, og dels på medicinområdet.
På tandområdet foreslås en forenkling af reglerne på området for børne- og ungdomstandplejen - og i omsorgstandplejen ved at afskaffe fritvalgsordningen i privat praksis i børne- og ungdomstandplejen for børn under 16 år.
Desuden forenkles den mellemkommunale betaling i børne- og ungdomstandplejen og fritvalgsordningen i omsorgstandplejen hos praktiserende tandlæge eller klinisk tandtekniker.
På medicinområdet foreslås en revision af ordningen med tilskud til håndkøbslægemidler, sådan at tilskuddet til håndkøbsmedicin målrettes de borgere, som opfylder sygdomsspecifikke kriterier.
Det vil betyde, at pensionister ikke længere kan få tilskud til håndkøbslægemidler alene begrundet i deres status som pensionister, men pensionister sidestilles med andre borgere som kan få tilskud ved medicinsk behov.
Desuden lægges der op til en ændring af lov om apoteksvirksomhed. Ændringen går ud på, at det foreslås at overføre kompetencen til godkendelse af apoteksbevillinger fra ministeren for sundhed og forebyggelse til Sundhedsstyrelsen.
Overførelse af udnævnelseskompetencen til Sundhedsstyrelsen er både naturlig og hensigtsmæssig, da der er tale om sager, hvor ministeren og ministeriet ofte ikke har bemærkninger.
I forslaget er klageadgangen blevet afskåret.
Baggrunden er, at det vil være hensigtsmæssigt, at en person, der er meddelt en apotekerbevilling, overtager driften af det pågældende apotek hurtigst muligt.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
