Bilag 1 Beretning afgivet af Boligudvalget den 27. maj 2011 Beretning over Forslag til folketingsbeslutning om forrentning af lejers indbetalinger til depositum, forudbetalt leje og udvendig og indvendig vedligeholdelse [af Thomas Jensen (S) m.fl.] 1. Udvalgsarbejde Beslutningsforslaget blev fremsat den 1. april 2011 og var til 1. behandling den 3. maj 2011. Beslutningsforslaget blev efter 1. behandling henvist til behandling i Boligudvalget.
Møder Udvalget har behandlet beslutningsforslaget i 3 møder.
2. Politiske bemærkninger På baggrund af udvalgets behandling af beslutningsforslag B 114, der alene sigter på forrentning i den private udlejningssektor, er udvalget nået til enighed om, at der ved det nye folketingsårs begyndelse afholdes en høring vedrørende forrentning af lejernes depositum m.v. i forbindelse med privat udlejning og om forrentning af lejernes beboerindskud m.v. i den almene boligsektor.
Det er således væsentligt dels at få belyst fordele og ulemper ved beslutningsforslagets elementer, dels at få belyst forudsætningerne for en ensartet behandling af lejerne i den almene boligsektor og i private lejemål.
 Høringen skal især belyse:
  Baggrunden for, at lejerne ikke tidligere har fået forrentet indbetalt depositum/beboerindskud m.v.
  Hvilke konsekvenser det kan få for lejerne/udlejerne, hvis forrentning af depositum m.v./beboerindskud m.v. frem over udbetales til lejerne.
  Hvordan en sådan udbetalingsordning kan udformes, så lejere ikke beskattes årligt af de renter, der måtte løbe på de indestående beløb (depositum, forudbetalt leje m.v.).
 Idet høringen skal belyse bl.a. ovennævnte punkter, tilstræbes et ekspertpanel bestående af bl.a.:
 Boligselskabernes Landsforening (BL)  Ejendomsforeningen Danmark  Lejernes Landsorganisation i Danmark (LLO)  Forbrugerrådet  Skatteretsekspert/skatteforvalter  Repræsentant for et administrationsselskab  Repræsentant for pengeinstitutterne Det tilstræbes desuden, at høringen finder sted i uge 41 i 2011.
 P.u.v.
