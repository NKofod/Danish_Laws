- 1. Under denne sag, der er indbragt for Arbejdsretten ved klageskrift  

 modtaget den 12. marts 1993, har klagerne, Landsorganisationen i Danmark for  

 Restaurations- og Bryggeriarbejder Forbundet, indklaget såvel Elsebet Larsen  

 som nuværende forpagter af Hotel Saxkjøbing K/S, Sakskøbing, som Contractor  

 Compagny af dec. 1980 A/S under konkurs, der i en tidligere periode under  

 navnet Aktieselskabet Building Construction Bulcon-BCB forestod drifen af  

 hotellet, og har over for de indklagede nedlagt følgende endelige påstande:
 Indklagede Elsebet Larsen tilpligtes at anerkende at være forpligtet af  

 overenskomst af 1989 indgået mellem Arbejdsgiverforeningen af Hoteller og  

 Restauranter (nu HOREFA) og Hotel- og Restaurationspersonalets Samvirke (nu  

 Restaurations- og Bryggeriarbejder Forbundet) fra tidspunktet for  

 overtagelsen af driften af Hotel Saxkjøbing K/S frem til indklagedes  

 indmeldelse i HOREFA pr. 1. januar 1993.
 Indklagede Elsebet Larsen tilpligtes at efterbetale manglende  

 overenskomstmæssig løn for perioden juli 1990 til og med august 1992 til  

 forbundets medlemmer Birgitte Christensen, Charlotte Kozeluh og Michael  

 Christensen.
 Medindklagede Aktieselskabet Building Construction Bulcon - BCB, efter  

 navneændring Contractor Compagny af dec. 1980 A/S, nu under konkurs,  

 tilpligtes at efterbetale manglende overenskomstmæssig løn til Kristina  

 Kozeluh for perioden oktober 1990 til august 1991.
 Spørgsmålet om efterbetalingens størrelse henskydes til sædvanlig  

 fagretlig behandling.
 Indklagede Elsebet Larsen har påstået frifindelse.
Det indklagede selskabs konkursbo har ikke givet møde under sagen.
Af en  

 udskrift af Erhvervs- og Selskabsstyrelsens register fremgår, at  

 konkursdekret blev afsagt den 28. juni 1993 af skifteretten i Køge.
Da  

 dekretet således er afsagt efter klageskriftets modtagelse i Arbejdsretten,  

 følger det af konkurslovens § 141, at boet er indtrådt i retssagen i  

 selskabets sted.
Ved anbefalet skrivelse, hvoraf genpart er modtaget i  

 Arbejdsretten den 16. juni 1994, er boets kurator af klagerne underrettet om  

 sagen, jf. konkurslovens § 141, stk. 2, men har ikke reageret på  

 underretningen.
2. Af sagen fremgår, at Hotel Saxkjøbing i sin tid blev erhvervet af  

 Aktieselskabet Building Construction Bulcon - BCB for at skaffe selskabet en  

 byggeopgave.
Selskabets formål var rådgivning, produktion og finansiering  

 inden for bygge- og anlægssektoren samt administration af fast ejendom og  

 produktionsmanagement, og den daværende bestyrelse bestod af tømrermester  

 Poul Abildgaard, civilingeniør Erik Berg og Torben Erland Larsen med  

 sidstnævnte som direktør.
Efter renovering af hotelbygningen blev der dannet  

 et kommanditselskab, som blev ejer af bygningen, medens driften af hotellet  

 blev forpagtet ud, for tiden indtil udgangen af 1990 til et af Aktieselskabet  

 Building Construction Bulcon - BCB den 1. juli 1989 stiftet anpartsselskab  

 Bulcon Hotel ApS.
Dette selskab, der blev tvangsopløst i efteråret 1991,  

 havde bl.a. til formål at administrere servicevirksomheder, specielt inden  

 for hotel- og restaurationsbranchen, herunder at være komplementar i  

 kommanditselskaber inden for branchen.
Dets bestyrelse bestod af  

 civilingeniør, cand.jur.
Erik Berg og direktør, civilingeniør Torben Erland  

 Larsen med Erik Berg som direktør.
Fra den 1. januar 1991 til og med den 6.  

 september s.å. blev hotellet drevet af Aktieselskabet Buil ding Construction  

 Bulcon - BCB, hvorefter Torben Erland Larsens hustru, indklagede Elsebet  

 Larsen, den 7. september 1991 overtog driften i henhold til en med  

 kommanditselskabet som ejer af hotellet indgået aftale.
Driften af hotellet  

 har i de pågældende perioder løbende været fortsat.
 3. I en skrivelse af 6. oktober 1993 fra HOREFA's overenskomstafdeling til  

 klagerne er oplyst følgende om hotellets ind- og udmeldelser af de respektive  

 arbejdsgiverorganisationer:
 »Hotel Saxkjøbing blev pr. 1. januar 1972 indmeldt i CHR og 1. juli  

 1977 i AHR v/Poul Jensen og udmeldt den 30. september 1986 på grund af  

 forretningsophør.
 Den 1. juli 1987 blev Niels Frede Rasmussen indmeldt i CHR/AHR og udmeldt  

 den 30. juni 1988 på grund af konkurs/betalingsstandsning.
 Den 1. januar 1989 blev Niels-Ole Bech Pedersen optaget som medlem af  

 CHR/AHR og pr. 16. august 1989 overtog Erik Berg forretningen og blev udmeldt  

 den 31. december 1990 på grund af ejerskifte.
Den 1. januar 1993 blev Hotel Saxkjøbing v/Torben Larsen igen medlem af  

 HOREFA (tidligere CHR/AHR) og er det stadig.« I en skrivelse af 4. november 1993 har HOREFA korrigeret sidste afsnit af  

 skrivelsen således, at det er Hotel Saxkjøbing K/S og ikke Hotel Saxkjøbing  

 v/Torben Larsen, der fra 1. januar 1993 blev medlem af HOREFA.
 I en supplerende skrivelse af 14. juni 1994 fra HOREFA's debitorbogholderi  

 hedder det:
 »Vi skal herved bekræfte, at ovennævnte forretning har været medlem  

 af HOREFA fra 1. januar 1989 og indtil 31. december 1990, hvor forretningen  

 blev udmeldt pga. ejerskifte.
Supplerende kan det oplyses, at der er betalt kontingent for 1. og 2.  

 halvår 1989 samt 1. halvår 1990 og 3. og 4. kvartal 1990......« Indklagede Elsebet Larsen, der bestrider, at Niels-Ole Bech Pedersen har  

 haft fuldmagt, endsige været bemyndiget til at indmelde hotellet i AHR/CHR,  

 har fremlagt følgende erklæring af 31. maj 1994, underskrevet af Bech  

 Pedersen:
 »Vedrørende medlemsskab af CHR mv.
---------------------------------- På forespørgsel skal jeg herved oplyse at vedlagte optagelsesbegæring til  

 CHR er udfyldt og underskrevet af undertegnede Ole Bech Pedersen. bilag 1 Optagelsesbegæringen til AHR er ligeledes underskrevet af undertegnede Ole  

 Bech Pedersen bilag 2 Samtidig kan jeg oplyse, at jeg på intet tidspunkt har været ansat af  

 HOTEL SAXKJØBING og ligeledes ikke har været bemyndiget til at forpligtige  

 HOTEL SAXKJØBING.
Jeg skal samtidig bekræfte, at jeg endvidere aldrig har været ansat af  

 BULCON HOTEL Aps.« Om bevillingsforholdene hedder det i en skrivelse af 18. januar 1994 fra  

 politimesterembedet i Nykøbing F. til forbundet:
 »Under henvisning til Deres skrivelse af 13. januar 1994 vedrørende  

 Hotel Sakskøbing, skal jeg oplyse, at alkoholbevillingen indehaves af Hotel  

 Sakskøbing K/S, v/Building Construction Bulcon - BCB A/S, reg.nr. 65.213 med  

 senere navneændring til Hotel Saxkjøbing v/Bulcon Hotel ApS reg.nr. 182.263  

 med følgende bestyrere: Niels-Ole Bech Pedersen, Flemming Michael Nielsen,  

 Kirsten Irene Andersen og senest foreligger der ansøgning om godkendelse af  

 Torben Erland Larsen som bestyrer.
Den oprindelige ansøgning om alkoholbevilling ses først registreret ved  

 politimesteren ultimo 1988.« 4. De 4 medarbejdere, for hvis vedkommende der er rejst krav om  

 efterbetaling af manglende overenskomstmæssig løn, har været beskæftiget på  

 hotellet i følgende perioder:
Kok Birgitte Christensen fra 14. august 1990 til 1. marts 1993.
Tjener Charlotte Kozeluh fra 21. juli 1990 til 1. april 1992.
Reservekok Michael Christensen fra november 1991 til februar 1992.
Tjener Kristina Kozeluh fra 1. oktober 1990 til 25. august 1991.
Bortset fra reservekok Michael Christensen er ansættelsen af de pågældende  

 medarbejdere sket ved udfyldelse af og underskrift på de af AHR og Hotel- og  

 Restaurationspersonalets Samvirke udarbejdede skematiske ansættelsesbeviser,  

 hvori er anført: »Den mellem organisationerne indgåede overenskomst er  

 gældende.« Et af indklagede Elsebet Larsen under sagens forberedelse fremsat  

 anbringende om, at Charlotte Kozeluh som følge af barselsorlov fra maj til  

 december 1991 ikke var ansat på hotellet ved indklagedes overtagelse af  

 driften den 7. september 1991, er frafaldet under domsforhandlingen.
 De samlede efterbetalingskrav er opgjort til 119.410 kr., en opgørelse,  

 hvis rigtighed indklagede Elsebet Larsen ex tuto har bestridt.
Efterbetalingskravene blev foreslået drøftet ved et mæglingsmøde den 22.  

 april 1992, hvilket indklagede Elsebet Larsen imidlertid ikke ønskede at  

 medvirke til.
En anmodning fra LO om afholdelse af fællesmøde blev ikke  

 besvaret.
 5. For Arbejdsretten er der afgivet forklaring af følgende vidner:
Charlotte Kozeluh har forklaret bl.a., at hun kender Niels-Ole Bech  

 Pedersen, som hun betragtede som »en ven af huset.« Hun fik på et  

 tidspunkt at vide, at han tidligere havde været ansat på hotellet.
Hun har  

 ikke haft meget at gøre med Erik Berg, der traf de overordnede beslutninger.
 Birgitte Christensen har forklaret bl.a., at driften af hotellet fortsatte  

 uændret såvel efter årsskiftet 1990/91 som efter Elsebet Larsens overtagelse  

 af driften den 7. september 1991. Personalet blev blot underrettet om, at hun  

 nu overtog den daglige drift af hotellet.
Torben Larsen har forklaret bl.a., at Niels-Ole Bech Pedersen i en periode  

 virkede som konsulent for Bulcon Hotel ApS.
Han havde ingen bemyndigelse til  

 at indmelde hotellet i AHR/CHR.
I efteråret 1990 opdagede vidnet, at der kom  

 opkrævninger på medlemskontingent fra CHR.
Det førte til udmeldelsen pr. 31.  

 december 1990. Vidnet ved godt, at hotellet har benyttet de  

 ansættelsesbeviser, der anvendes af medlemmer af AHR/CHR, og man vil da også  

 gerne følge overenskomstens bestemmelser om løn- og arbejdsforhold, men  

 ønsker ikke at være medlem af nogen arbejdsgiverorganisation.
6. Til støtte for de nedlagte påstande har klagerne anført, at det af  

 skrivelserne af 6. oktober 1993 og 14. juni 1994 fra HOREFA fremgår, at  

 hotellet med skiftende forpagtere har været medlem af CHR/AHR, senere HOREFA,  

 indtil udgangen af 1990. Beviset for medlemskab bestyrkes af, at der er  

 betalt kontingent til foreningen helt frem til årsskiftet 1990/91, og af, at  

 man ved ansættelsen af medarbejdere har benyttet de skematiske  

 ansættelsesbeviser, der er aftalt anvendt mellem AHR og Hotel- og  

 Restaurationspersonalets Samvirke.
Der kan således ikke bestå nogen rimelig  

 tvivl om medlemskabet og dermed om forpligtelsen for såvel det indklagede  

 aktieselskab som Elsebet Larsen til at overholde 1989-overenskomsten, for  

 Elsebet Larsens vedkommende fra hendes overtagelse af hoteldriften den 7.  

 september 1991 frem til hotellets fornyede indmeldelse i HOREFA den 1. januar  

 1993, idet der aldrig er sket nogen opsigelse af overenskomsten.
For det  

 indklagede aktieselskabs vedkommende støttes dette tillige såvel af den nære  

 forbindelse mellem dette selskab og det tidligere driftsanpartsselskab som af  

 virksomhedsoverdragelsesloven, der efter praksis finder anvendelse også i  

 forpagtningsforhold, hvor driften som her fortsætter uændret.
Det er således  

 med rette, at efterbetalingskravet for Kristina Kozeluhs vedkommende er  

 rettet mod det nu fallerede aktieselskab, der efter  

 virksomhedsoverdragelsesloven hæfter for kravet også for tiden forud for den  

 1. januar 1991, da selskabet overtog driften efter Bulcon Hotel ApS.
For så vidt angår efterbetalingskravene for de øvrige 3 medarbejdere  

 gælder på tilsvarende måde, at indklagede Elsebet Larsen efter overtagelsen  

 af hoteldriften den 7. september 1991 hæfter for disse krav, således som  

 disse kan opgøres efter bestemmelserne i 1989-overenskomsten.
Driften af  

 hotellet fortsatte uændret med disse 3 medarbejdere, hvis ansættelsesforhold  

 bestod såvel før som efter overtagelsen.
7. Indklagede Elsebet Larsen har til støtte for påstanden om frifindelse  

 anført, at den af Bulcon Hotel ApS antagne konsulent Niels-Ole Bech Pedersen  

 ikke har kunnet forpligte hotellets indehavere til det påståede medlemskab af  

 CHR/AHR, et medlemskab, som i øvrigt i givet fald var begrænset til CHR.
Man  

 har nok betalt kontingentopkrævningerne indtil udgangen af 1990, hvilket  

 imidlertid ikke kan tages som udtryk for, at man anerkender at have været  

 medlem af foreningen og dermed omfattet af overenskomsten.
Man måtte have en  

 vis rimelig tid til at reagere for at få stoppet disse opkrævninger.
Hvis der  

 havde været en overenskomstforpligtelse, ville denne i øvrigt kun være  

 overgået på Elsebet Larsen, hvis hun havde overtaget en virksomhed.
Det har  

 hun imidlertid ikke.
Det er kommanditselskabet, der ejer hotelbygningen, og  

 der er ikke identitet mellem dette selskab, anpartselskabet og Elsebet  

 Larsen.
De for 3 af medarbejderne udfærdigede ansættelsesbeviser kan ikke i  

 sig selv bevirke, at overenskomsten bliver gældende for virksomheden.
De er  

 alene udtryk for, at man gerne vil følge overenskomstens bestemmelser om løn-  

 og arbejdsforhold.
Efterbetalingskravene er i øvrigt rejst så sent, at også  

 passivitetsbetragtninger bør føre til frifindelse af indklagede Elsebet  

 Larsen.
 8.Arbejdsretten skal udtale:
 Retten kan i det hele tiltræde det af klagerne anførte og tager derfor  

 klagernes påstand til følge, idet heller ikke de af indklagede Elsebet Larsen  

 påberåbte passivitetsbetragtninger kan føre til andet resultat.
T h i k e n d e s f o r r e t Indklagede Elsebet Larsen skal anerkende at være forpligtet af  

 overenskomst af 1989 indgået mellem Arbejdsgiverforeningen af Hoteller og  

 Restauranter (nu HOREFA) og Hotel- og Restaurationspersonalets Samvirke (nu  

 Restaurations- og Bryggeriarbejder Forbundet) fra tidspunktet for  

 overtagelsen af driften af Hotel Saxkjøbing den 7. september 1991 frem til  

 hotellets indmeldelse i HOREFA pr. 1. januar 1993.
 Indklagede Elsebet Larsen skal efterbetale manglende overenskomstmæssig  

 løn for perioden juli 1990 til og med august 1992 til forbundets medlemmer  

 Birgitte Christensen, Charlotte Kozeluh og Mikael Christensen.
 Medindklagede Aktieselskabet Building Construction Bulcon - BCB, efter  

 navneændring Contractor Compagny af dec. 1980 A/S, nu under konkurs, skal  

 efterbetale manglende overenskomstmæssig løn til Kristina Kozeluh for  

 perioden oktober 1990 til august 1991.
 Spørgsmålet om efterbetalingens størrelse henskydes til sædvanlig  

 fagretlig behandling.
 I sagsomkostninger til Arbejdsretten skal indklagede Elsebet Larsen betale  

 2.000 kr.
