Nr BSF 68 Folketingsbeslutning om dansk deltagelse i en opfølgningsstyrke i  

 Bosnien-Hercegovina Fremsat af udenrigsministeren (Niels Helveg Petersen) den 27. november 1996 Vedtaget ved anden (sidste) behandling den 20. december 1996 Folketinget meddeler sit samtykke til, at danske militære styrker stilles til rådighed for en multinational opfølgningsstyrke i Bosnien-Hercegovina, som efter bemyndigelse fra FN's Sikkerhedsråd i henhold til FN-pagtens kapitel VII udsendes under NATO-kommando til fortsat implementering af fredsaftalen for Bosnien-Hercegovina og til støtte for de civile indsatser.
Styrken vil udføre sine opgaver i henhold til fredsaftalen for Bosnien-Hercegovina af 14. december 1995 og efterfølgende aftaler som bemyndiget af FN's Sikkerhedsråd og i henhold til NATO-rådets beslutninger.
Oprindelig fremsat forslag Folketinget meddeler sit samtykke til, at danske militære styrker stilles  

 til rådighed for en multinational opfølgningsstyrke i Bosnien-Hercegovina,  

 som efter bemyndigelse fra FN's Sikkerhedsråd i henhold til FN-pagtens  

 kapitel VII udsendes under NATO-kommando til fortsat implementering af  

 Fredsaftalen for Bosnien-Hercegovina og til støtte for de civile indsatser.  

 Styrken vil udføre sine opgaver i henhold til Fredsaftalen for  

 Bosnien-Hercegovina af 14. december 1995 og efterfølgende aftaler, som  

 bemyndiget af FN's Sikkerhedsråd og i henhold til NATO-rådets beslutninger.
Bemærkninger til forslaget I.
Fredsaftalen for Bosnien-Hercegovina blev undertegnet den 14. december  

 1995. På baggrund af parternes anmodning i Fredsaftalen besluttede FN's  

 Sikkerhedsråd ved resolution 1031 af 15. december 1995 under FN-pagtens  

 kapitel VII at bemyndige indsættelse af den multinationale militære  

 implementeringsstyrke, IFOR, under NATO-kommando og -kontrol.
Med  

 folketingsbeslutning B60 af 15. december 1995 meddelte Folketinget sit  

 samtykke til danske militære styrkers deltagelse i IFOR.
IFORs nuværende  

 mandat udløber den 20. december 1996.
IFOR har sikret, at parterne har overholdt de militære forpligtelser i  

 Fredsaftalen, og IFOR har skabt sikre rammer for de civile organisationers  

 arbejde.
I takt med opfyldelsen af de militære opgaver har styrken i stadigt  

 større omfang ydet direkte støtte til den civile implementering, herunder  

 forbedring af infrastrukturen samt sikkerhed og praktisk bistand ved  

 gennemførelsen af valgene i september 1996.
Der er sket store fremskridt i fredsprocessen, men der er lang vej igen  

 for at sikre stabilitet og varig fred i området.
Efterlevelse af de militære  

 dele af Fredsaftalen er forløbet tilfredsstillende, men der er stadig behov  

 for en militær indsats som sikkerhedsnet omkring de civile indsatser og for  

 at sikre, at de opnåede resultater på det militære område fastholdes.
IFORs  

 tilstedeværelse har sikret, at parternes militære enheder er blevet adskilt,  

 og at de er gået fra krigsfod til et fredstidsberedskab.  

 Territorieafgivelserne ifølge Fredsaftalen har fundet sted.
Dog udestår endnu  

 afslutningen af mæglingen om Brcko.
Parterne har indgået aftaler om regionale  

 tillidsskabende foranstaltninger og våbenkontrol.
De har indledt en  

 restrukturering af deres politi med henblik på at opbygge demokratiske og  

 troværdige politistyrker til at opretholde lov og orden i landet.
En række af  

 disse fremskridt kræver fortsat overvågning og bistand for at blive  

 fastholdt.
Dette gælder ikke mindst våbenkontrolaftalen, der endnu mangler at  

 blive implementeret fuldt ud.
Der er desuden fortsat behov for støtte til  

 etablering af fri bevægelighed og til flygtninges mulighed for at vende  

 tilbage samt til oprettelsen af demokratiske og funktionsduelige  

 samfundsstrukturer.
Den store politiske, økonomiske og menneskelige investering, det  

 internationale samfund har foretaget i fredsprocessen, må følges op.
Der er  

 enighed om en 2-årig stabiliseringsperiode for Bosnien-Hercegovina med  

 henblik på en gradvis overdragelse af ansvaret til parterne selv.
En  

 multinational militær opfølgningsstyrke vil indgå som et vigtigt led i denne  

 stabiliseringsperiode.
Det forventes, at den militære tilstedeværelse gradvis  

 vil kunne reduceres i perioden.
II.
Der skønnes fortsat at være behov for en robust og troværdig  

 NATO-ledet styrke i den videre fredsproces.
Styrken forventes at blive på  

 omkring 36.000 mand med deltagelse af tropper fra både NATO-lande og  

 ikke-NATO lande, og herunder med landtropper fra både USA og Rusland.
Opfølgningsstyrken vil i lighed med IFOR blive udsendt efter parternes  

 ønske og indforståelse med styrkens opgaver og magtbeføjelser samt på mandat  

 fra FN's Sikkerhedsråd under Pagtens kapitel VII.
Styrken vil fortsat være  

 under NATOs politiske ledelse, kommando og kontrol.
 Grundlaget for opfølgningsstyrkens opgaver og beføjelser er bestemmelserne  

 i Fredsaftalen af 14. december 1995, parternes bekræftelse af deres fortsatte  

 ønske om implementering af denne og om opretholdelse af forpligtelserne heri  

 samt de efterfølgende aftaler, senest fra Paris-konferencen af 14. november  

 1996 og London-konferencen af 5. december 1996.
Opfølgningsstyrken vil have samme entydige kommando- og kontrolforhold som  

 IFOR.
Styrken udsendes i henhold til Fredsaftalen og FN-pagten med samme  

 beføjelser som IFOR.
Der vil fortsat blive tale om en veludrustet og robust  

 styrke, der kan forsvare sig selv, opretholde sin fulde bevægelsesfrihed  

 samt, om nødvendigt, vil kunne håndhæve sit mandat.
NATOs militære  

 øverstkommanderende i Europa (SACEUR) vil fortsat have det overordnede  

 militære ansvar for operationen i Bosnien-Hercegovina.
De deltagende styrker vil fortsat operere under »rules of  

 engagement« (regler for magtanvendelse, ROE) godkendt af NATO-rådet og i  

 overensstemmelse med Fredsaftalens bestemmelser, Sikkerhedsrådets vedtagelser  

 samt international ret.
De grundlæggende ROE-principper indebærer, at  

 enhederne har ret til selvforsvar, at magtanvendelse skal være militært  

 nødvendig og sidste udvej, at det så vidt muligt skal ske efter forudgående  

 varsel, skal være proportional og på lavest mulige niveau, at der er pligt  

 til at identificere militære mål før våbenanvendelse, herunder at søge at  

 undgå følgeskader på civile, samt at gengældelsesaktioner ikke er tilladt.
Styrkens primære opgaver vil være at sikre, at de opnåede militære  

 resultater fastholdes, og at skabe sikre omgivelser for den fortsatte  

 politiske og civile indsats.
Styrken vil skulle overvåge parternes militære  

 styrker og sikre, at de opfylder Fredsaftalens forpligtelser, herunder at  

 tunge våben og luftforsvarsvåben forbliver i depot.
Styrken vil ligeledes yde  

 støtte til implementeringen af den indgåede våbenkontrolaftale og bistå med  

 at fremme forudsætningerne for den almindelige bevægelsesfrihed i  

 Bosnien-Hercegovina samt flygtninges og fordrevnes mulighed for at vende  

 tilbage.
Styrken vil desuden fortsat skulle understøtte den internationale  

 civile FNpolitistyrke, IPTF, og de øvrige civile organisationer.
III.
Regeringen finder, at Danmark i forlængelse af det hidtidige store  

 engagement i det tidligere Jugoslavien og deltagelsen i IFOR også bør bidrage  

 med tropper til en opfølgningsstyrke.
Det er planen, at det nuværende samarbejde, der er etableret med de øvrige  

 nordiske lande, Polen og de baltiske lande vil fortsætte.
Det danske bidrag  

 forventes således fortsat at indgå i en nordisk-polsk enhed i rammen af en  

 divisionsstruktur under amerikansk ledelse i det nordlige Bosnien.
Enheden  

 vil fortsat være sikret mulighed for artilleristøtte og anden støtte fra de  

 amerikanske enheder samt flystøtte fra NATO.
Det er regeringens hensigt som udgangspunkt at bidrage til styrken med en  

 panserinfanteribataljon, omfattende stab og stabskompagni, et  

 panserinfanterikompagni, en kampvognseskadron og et logistikkompagni, samt  

 personel og elementer til Den nordisk-polske Brigades kommandostruktur og  

 fælles enheder, samt til NATOs kommandostrukturer og de dertil knyttede  

 højere placerede enheder, i alt ca. 750 personer.
Der må i bidraget forudses  

 en vis fleksibilitet, da det i forløbet kan vise sig påkrævet at tilpasse  

 styrken for at kunne løse opgaven optimalt i forhold til de stedfundne  

 udviklinger og den øvrige tilpasning af NATO-styrken.
 Overgang fra det nuværende IFOR-bidrag til ovennævnte bidrag til  

 opfølgningsstyrken planlægges at finde sted i forbindelse med rotationer i  

 løbet af januar-april 1997.
 De danske tropper vil indgå i det samlede danske engagement i  

 Bosnien-Hercegovina, som også omfatter bred støtte til de mange civile  

 organisationer, herunder udsendt personale til den civile FN-politistyrke,  

 til OSCE, hvor Danmark i 1997 vil have formandskabet, til den Høje  

 Repræsentants kontor samt til EU's observatørmission, ECMM.
IV.
Under henvisning til det anførte samt i henhold til Grundlovens § 19,  

 stk. 2, hvorefter Kongen bortset fra forsvar mod væbnede angreb på riget  

 eller danske styrker, ikke uden Folketingets samtykke kan anvende militære  

 magtmidler mod nogen fremmed stat, anmodes Folketinget om at meddele sit  

 samtykke til, at danske militære styrker fortsat stilles under NATO-kommando  

 med henblik på at deltage i den multinationale militære opfølgningsstyrke i  

 Bosnien-Hercegovina, hvor mulighederne for at anvende militære magtmidler er  

 til stede.
Det lægges samtidigt til grund, at der er tale om en fortsat  

 international militær tilstedeværelse efter parternes ønske og med deres  

 indforståelse med de magtbeføjelser, der tillægges styrken.
 Den samlede danske landmilitære indsats i Bosnien-Hercegovina vil betyde  

 udsendelse af ialt ca. 750 mand og materiel til en værdi af ca. 850 mio. kr.  

 Nettobeløbet ved udsendelse i et år anslås til ca. 445 mio. kr., som vil  

 kunne afholdes indenfor forsvarsrammen.
 Ud over styrkebidraget vil Danmark i lighed med tidligere skulle bidrage  

 til finansieringen af de NATO-fællesudgifter, som er forbundet med  

 operationen.
 Regeringen finder, at det falder i klar og naturlig forlængelse af den  

 hidtidige danske indsats i det tidligere Jugoslavien, at Danmark sammen med  

 de mange øvrige NATO og ikke-NATO lande bidrager til opfølgningsstyrken med  

 henblik på at skabe den nødvendige sikkerhed for en konsolidering af  

 fredsprocessen som grundlag for en stabil og varig fred i området.
