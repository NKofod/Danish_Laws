 Der fandtes ikke grundlag for i lov om forsikringsvirksomhed at  

 fastsætte en generel gældende minimumsomkostningsprocent.
 Finanstilsynet bør ved godkendelse heraf tage hensyn til  

 forskellighederne i selskabernes omkostningsbelastning.
(Kirsten West Andersen, Peter Erling Nielsen, Eskil Trolle, Claus  

 Vastrup og Niels Larsen) I skrivelse af 28. juli 1992 har K klaget over, at Finanstilsynet den 3.  

 juli 1992, jfr. tilsynets skrivelse af 13. marts 1992 (j.nr. 6333-0039),  

 meddelte, at man ikke for 1993 og fremover ville være sindet at godkende  

 regler for ydelse af omkostningsbonus, der fører til, at  

 omkostningsbelastningen bliver mindre end 4 pct. af bruttopræmien - uanset at  

 man hidtil, senest den 27. december 1991 for året 1992, overfor K havde  

 godkendt regler, der i visse tilfælde førte til en sådan lavere  

 omkostningsbelastning.
I.
Sagens baggrund.
I overensstemmelse med K bonusregulativ (G82) ansøgte selskabet den 17.  

 september 1990 Finanstilsynet om ændrede omkostningssatser fra 1. januar  

 1991. For samtlige de af ansøgningen omfattede omkostningsgrupper var  

 udgangspunktet for beregning af omkostningsprocenten 5 pct. eller højere.  

 Forslaget indebar imidlertid, at der beregnet ud fra forskellige kriterier,  

 som hver for sig ville indebære omkostningsbesparelser, skulle kunne ydes  

 rabatter, som, såfremt de samlet fandt anvendelse, i visse tilfælde kunne  

 medføre en omkostningsprocent mindre end 4 pct.
Ansøgningen var begrundet  

 bl.a. i konkrete beregninger over budget og regnskab.
Den 3. oktober 1990  

 godkendte Finanstilsynet de ansøgte nye satser for beregningen af  

 omkostningsbonus.
Den 13. november 1991 fremsendte K en tilsvarende konkret  

 begrundet ansøgning med ændret sats og fortsat således, at  

 omkostningsprocenten i visse tilfælde kunne blive mindre end 4 pct.
Den 27.  

 december 1991 godkendte Finanstilsynet ansøgningen, jfr. lov om  

 forsikringsvirksomhed § 33.
Under henvisning til godkendelsen af 27. december 1991 modtog K herefter i  

 skrivelse af 13. marts 1992 en meddelelse fra Finanstilsynet om, at man  

 efterfølgende var blevet gjort opmærksom på, at godkendelsen ikke var i  

 overensstemmelse med en af forsikringstilsynet i 1987 truffet afgørelse,  

 hvorefter der ved godkendelse af ydelse af bonus i form af omkostningsrabat  

 til indskudsbetalte forsikringer skal tages udgangspunkt i en sats for  

 faktiske omkostninger, der mindst udgør 4 pct. af bruttoindskuddet.
Da de i  

 det godkendte grundlag omhandlede omkostningssatser herefter ikke kunne føre  

 til en lavere procent end 4, når hensyn også skulle tages til forøgelse af  

 solvensmargin, administrationshensættelser og til afskrivning af de  

 tegningsomkostninger, der indgår i beregningen af selskabets basiskapital,  

 ville tilsynet herefter som udgangspunkt for 1993 og fremover ikke godkende  

 regler, der kunne føre til, at omkostningsbelastningen blev mindre end 4 pct.  

 I skrivelse af 8. april 1992 protesterede selskabet mod berettigelsen af  

 Finanstilsynets standpunkt, dels fordi man fandt, at der ikke principielt var  

 grundlag for standpunktet, dels fordi standpunktet medførte, at selskabet  

 blev stillet i en uholdbar situation, da afgørelsen tillige omfattede  

 forsikringer, som allerede var tegnet i henhold til de tidligere meddelte  

 tilladelser.
I skrivelse af 3. juli 1992 meddelte Finanstilsynet, at man  

 efter omstændighederne ikke ville modsætte sig, at der for pensionsordninger,  

 for hvilke der inden den 13. marts 1992 var fastlagt en lavere sats, blev  

 anvendt uændret omkostningssats, mens tilsynet fastholdt det principielle  

 standpunkt om, at for øvrige forsikringer skulle 4 pct.'s grænsen fastholdes.
II.
Finanstilsynets stilling.
I den til Erhvervsankenævnet den 21. august 1992 afgivne redegørelse har  

 Finanstilsynet generelt om tildeling af omkostningsbonus bl.a. bemærket, at  

 reglerne for tildeling af omkostningsbonus fremgår af selskabets  

 bonusregulativ, som er en del af selskabets tekniske grundlag, der skal  

 godkendes af Finanstilsynet efter § 31 og § 33 i lov om  

 forsikringsvirksomhed.
Ved godkendelsen af et selskabs tekniske grundlag  

 efter § 31 og af ændringer heri skal Finanstilsynet ifølge § 33 påse, at de  

 godkendte regler yder den enkelte forsikringstager og andre berettigede efter  

 forsikringsaftalerne betryggende sikkerhed.
For at opnå at det tekniske  

 grundlag yder betryggende sikkerhed, skal grundlagets elementer fastsættes  

 med en betydelig sikkerhedsmargen.
Når beregningsgrundlagets elementer fastlægges betryggende, resulterer det  

 i »rigelige« præmier med heraf følgende overskud, som principielt  

 tilhører forsikringstagerne.
Der skal derfor for det enkelte selskab  

 godkendes regler (bonusregulativ) for fordeling af overskud til  

 forsikringstagerne og andre berettigede efter forsikringsaftalerne efter  

 lovens § 30, stk. 1, nr. 8.
 Der findes ingen egentlige lovregler om bonusfordelingen: men i  

 bemærkningerne til ændringerne af loven i 1989 hedder det:
»Efter forslaget vil tilsynet i overensstemmelse med gældende praksis  

 kunne afslå godkendelse af bonusregler, hvis reglerne er ubetryggende i den  

 forstand, at selskabets ansøgning indebærer, at der uddeles et større beløb  

 som bonus, end der er til rådighed.
Tilsynet vil endvidere kunne afslå  

 godkendelse, hvis reglerne indebærer en fordeling af det til rådighed værende  

 beløb, der væsentligt afviger fra en fordeling baseret på de overskud, som de  

 enkelte forsikringer har indtjent.« (Folketingstidende 1988/89, tillæg  

 A, spalte 3360).
Herved fastslås, at udgangspunktet for bonusfordeling er det såkaldte  

 kontributionsprincip, hvorefter bonus bør fordeles blandt selskabets  

 forsikringstagere efter de forhold, hvori de har bidraget til  

 overskudsdannelsen.
Finanstilsynet lægger derfor ved godkendelsen af  

 bonusregulativer vægt på, at overskuddet kommer forsikringstageren til gode i  

 det forhold, de har bidraget hertil.
I praksis fremtræder bonusregler dog som  

 kompromisser mellem kontributionsprincippet og det praktiske gennemførlige.  

 Især er fordelingen af omkostninger på delbestande af forsikringer i høj grad  

 baseret på skøn.
I overensstemmelse hermed foretager Finanstilsynet kun en  

 overordnet vurdering af selskabernes ansøgninger om omkostningsbonus, og  

 Finanstilsynet har i 1988 meddelt selskaberne, at et bonussystem bør være  

 således indrettet, at når en pensionsordning er indplaceret i selskabets  

 bonusgruppesystem, skal bonussatserne være entydigt fastlagt og godkendt af  

 Finanstilsynet.
I 1987 traf Finanstilsynet den principielle afgørelse, som er omtalt i  

 beretning fra Finanstilsynet fra 1987 bind I, og som ligger til grund for  

 Finanstilsynets afslag.
Heraf fremgår følgende:
» LFV § 31 - omkostningsrabat på indskudsbetalte forsikringer I forbindelse med behandling af ansøgninger om omkostningsrabat ved store  

 ordninger har Forsikringstilsynet taget stilling til mindstestørrelsen af et  

 forsvarligt omkostningsbidrag.
 Forsikringstilsynet fandt, at der ved fastsættelse af omkostningsbidraget  

 skal tages højde for, at det mindst skal dække en henlæggelse på 1% til  

 administrationsreserven samt et passende beløb til dækning af fakstiske  

 omkostninger og til den forøgelse af basiskapitalen, som ordningens  

 oprettelse medfører, og som ikke dækkes af andre kilder.
På denne baggrund har Forsikringstilsynet besluttet, at der ved  

 godkendelse af ydelse af bonus i form af omkostningsrabat til indskudsbetalte  

 forsikringer skal tages udgangspunkt i en sats for faktiske omkostninger, der  

 mindst udgør 4% af bruttoindskuddet, ......« Som konsekvens af den da trufne afgørelse måtte Finanstilsynet trække  

 tidligere godkendelser for indskudsbetalte forsikringer tilbage, bl.a. over  

 for K, således at satsen på de 4 pct. blev overholdt.
Dette blev ikke og er  

 ikke siden blevet anfægtet.
Formuleringen af 1987-afgørelsen i beretningen  

 var begrænset til indskudsbetalte forsikringer, men det var klart, at der  

 hermed ikke kunne blive tale om en lavere sats for præmiebetalte  

 forsikringer, idet forholdene ikke ville blive konsistente, hvis satsen for  

 præmiebetalte forsikringer kunne blive lavere end den, der gælder for  

 indskudsbetalte forsikringer.
Ingen andre selskaber har hidtil anfægtet  

 Finanstilsynets afgørelse for så vidt angår præmiebetalte forsikringer.
Efter  

 Finanstilsynets opfattelse er 4 pct. det mindste, der kan accepteres, for at  

 beskytte den eksisterende bestand af forsikringer mod at skulle afholde  

 omkostninger, der hidrører fra nye forsikringer.
Hvis nye forsikringer ikke  

 selv betaler de omkostninger, de giver anledning til, må den eksisterende  

 bestand i modstrid med kontributionsprincippet betale omkostningerne.
Det  

 skal dog bemærkes, at omkostningerne i princippet helt eller delvist kan  

 betales ved tilførsel af aktiekapital i aktieselskaber eller af  

 garantikapital i gensidig selskaberne.
En sådan praksis kendes imidlertid  

 ikke for K.
 Om baggrunden for den af Finanstilsynet i 1987 trufne afgørelse har  

 Finanstilsynet henvist til et udateret »Notat om tildeling af  

 omkostningsbonus« af følgende indhold:
»Den præmie, som en forsikringstager betaler til et  

 livsforsikringsselskab, kan tænkes delt i tre dele: sparepræmie, risikopræmie  

 og omkostningspræmie.
Sparepræmien er det beløb, der sammen med renterne  

 medgår til forøgelse af forsikringstagerens opsparing, risikopræmien det, der  

 medgår til dækning af den risiko, som selskabet til enhver tid løber, og  

 omkostningspræmien det, der anvendes til dækning af selskabets øvrige  

 udgifter og til konsolidering m.v. (jf. nedenfor). Summen af de tre dele er  

 det beløb, som forsikringstageren faktisk betaler, og kaldes bruttopræmien.
Reglerne for beregning af præmierne findes i selskabets beregningsgrundlag  

 af første orden, der ifølge lov om forsikringsvirksomhed skal godkendes af  

 Finanstilsynet, og som ifølge lovens § 31 skal være således konstrueret, at  

 det giver forsikringstagerne betryggende sikkerhed.
Da præmierne for og  

 ydelserne fra en livsforsikring er garanteret i hele forsikringens løbetid,  

 der ikke sjældent kan være 50 år eller mere, lægger tilsynet ved godkendelsen  

 betydelig vægt på denne sikkerhed.
Præmierne fastlægges derved væsentligt  

 højere, end det ville være nødvendigt ud fra de forhold, der kendes ved  

 forsikringens tegning.
Den gevinst, der på denne måde opstår, er baggrunden for, at selskabet kan  

 udlodde bonus til forsikringstagerne.
Der tages herved udgangspunkt i et  

 såkaldt beregningsgrundlag af anden orden, der i princippet er opbygget som  

 grundlaget af første orden, men som, da det ikke er garanteret, ikke skal  

 indebære den samme sikkerhed og derfor fører til risiko- og  

 omkostningspræmier, der stort set svarer til de til enhver tid gældende  

 faktiske forhold.
Beregningsgrundlaget af anden orden og bonusreglerne i  

 øvrigt udformes under hensyntagen til kontributionsprincippet, ifølge hvilket  

 det skal tilstræbes, at der tildeles hver enkelt forsikring en bonus, der  

 svarer til forsikringens bidrag til den nævnte gevinst.
 De udgifter, der skal afholdes af administrationspræmien er følgende:  

 Selskabets løbende omkostninger skal dækkes: de omkostninger, som selskabet i  

 sin tid havde ved forsikringens tegning, skal forrentes og afskrives:  

 eventuelle løbende provisioner til agenter eller forsikringsmæglere skal  

 udredes: hvis præmiebetalingen ophører, inden forsikringen udgår, hvilket  

 eksempelvis er tilfældet ved pensionsforsikringer, hvor præmiebetalingen  

 ophører, når udbetalingen påbegyndes, skal der være hensat et beløb til  

 dækning af de omkostninger, der afholdes efter præmiebetalingens ophør:  

 selskabet skal opbygge en egenkapital: der skal eventuelt betales udbytte til  

 aktionærer eller til garanter i gensidige selskaber.
 Det beregningsgrundlag af første orden, der anvendes af de fleste  

 livsforsikringsselskaber, og som benævnes G82, fastsætter følgende regel for  

 administrationspræmien: Ved indskud (betaling en gang for alle ved  

 forsikringens tegning) betales 7% af bruttopræmien: ved løbende  

 præmiebetaling betales dels et bidrag til faste omkostninger, der afhængigt  

 af tegningstidspunkt og antallet af årlige præmieterminer udgør 175 kr. til  

 420 kr. årligt, men som normalt bortfalder for pensionsordninger i  

 ansættelsesforhold, dels et beløb på 11% af resten af bruttopræmien.  

 Endvidere skal der til fremtidig administration af præmiefri forsikringer ske  

 en forhøjelse af nettopræmiehensættelsen (forskellen mellem værdien af  

 fremtidige forsikringsydelser og værdien af fremtidige spare- og  

 risikopræmier) med 1%: dette beløb kaldes administrationshensættelsen.
Reglerne om størrelsen af selskabets egenkapital (også kaldet  

 basiskapitalen) findes i et direktiv fra de Europæiske Fællesskaber.
Heri  

 fastsættes, at basiskapitalen mindst skal udgøre 4% af  

 nettopræmiehensættelsen og administrationshensættelsen samt 3 promille af  

 risikosummen (den udgift, der påføres selskabet ved forsikringsbegivenhedens  

 indtræden).
En præmieindbetaling medfører således en forøgelse af  

 administrationshensættelsen og basiskapitalkravet på henholdsvis 1% og 4% af  

 sparepræmien.
Imidlertid kan en del af forøgelsen af basiskapitalkravet  

 dækkes af andre kilder, især den frigørelse af basiskapital, der sker, når  

 forsikringer udgår af bestanden.
Herudfra har Finanstilsynet skønnet, at der  

 til administrationshensættelse og basiskapitalforøgelse i det mindste medgår  

 3% af bruttopræmien.
Videre har tilsynet skønnet, at ingen forsikrings andel i de udgifter, der  

 ifølge det ovenstående skal dækkes af administrationspræmien, kan være mindre  

 end 4% af bruttopræmien.
En forudsætning for, at et så lavt bidrag kan opnås,  

 er, at såvel selskabets udgifter ved tegning af forsikringerne som  

 aktieudbytte og lignende er ubetydelige: specielt er det en forudsætning, at  

 selskabet ikke har salgspersonale, der er aflønnet med tegningsprovision.
Der er i denne forbindelse ingen principiel forskel mellem indskud og  

 løbende præmier.
Det kan dog formodes, at selskabets udgifter til løbende  

 administration af en forsikring, der udelukkende er tegnet mod indskud, er  

 noget mindre, fordi der ikke er tale om udgifter til opkrævning af præmier.  

 Da det beløb, der i de ovenfor anførte betragtninger er beregnet til løbende  

 administration, er så lille som 1% af bruttopræmien, har de sparede  

 opkrævningsomkostninger dog kun marginal betydning.
 Udfra de nævnte skøn og under hensyntagen til kontributionsprincippet har  

 Finanstilsynet fastlagt den praksis, at beregningsgrundlaget af anden orden  

 kun kan godkendes, hvis administrationspræmien er mindst 4% af bruttopræmien,  

 og at en så lav sats endda kun kan godkendes for forsikringer, der er tegnet  

 uden tegningsomkostninger af betydning og uden løbende provisioner, og for  

 hvilke den løbende administration er særligt billig.
Ovenstående betragtninger finder ikke anvendelse på  

 gruppelivsforsikringer.
De tegnes mod en præmie, der er beregnet sådan, at  

 hver præmieindbetaling skal dække forsikrings- og administrationshenlæggelser  

 i perioden indtil næste præmieindbetaling.
Der bliver derfor ikke tale om  

 nogen administrationshensættelse, og basiskapitalkravet er kun 1 promille af  

 forsikringssummen.
For sådanne forsikringer er det de udgifter ud over  

 løbende administration, der skal afholdes af omkostningspræmien, altså  

 væsentligt mindre.
Finanstilsynet har ikke fastlagt nogen praksis på dette  

 område.« I skrivelse af 23. oktober 1992 til Erhvervsankenævnet har Finanstilsynet  

 i forbindelse med det ovenfor referede »Notat om tildeling af  

 omkostningsbonus« fremhævet, at det vigtigste hensyn for Finanstilsynet  

 har været, at de eksisterende forsikringstagere skal beskyttes mod at afholde  

 omkostninger, der hidrører fra tegning af nye forsikringer.
De lovbestemte  

 krav til etablering af basiskapital og administrationshensættelser for nye  

 forsikringer hører hermed sammen med kontributionsprincippet til nedre grænse  

 for omkostningsbelastningen.
Til støtte herfor har Finanstilsynet henvist til  

 artikel 19 til forslag til 3. EF-livsforsikringsdirektiv, som forventes  

 vedtaget ultimo 1992. Den nævnte bestemmelse har følgende indhold:
Artikel 19 Præmierne for nye forretninger skal, vurderet ud fra rimelige  

 aktuarmæssige antagelser, være tilstrækkelige til, at forsikringsselskabet  

 kan opfylde alle sine forpligtelser, herunder navnlig afsætte  

 forsikringsmæssige hensættelser i overensstemmelse hermed.
 I den forbindelse kan der tages hensyn til alle aspekter af  

 forsikringsselskabets økonomiske situation, idet det dog skal undgås, at  

 tilførslen af midler udefra til præmier og deres afkast bliver systematisk og  

 permanent, hvilket på længere sigt kunne bringe selskabets solvens i fare.
Finanstilsynet har endelig henvist til et udkast til aftale af 12. august  

 1992 om fastsættelse af fradrag i forbindelse med overførsel af nettoreserver  

 mellem livs- og pensionsforsikringsselskaber og den hertil knyttede  

 følgeskrivelse af 31. august 1992 fra Assurandør-Societetet.
De relevante  

 afsnit har følgende indhold:
 Af aftaleudkastet fremgår:
 »§ 5 ...
Stk. 2 Er forsikredes fyldte alder mindre end 54 år, andrager PROCFRADRAG 7 pct.  

 af nettoreserven. ...
 § 6 ...
 Stk. 2.
Det modtagende selskab oppebærer et beløb svarende til 3 pct. af  

 differencen mellem forsikringens nettoreserver og fradraget som nævnt i § 5.  

 ...« Fra Assurandør-Societetets følgeskrivelse har Finanstilsynet fremhævet  

 følgende:
 »Det nugældende fradrag ved indskud er begrundet i, dels dækning af  

 eventuelle akvisitionsomkostninger samt fremtidige  

 administrationsomkostninger i de tilfælde, hvori der ikke betales præmie,  

 dels kravet vedrørende afsættelse af en administrationshensættelse  

 (administrations reserven), dels kravet til basiskapitalens størrelse.
 Imidlertid ydes der allerede idag i væsentlig udstrækning en bonus i form  

 af en nedsættelse af indskuddet, således at dette i praksis i mange tilfælde  

 ikke udgør 7 pct., men f.eks. alene 4 pct.
Når det modtagende selskab efter aftale skal have 3 pct., skyldes det, at  

 der forudsætningsvis ikke udløses provision i forbindelse med  

 overførsel...« Finanstilsynet har i den nævnte skrivelse af 23. oktober 1992 givet udtryk  

 for som sin opfattelse af de nævnte citater, at de viser, at  

 Assurandør-Societetet er enig i princippet om en nedre grænse.  

 Forsikringstilsynet har behandlet aftaleudkastet og har besluttet at godkende  

 aftalen for en kortere periode, dog med den ændring at de (ca.) 3 pct., som  

 ifølge aftalen skulle afleveres til det modtagende selskab, skal ændres til 4  

 pct. i overensstemmelse med de samme principper, som Finanstilsynet har lagt  

 til grund i nærværende sag.
Finanstilsynet har endelig i den nævnte skrivelse af 23. oktober 1992  

 bemærket, at tilsynet ikke har krævet, at den omtalte nedre grænse på 4 pct.  

 skal anvendes i situationer, hvor de nødvendige henlæggelser til  

 administrationsreserve og basiskapital dækkes af andre kilder.
Finanstilsynet  

 har således for et livsforsikringsselskab godkendt et omkostningssystem uden  

 en nedre grænse på 4 pct.
Dette selskabs bestyrelse har erklæret, at de  

 nødvendige hensættelser til basiskapital og administrationsreserver vil ske  

 gennem en forøgelse af egenkapitalen fra aktionærernes side, og såfremt  

 selskabet senere skulle ændre politik på dette område, vil  

 administrationsbelastningen blive forøget, således at fremtidige forøgede  

 krav til basiskapital finansieres herved.
I redegørelsen til Erhvervsankenævnet har Finanstilsynet slutteligt  

 tilføjet, at den faste nedre grænse for en sats ved hjælp af  

 kontributionsprincippet altid kan problematiseres.
Endvidere kan størrelsen  

 af en sådan nedre grænse diskuteres.
Adskillige satser i selskabernes  

 tekniske grundlag har denne karakter og er ikke genstand for en konkret,  

 minutiøs vurdering i hvert enkelt tilfælde.
Finanstilsynet har ved den principielle afgørelse om 4 pct. som nedre  

 grænse baseret sig på kontributionsprincippet med hensyn til, om der  

 overhovedet skal være en grænse.
Ellers vil der nødvendigvis efter  

 Finanstilsynets mening i det lange løb blive tale om en systematisk  

 subsidiering af visse forsikringer fra andre.
At grænsen er sat til 4 pct.  

 begrundes i de administrationsbidrag, den enkelte forsikring i det lange løb  

 mindst skal betale, uafhængigt af hvor billig forsikringen i øvrigt  

 administreres: ca. 1 pct. til administrationshensættelserne, som skal  

 afsættes i henhold til den godkendte tekniske grundlag: ca. 2 pct. til  

 opretholdelse af den lovpligtige solvensmargen samt ca. 1 pct. til den  

 løbende administration.
Hvis en fast nedre grænse ikke kan accepteres,  

 frygter Finanstilsynet, at den stærke og sunde konkurrence, der faktisk i dag  

 findes på livsforsikringsmarkedet, og som i overensstemmelse med  

 kontributionsprincippet skulle komme forsikringstageren i almindelighed til  

 gode, bliver på bekostning af de bestående forsikringer til fordel for nye  

 forsikringer, der tilbydes til omkostningssatser, som ikke ville kunne holde  

 i det lange løb.
III.
K's indlæg.
I klageskrivelsen af 28. juli 1992 har K anmodet Erhvervsankenævnet om at  

 tilsidesætte Finanstilsynets afgørelse, som af selskabet må anses for  

 stridende mod såvel det retlige grundlag for Finanstilsynets virksomhed, jfr.  

 bl.a. lov om forsikringsvirksomhed § 31 og 30, som stridende mod forbrugernes  

 interesser og konkurrenceforvridende.
Den stive og stringente anvendelse af  

 en regel om et omkostningsbidrag på mindst 4 pct. af præmien vil i adskillige  

 situationer afstedkomme, at det ulige behandles lige, og Finanstilsynet har  

 derfor pligt til at benytte den skønsmæssige kompetence, der er tillagt  

 tilsynet, sammenholdt med en konkret vurdering af det enkelte selskabs  

 økonomiske formåen, når andragende om omkostningssatser modtages til  

 realitetsbehandling.
I den forbindelse har K særligt fremhævet, at flere selskaber, f.eks.
A,  

 opkræver 4 pct. af præmien til omkostninger samtidig med at selskabet yder 2  

 pct. af præmien i provision, og således kun beholder 2 pct. af præmien,  

 hvoraf 1 pct. skal henlægges til administrationsreserver.
Det forhold, at  

 konkurrerende selskaber kan agere således, at de i realiteten kun har 2 pct.  

 af præmien tilbage til egen administration indikerer, at K's  

 omkostningssatser før et eventuelt tillæg for provision bør kunne tillades  

 helt ned til 2 pct. af præmien og ikke de 4 pct., som Finanstilsynet har  

 fastholdt skal være gældende.
 I skrivelse af 14. september 1992 har K - efter at være gjort bekendt med  

 Finanstilsynets redegørelse af 21. august 1992 med bilag yderligere fremført  

 følgende:
 »1. Finanstilsynet anfører i notatets indledning, at Finanstilsynet  

 har nægtet K tilladelse til at anvende en omkostningssats på under 4%, idet  

 Finanstilsynet anser dette for ubetryggende i forhold til de øvrige  

 forsikringstagere.
Endvidere fremgår det af bemærkningerne til ændringerne af LFV i 1989,  

 (jf.
Finanstilsynet notat, side 2, øverst), at begrebet  

 »ubetryggende« indebærer, at der uddeles et større beløb som bonus,  

 end der er til rådighed.
 Det er K's opfattelse, at de af Finanstilsynet for K godkendte bonussatser  

 ikke har betydet, at der er uddelt større beløb som bonus, end der har været  

 til rådighed.
 Det fremgår af selskabets årsberetning for 1991 samt af aktuarens  

 beretning for 1990 og 1991 (relevante kopier heraf vedlægges), at selskabets  

 faktiske omkostninger, inkl. omkostninger vedrørende investeringsvirksomhed,  

 er dækket af de samlede tekniske omkostningsbidrag.
 Efter K's mening savner Finanstilsynet således hjemmel til at nægte  

 selskabet den omhandlede godkendelse.
 Vi vil for en god ordens skyld gøre opmærksom på, at bonussatser godkendes  

 for et år ad gangen, og såfremt satserne skulle udvise et ubetryggende  

 forløb, har selskabet og Finanstilsynet alle muligheder for at rette op på  

 forholdet.
 Dette har der ikke været anledning til, og Finanstilsynets brev af 3. juli  

 1992 er da også foranlediget af en principiel afgørelse (som efter vor  

 opfattelse er forkert), og ikke fordi selskabets økonomiske udvikling har  

 været ubetryggende.
 2. Den ovenfor nævnte principielle afgørelse, som Finanstilsynet traf i  

 1987 ....., og som ligger til grund for Finanstilsynets afslag, er efter vor  

 opfattelse forkert og efterleves tilsyneladende heller ikke i praksis af  

 selskaberne.
 Disse synspunkter skal vi i det følgende uddybe.
 Som det fremgår af Finanstilsynets argumentation, forudsætter den  

 principielle afgørelse, at de forsikredes omkostningsbidrag skal medvirke til  

 opretholdelse af den lovpligtige solvensmargen.
Konsekvensen af dette synspunkt er, at omkostningsbidragene skal være så  

 store, at de rent faktisk giver overskud og dermed er i stand til at bidrage  

 til styrkelse af selskabets basiskapital.
Det er efter vor opfattelse et  

 forkert krav at stille.
 Der er ingen bestemmelser i LFV, som blot antydningsvis begrunder et  

 sådant krav.
Det er K's opfattelse, at kilder til finansiering af henlæggelser til  

 basiskapitalen kan være - kapitalafkast af basiskapitalen - gevinst på risikoen - gevinst på omkostningerne - anvendelse af en rentemarginal - tilførsel af kapital Det forekommer derfor helt urimeligt, hvis omkostningsbidragene skulle  

 være obligatorisk overskudsgivende.
 En sådan bestemmelse virker konkurrencebegrænsende til skade for effektivt  

 administrerende selskaber.
 Særlig grotesk vil afgørelsen virke, fx hvis selskabets vækst er så  

 begrænset, at kapitalafkastet af basiskapitalen alene er tilstrækkelig til at  

 sikre solvensen.
 Her ville en opkrævning af omkostningsbidrag til dækning af solvenskrav,  

 og dermed ikke til udlodning til forsikringerne, være i direkte strid med  

 princippet om at fordele overskud til de enkelte forsikringer efter  

 kontributionsprincippet.
 At afgørelsen ikke anvendes på gruppelivsforsikringer understreger, at  

 Finanstilsynet accepterer, at selskabet kan stille den fornødne basiskapital  

 til rådighed uden at det nødvendigvis kommer fra omkostningsfradragene.
 Den principielle afgørelse om, at omkostningsbidrag skal medvirke til  

 styrkelse af solvensen, er således forkert.
 Afgørelsen bliver da som nævnt heller ikke efterlevet i praksis af  

 selskaberne.
 Til støtte for denne påstand vedlægger vi kopi af »Skema 2« i  

 »A's omkostningsanalyse 1990«, udvidet udgave. (Vedhæftet kendelsen  

 som bilag 1). (Bilag 1 ikke medtaget).
 Analysen viser tilsyneladende, at selskaberne med få undtagelser ikke har  

 balance i omkostningsregnskabet.
 Selskabernes anvendte omkostningssatser kan således ikke være fastlagt, så  

 der også rummes et bidrag til basiskapitalen.
 Sammenfattende er det er derfor vor opfattelse, at den principielle  

 afgørelse om 4% i minimumsomkostningsbidrag savner juridisk og økonomisk  

 grundlag, og alene tjener et konkurrencebegrænsende formål og beskytter  

 selskaber, der er omkostningstunge.
Finanstilsynet nævner i sin redegørelse endvidere, at omkostninger kan  

 »betales ved tilførsel af aktiekapital eller af garantikapital  

 ...«.
Det fremgår ikke, om omkostningerne i så fald betales af afkastet  

 af den tilførte kapital eller af kapitalen selv.
Under alle omstændigheder  

 forstår vi ikke, at bemærkningen kan nævnes som et argument imod K's  

 bonusregler.
Tværtimod.
Tilførsel af kapital må således på tilsvarende måde kunne træde i stedet  

 for reservation af omkostningsoverskud til dækning af solvenskravet.
Det  

 ville være ulogisk, hvis omkostninger ikke primært skal dækkes af  

 omkostningsbidrag, men godt kan dækkes af kapitaltilførsel, mens  

 kapitaltilførsel ikke kan dække solvenskrav, men skal dækkes af  

 omkostningsfradragene.
Finanstilsynet fremhæver i sit notat, at der i det lange løb vil blive  

 tale om »systematisk subsidiering af visse forsikringer«, hvis der  

 ikke fastsættes en mindstesats for omkostningsfradrag.
Denne påstand kan K  

 ikke anerkende som argument for den påklagede afgørelse.
Det fremgår efter  

 vor mening klart, ....., at man ikke kan forhindre subsidiering ved hjælp af  

 den påklagede regel.
Påstanden om, at en fast nedre grænse for omkostningsfradrag sikrer  

 »den stærke og sunde konkurrence«, savner efter K's mening ethvert  

 grundlag.
Hvis en branche fastlægger minimumspriser, betragtes det normalt  

 som karteldannelse, og det er vanskeligt at se, hvad der i dette tilfælde  

 skulle være anderledes.
 Afslutningsvis skal det nævnes, at det af Finanstilsynet fremførte ...,  

 om, at administrationspræmien skal afholde fx udbytte til aktionærer eller  

 garanter samt opbygning af egenkapital efter vor opfattelse er fundamentalt  

 forkert.
Udbytte til aktionærer samt rente til garanter må selvsagt være et beløb,  

 som opstår af den samlede virksomhed og ikke alene være en andel af et  

 omkostningsoverskud.' I skrivelse af 18. november 1992 har K efter at være blevet gjort bekendt  

 med Finanstilsynets indlæg af 23. oktober 1992 uddybet selskabets synspunkter  

 således:
»K skal i denne anledning meddele, at vort hovedsynspunkt uændret er,  

 at de tekniske omkostningsbidrag skal fastsættes a. så de dækker selskabets faktiske omkostninger b. så de afspejler omkostningsbelastningen på de respektive ordninger  

 (kontributionsprincippet) c. så selskabets solvens ikke bringes i fare.
 Vi skal endvidere understrege, at alle sikkerhedshensyn samt hensyn til  

 kontributionsprincippet er iagttaget ved fastsættelse af de  

 omkostningssatser, som Finanstilsynet tidligere har godkendt, men som nu  

 underkendes.
Det er i den forbindelse væsentligt at bemærke, at Finanstilsynets  

 indgriben overfor K's omkostningssatser ikke skyldes de hensyn, som et  

 tilsyn efter vor opfattelse bør varetage nemlig 1. at kontrollere, at der er balance i omkostningsregnskabet ...
 2. at kontrollere, at selskabet opfylder solvenskravene.
 Derimod skyldes Finanstilsynets indgriben alene overtrædelse af den  

 administrativt fastsatte mindstegrænse på 4%.
Kontributionsprincippet Et krav om en mindstegrænse på 4% er monopolagtig og  

 konkurrencebegrænsende og har tilsyneladende den særlige virkning, at selv  

 yderst administrativt belastende og omkostningstunge ordninger i dag tilbydes  

 til 4% i omkostningsbidrag.
Til dokumentation herfor vedlægger vi kopier af to aftaler fra henholdsvis  

 B og C.
Det fremgår, at individuelle frivillige ordninger, som normalt er  

 salgsmæssigt og administrativt belastende, tilbydes til 4%.
 Det må derfor undre K, at store obligatoriske ordninger ikke har mulighed  

 for at opnå større omkostningsbonus end sådanne individuelle ordninger.
 Eksemplerne viser med al ønskelig tydelighed, at mindstegrænsen på 4%  

 virker konkurrenceforvridende og hindrer en opfyldelse af  

 kontributionsprincippet, fordi den åbenbare kendsgerning, at store  

 obligatoriske ordninger er billigere at administrere end individuelle  

 ordninger (uanset antallet af individuelle forsikringer) ikke kan afspejles i  

 en differentieret omkostningsbonus, når Finanstilsynet godkender 4% i  

 omkostningsbidrag for individuelle, frivillige ordninger.
 Den fastsatte mindstegrænse på 4% bliver således uforståelig for  

 forbrugerne og medfører, at selskaber med overskud på omkostningsregnskabet  

 ikke kan efterleve kontributionsprincippet, når de store ordninger rent  

 faktisk kan administreres til under 4%.
 Det er i denne forbindelse vigtigt at bemærke, at K's bonussatser (såvel  

 2. ordensomkostninger som øvrige satser) fastsættes for et år ad gangen.  

 Selskabet og Finanstilsynet har derfor alle muligheder for at forlange højere  

 satser, såfremt solvensen eller andre forhold tilsiger det.
Selskabet D K finder det især uforståeligt, at Finanstilsynet kræver 4%-grænsen  

 overholdt for K, når Finanstilsynet for et andet selskab har godkendt  

 omkostningssatser under 4%.
 I Finanstilsynets skrivelse den 23. oktober 1992 sidste afsnit begrundes  

 dette forhold med, at det pågældende selskabs bestyrelse har erklæret, at  

 solvensen vil blive sikret fra aktionærernes side, subsidiert at  

 omkostningsbelastningen vil blive forøget.
 Det forhold, at ingen bestyrelse kan forpligte fremtidige bestyrelser  

 betyder, at Finanstilsynets sikkerhed i det ovennævnte tilfælde alene ligger  

 i muligheden for at forøge omkostningsbelastningen.
 Denne mulighed er helt identisk med de muligheder K vil have,  

 såfremt solvensen kommer i fare.
Brancheholdning K må atter understrege, at ingen selskaber anvender 2% af bidragene til  

 styrkelse af basiskapitalen (jf. begrundelsen for 4%-grænsen), og os bekendt  

 foretager finanstilsynet ingen aktiviteter til sikring af, at dette sker.
 Finanstilsynet anfører i sin skrivelse den 23. oktober 1992, med  

 henvisning til »Aftale om fastsættelse af fradrag i forbindelse med  

 overførsel af nettoreserver mellem livs- og  

 pensionsforsikringsselskaber«, at Assurandør-Societetet på vegne af  

 livsforsikringsselskaberne er enig i Finanstilsynets opfattelse om  

 4%-minimumsgrænsen.
 K mener, at dette synspunkt er forkert.
 Det forhold, at aftalen indebærer, at det modtagende selskab skal opkræve  

 2,79% i omkostningsbidrag, viser klart, at livsforsikringsbranchen er uenig i  

 4%-minimumsgrænsen.
 Assurandør-Societetet argumenterer for tilsidesættelse af 4%-grænsen ud  

 fra det forhold, at der er tale om visse omkostningsbesparelser (ingen  

 provision).
 Hvis livsforsikringsbranchen var enig med Finanstilsynet, skulle 2%  

 anvendes til basiskapital og 1% til administrationshensættelse, hvilket i alt  

 giver 3%. Da det foreslåede bidrag er 2,79% er det svært at se, at  

 forsikringsbranchen skulle være enig med Finanstilsynet.
Artikel 19 Finanstilsynet henviser i sin skrivelse den 23. oktober 1992 til artikel  

 19 i forslaget til 3. EF-livsforsikringsdirektiv.
 Det fremgår af artikel 19, at præmier skal være tilstrækkelige til, at  

 selskabet kan opfylde alle sine forpligtelser, herunder navnlig afsætte  

 forsikringsmæssige hensættelser i overensstemmelse hermed.
 Når et selskab har balance i sit omkostningsregnskab, og når selskabet  

 ingen solvensproblemer har og i øvrigt anvender ækvivalensprincippet ved  

 nettopræmiefastsættelsen, vil de prospektivt beregnede hensættelser opfylde  

 den nævnte bestemmelse i artikel 19 uafhængigt af eksistensen af en  

 minimumsgrænse på 4%.
Artikel 19, stk. 1 begrunder således ikke Finanstilsynets fastsættelse af  

 en minimumsgrænse, og udenlandske selskaber vil ikke være bundet heraf.
Der  

 er således også tale om konkurrenceforvridning over for udenlandske  

 selskaber, hvis 4%-grænsen fastholdes for danske selskaber.
 Vi skal atter erindre om, at Klasse III - selskaber har koncession til at  

 lade omkostningsbelastningen optræde som en rentemarginal, samt at 4%-grænsen  

 ikke kræves overholdt for gruppeliv.
 I artikel 19, stk. 2 anføres det, at der kan tages hensyn til alle  

  aspekter af forsikringsselskabets økonomiske situation.
 Det fremgår således implicit af artikel 19, stk. 2, at en minimumsgrænse  

 på 4% er direktivstridig, hvis selskabets økonomiske situation i øvrigt alt  

 taget i betragtning ikke vil bringe selskabets solvens i fare.
 Atter skal vi erindre om, at bonussatser kan ændres meget hurtigt.
 Afslutningsvis skal K herefter fastholde, at Finanstilsynets  

 tilbagekaldelse af godkendelse den 3. oktober 1990 og den 27. december 1991  

 hverken kan være begrundet i ubalance i K's omkostningsregnskab eller i, at  

 selskabets solvens er i fare.
 Finanstilsynets afgørelse er derfor i strid med artikel 19 i 3.  

 livsforsikringsdirektiv.
Der er således ingen aktuarmæssige eller konkrete økonomiske begrundelser  

 for, at Finanstilsynet skulle tilbagekalde godkendelsen af K's  

 bonusregulativ.' Ankenævnet skal udtale:
 Når henses til forskellighederne i selskabernes omkostningsbelastning bør  

 Finanstilsynets godkendelse tage udgangspunkt i det enkelte selskabs konkrete  

 omkostninger, og der findes ikke i lov om forsikringsvirksomhed grundlag for  

 at fastsætte en generel gældende minimumsomkostningsprocent.
 Ankenævnet har ikke herved taget stilling til de principper, der er  

 tilkendegivet for beregning af omkostningsdækning.
 Som følge af det anførte ophæves Finanstilsynets afgørelse af 3. juli  

 1992, jf. tilsynets skrivelse af 13. marts 1992 (j.nr. 6333-0039) og sagen  

 hjemvises til fornyet behandling i Finanstilsynet.
