Nr BSF 22 Folketingsbeslutning om Danmarks ratifikation af FN-konventionen af 20.  

 november 1989 om barnets rettigheder Fremsat af udenrigsministeren (Ellemann-Jensen den 31. januar 1991 Vedtaget ved anden (sidste) behandling den 31. maj 1991 Folketinget meddeler sit samtykke til, at Danmark ratificerer den på De Forenede Nationers generalforsamling den 20. november 1989 vedtagne konvention om barnets rettigheder, og til, at der afgives erklæring om, at Danmark ikke skal være bundet af artikel 40, stk.
 2, (b), (v).
Bilag Teksten til den i folketingsbeslutningens tekst omtalte konvention er  

 optrykt som bilag til det fremsatte forslag.
Oprindeligt fremsat forslag Folketinget meddeler sit samtykke til, at Danmark ratificerer den på de Forenede Nationers generalforsamling den 20. november 1989 vedtagne kovention om barnets rettigheder og til, at der afgives erklæring om, at Danmark ikke skal være bundet af artikel 40, stk. 2, (b), (v).
Uofficiel oversættelse De i denne konvention deltagende stater,  som finder - i  

 overensstemmelse med de i De Forenede Nationers Pagt erklærede principper -  

 at anerkendelsen af menneskets naturlige værdighed og af hele menneskehedens  

 lige og umistelige rettigheder danner grundlaget for frihed, retfærdighed og  

 fred i verden, tager hensyn til, at alle De Forenede Nationers folk i Pagten har  

 bekræftet deres tro på grundlæggende menneskerettigheder og på menneskets  

 personlige værdighed og værdi og har besluttet at fremme sociale fremskridt  

 og bedre levestandarder i større frihed, anerkender, at De Forenede Nationer i Verdenserklæringen om  

 Menneskerettigheder (Generalforsamlingsresolution 217A (III)) og i de  

 internationale konventioner om menneskerettigheder  

 (Generalforsamlingsresolution 2200A (XXI), bilag) har erklæret og er blevet  

 enige om, at enhver er berettiget til alle de rettigheder og friheder, der er  

 indeholdt deri, uden forskelsbehandling af nogen art, herunder som følge af  

 race, hudfarve, køn, sprog, religion, politisk eller anden anskuelse,  

 national eller social herkomst, formueforhold, fødsel eller anden stilling, erindrer om, at De Forenede Nationer i Verdenserklæringen om  

 Menneskerettigheder har udtalt, at børn har ret til særlig omsorg og bistand, er overbeviste om, at familien som den grundlæggende enhed i  

 samfundet og naturlige ramme for alle sine medlemmers og særligt børns vækst  

 og trivsel bør gives den nødvendige beskyttelse og hjælp, således at den  

 fuldt ud kan påtage sig sine forpligtelser i samfundet, anerkender, at barnet med henblik på fuld og harmonisk udvikling  

 af sin personlighed bør vokse op i et familiemiljø, i en atmosfære af glæde,  

 kærlighed og forståelse, finder, at barnet fuldt ud bør forberedes til at leve sit eget liv  

 i samfundet og opdrages i lyset af de idealer, der er udtrykt i De Forenede  

 Nationers Pagt, og særligt i en atmosfære af fred, værdighed, tolerance,  

 frihed, lighed og solidaritet, tager hensyn til, at behovet for at yde barnet særlig omsorg er  

 blevet fastslået i Geneve-Erklæringen af 1924 om Barnets Rettigheder og i  

 Erklæringen om Barnets Rettigheder vedtaget af De Forenede Nationer i 1959  

 (Generalforsamlingsresolution 1386 (XIV)) og anerkendt i Verdenserklæringen  

 om Menneskerettigheder, i Den Internationale Konvention om Borgerlige og  

 Politiske Rettigheder (især i artiklerne 23 og 24), i Den Internationale  

 Konvention om Økonomiske, Sociale og Kulturelle Rettigheder (især i artikel  

 10) og i vedtægterne og relevante dokumenter for særorganisationer og  

 internationale organisationer, der tager sig af børns velfærd, tager hensyn til - som angivet i Erklæringen om Barnets  

 Rettigheder vedtaget af De Forenede Nationers Generalforsamling den 20.  

 november 1959 - at »barnet som følge af sin fysiske og psykiske  

 umodenhed, har behov for særlig beskyttelse og omsorg, herunder passende  

 juridisk beskyttelse, både før og efter fødslen,», erindrer om bestemmelserne i Erklæringen om Sociale og Juridiske  

 Principper for Beskyttelse af Børns Velfærd med Særligt Henblik på  

 Anbringelse i Pleje og Adoption på Nationalt eller Internationalt Plan  

 (Generalforsamlingsresolution 41/85 af 3. december 1986), De Forenede  

 Nationers Standardminimumsregler for Retspleje over for Mindreårige  

 (»Beijingreglerne«) (Generalforsamlingsresolution 40/33 af 29.  

 november 1985) og Erklæringen om Beskyttelse af Kvinder og Børn i  

 Nødssituationer og Under Væbnet Konflikt (Generalforsamlingsresolution 3318  

 (XXIX) af 14. december 1975), anerkender, at der i alle lande i verden er børn, der lever under  

 særligt vanskelige forhold, og at sådanne børn kræver særlig hensyntagen, tager behørigt hensyn til betydningen af hvert folks traditioner  

 og kulturelle værdier med henblik på barnets beskyttelse og harmoniske  

 udvikling, anerkender betydningen af internationalt samarbejde for at  

 forbedre børns levevilkår i alle lande, særligt i udviklingslandene, er blevet enige om følgende:
Kapitel I Artikel 1 I denne konvention forstås ved et barn ethvert menneske under 18 år,  

 medmindre barnet bliver myndigt tidligere efter den lov, der gælder for  

 barnet.
Artikel 2 1. Deltagerstaterne skal respektere og sikre de rettigheder, der er  

 fastsat i denne konvention, for ethvert barn inden for deres jurisdiktion,  

 uden forskelsbehandling af nogen art og uden hensyn til barnets eller dettes  

 forældres eller værges race, hudfarve, køn, sprog, religion, politiske eller  

 anden anskuelse, national, etnisk eller social oprindelse, formueforhold,  

 handicap, fødsel eller anden stilling.
 2. Deltagerstaterne skal træffe alle passende forholdsregler for at sikre,  

 at barnet beskyttes mod alle former for forskelsbehandling eller straf på  

 grund af barnets forældres, værges eller familiemedlemmers stilling,  

 virksomhed, udtrykte anskuelser eller tro.
Artikel 3 1. I alle foranstaltninger vedrørende børn, hvad enten disse udøves af  

 offentlige eller private institutioner for socialt velfærd, domstole,  

 forvaltningsmyndigheder eller lovgivende organer, skal barnets tarv komme i  

 første række.
 2. Deltagerstaterne påtager sig at sikre barnet den beskyttelse og omsorg,  

 der er nødvendig for dettes trivsel under hensyntagen til de rettigheder og  

 pligter, der gælder for barnets forældre, værge eller andre personer med  

 juridisk ansvar for barnet, og skal med henblik herpå træffe alle passende  

 lovgivningsmæssige og administrative forholdsregler.
 3. Deltagerstaterne skal sikre, at institutioner, tjenester og organer med  

 ansvar for omsorg for eller beskyttelse af børn skal være i overensstemmelse  

 med de standarder, der er fastsat af kompetente myndigheder, særligt med  

 hensyn til sikkerhed, sundhed, personalets antal og egnethed samt sagkyndigt  

 tilsyn.
Artikel 4 Deltagerstaterne skal gennemføre al passende lovgivning samt  

 administrative og andre forholdsregler til gennemførelsen af de i denne  

 konvention anerkendte rettigheder.
Med hensyn til økonomiske, sociale og  

 kulturelle rettigheder skal deltagerstaterne gennemføre sådanne  

 forholdsregler, i videst muligt omfang inden for de ressourcer, der er til  

 rådighed, og, hvor der er behov for det, inden for rammerne af internationalt  

 samarbejde.
Artikel 5 Deltagerstaterne skal respektere det ansvar og de rettigheder og pligter,  

 som forældrene har, eller, hvor dette finder anvendelse, tilsvarende ansvar,  

 rettigheder og pligter for så vidt angår medlemmerne af den udvidede familie  

 eller samfundet i overensstemmelse med stedlig sædvane, samt værger eller  

 andre personer med juridisk ansvar for barnet, til på en måde, der svarer til  

 den løbende udvikling af barnets evner, at yde passende vejledning og støtte  

 til barnet i udøvelsen af rettighederne anerkendt i denne konvention.
Artikel 6 1. Deltagerstaterne anerkender, at ethvert barn har en naturlig ret til  

 livet.
 2. Deltagerstaterne skal i videst muligt omfang sikre barnets overlevelse  

 og udvikling.
Artikel 7 1. Barnet skal registreres umiddelbart efter fødslen og skal fra fødslen  

 have ret til et navn, ret til at opnå et statsborgerskab og, så vidt muligt,  

 ret til at kende og blive passet af sine forældre.
 2. Deltagerstaterne skal sikre gennemførelsen af disse rettigheder i  

 overensstemmelse med deres nationale lovgivning og deres forpligtelser ifølge  

 de relevante internationale instrumenter på dette område, især hvis barnet  

 ellers ville blive statsløs.
Artikel 8 1. Deltagerstaterne påtager sig at respektere barnets ret til at bevare  

 sin identitet, herunder statsborgerskab, navn og familieforhold, som  

 anerkendt af loven og uden ulovlig indblanding.
 2. Hvis et barn ulovligt berøves en del af eller hele sin identitet, skal  

 deltagerstaterne yde passende bistand og beskyttelse med henblik på hurtigt  

 at genoprette barnets identitet.
Artikel 9 1. Deltagerstaterne skal sikre, at barnet ikke adskilles fra sine forældre  

 mod deres vilje, undtagen når kompetente myndigheder, hvis afgørelser er  

 undergivet retlig prøvelse, i overensstemmelse med gældende lov og praksis  

 bestemmer, at en sådan adskillelse er nødvendig af hensyn til barnets tarv.  

 En sådan beslutning kan være nødvendig i særlige tilfælde, f.eks. ved  

 forældres misbrug eller vanrøgt af barnet, eller hvor forældrene lever  

 adskilt og der skal træffes beslutning om barnets bopæl.
 2. I behandlingen af enhver sag i medfør af stykke 1 skal alle  

 interesserede parter gives mulighed for at deltage i sagsbehandlingen og  

 fremføre deres synspunkter.
 3. Deltagerstaterne skal respektere retten for et barn, der er adskilt fra  

 den ene eller begge forældre, til at opretholde regelmæssig personlig  

 forbindelse og direkte kontakt med begge forældre, undtagen hvis dette  

 strider mod barnets tarv.
4. Hvor en sådan adskillelse er en følge af en handling iværksat af en  

 deltagerstat, såsom tilbageholdelse, fængsling, udvisning, forvisning eller  

 død (herunder dødsfald af en hvilken som helst årsag, mens personen er i  

 statens varetægt) af den ene eller begge forældre eller af barnet, skal  

 deltagerstaten efter anmodning give forældrene, barnet eller om nødvendigt et  

 andet medlem af familien de væsentlige oplysninger om, hvor den eller de  

 fraværende medlemmer af familien befinder sig, medmindre afgivelsen af  

 oplysningerne ville være skadelig for barnets velfærd.
Deltagerstaterne skal  

 desuden sikre, at fremsættelsen af en sådan anmodning ikke i sig selv  

 medfører skadelige følger for vedkommende person eller personer.
Artikel 10 1. I overensstemmelse med deltagerstaternes forpligtelse i henhold til  

 artikel 9, stykke 1, skal ansøgninger fra et barn eller dettes forældre om  

 indrejse i eller udrejse fra en deltagende stat med henblik på  

 familiesammenføring behandles på en positiv, human og hurtig måde af  

 deltagerstaterne.
Deltagerstaterne skal endvidere sikre, at indgivelse af en  

 sådan ansøgning ikke medfører negative virkninger for ansøgere og deres  

 familiemedlemmer.
2. Et barn, hvis forældre har fast bopæl i forskellige stater, skal have  

 ret til, undtagen under særlige omstændigheder, regelmæssigt at have  

 personlig forbindelse og direkte kontakt med begge forældre.
Med henblik  

 herpå og i overensstemmelse med deres forpligtelser i medfør af artikel 9,  

 stykke 1 skal deltagerstaterne respektere barnets og dets forældres ret til  

 at forlade et hvilket som helst land, herunder deres eget, og til at indrejse  

 i deres eget land.
Retten til at forlade et hvilket som helst land skal kun  

 underkastes sådanne begrænsninger, som er fastsat ved lov, og som er  

 nødvendige for at beskytte den nationale sikkerhed, den offentlige orden  

 (ordre public), folkesundheden eller sædeligheden, eller andre personers  

 rettigheder og friheder, og som er i overensstemmelse med de øvrige  

 rettigheder, der er anerkendt i denne konvention.
Artikel 11 1. Deltagerstaterne skal træffe forholdsregler til at bekæmpe børns  

 ulovlige fjernelse til og manglende tilbagevenden fra udlandet.
 2. Med henblik herpå skal deltagerstaterne fremme indgåelse af bilaterale  

 og multilaterale aftaler eller tiltrædelse af eksisterende aftaler.
Artikel 12 1. Deltagerstaterne skal sikre et barn, der er i stand til at udforme sine  

 egne synspunkter, retten til frit at udtrykke disse synspunkter i alle  

 forhold, der vedrører barnet; barnets synspunkter skal tillægges passende  

 vægt i overensstemmelse med dets alder og modenhed.
 2. Med henblik herpå skal barnet især gives mulighed for at udtale sig i  

 enhver behandling ved dømmende myndighed eller forvaltningsmyndighed af  

 sager, der vedrører barnet, enten direkte eller gennem en repræsentant eller  

 et passende organ i overensstemmelse med de i national ret foreskrevne  

 fremgangsmåder.
Artikel 13 1. Barnet skal have ytringsfrihed; denne ret omfatter frihed til uanset  

 territoriale grænser at søge, modtage og videregive oplysninger og tanker af  

 enhver art, enten mundtligt, skriftligt eller på tryk i form af kunst eller  

 gennem en hvilken som helst anden udtryksmåde, barnet måtte vælge.
 2. Udøvelsen af denne ret kan underkastes visse begrænsninger, men kun  

 sådanne som følger af lovgivningen, og som er nødvendige:
(a) af hensyn til andres rettigheder eller omdømme; eller (b) til beskyttelse af national sikkerhed, offentlig orden (ordre public),  

 folkesundhed eller sædelighed.
Artikel 14 1. Deltagerstaterne skal respektere barnets ret til tankefrihed,  

 samvittigheds- og religionsfrihed.
 2. Deltagerstaterne skal respektere rettigheder og pligter for forældrene,  

 og i påkommende tilfælde værger, til på en måde, der svarer til barnets  

 gradvise udvikling af dets evner, at give retningslinier til barnet med  

 henblik på udøvelsen af dets ret.
 3. Frihed til at udøve sin religion eller overbevisning kan kun  

 underkastes sådanne begrænsninger, som er foreskrevet ved lov, og som er  

 nødvendige for at beskytte den offentlige sikkerhed, orden, folkesundheden,  

 sædeligheden, eller andre menneskers grundlæggende rettigheder og friheder.
Artikel 15 1. Deltagerstaterne anerkender barnets ret til foreningsfrihed og dets  

 frihed til at deltage i fredelige forsamlinger.
 2. Udøvelsen af disse rettigheder må ikke underkastes andre  

 indskrænkninger end sådanne, som er foreskrevet ved lov, og som er nødvendige  

 i et demokratisk samfund af hensyn til den nationale eller offentlige  

 sikkerhed, den offentlige orden (ordre public), beskyttelse af folkesundheden  

 eller sædeligheden eller beskyttelse af andres rettigheder og friheder.
Artikel 16 1. Intet barn må udsættes for vilkårlig eller ulovlig indblanding i sit  

 privat- og familieliv, sit hjem eller sin brevveksling, eller ulovlige angreb  

 på sin ære eller sit omdømme.
 2. Barnet har ret til lovens beskyttelse mod sådan indblanding eller  

 sådanne angreb.
Artikel 17 Deltagerstaterne erkender massemediernes vigtige rolle og skal sikre, at  

 barnet har adgang til information og materiale fra forskellige nationale og  

 internationale kilder, særligt sådanne, hvis formål er at fremme barnets  

 sociale, åndelige og moralske velfærd og fysiske og psykiske sundhed.
Med  

 henblik herpå skal deltagerstaterne:
(a) tilskynde massemedierne til at udbrede information og materiale, der  

 er af social og kulturel værdi for barnet og i overensstemmelse med ånden i  

 artikel 29; (b) tilskynde til internationalt samarbejde om produktion, udveksling og  

 spredning af sådan oplysning og materiale fra forskellige kulturelle,  

 nationale og internationale kilder; (c) tilskynde til produktion og udbredelse af børnebøger; (d) tilskynde massemedierne til at tage særligt hensyn til de sproglige  

 behov hos børn, der tilhører et mindretal eller en urbefolkning; (e) tilskynde til udvikling af passende retningslinier for beskyttelse af  

 barnet mod oplysning og materiale, der skader dets velfærd, jf.  

 bestemmelserne i artikel 13 og 18.
Artikel 18 1. Deltagerstaterne skal bestræbe sig på at sikre anerkendelse af  

 princippet om, at begge forældre har fælles ansvar for barnets opdragelse og  

 udvikling.
Forældrene, eller i givet fald værgen, har hovedansvaret for  

 barnets opdragelse og udvikling.
Barnets tarv skal for dem komme i første  

 række.
 2. Med henblik på at sikre og fremme de rettigheder, der er indeholdt i  

 denne konvention, skal deltagerstaterne yde passende bistand til forældre og  

 værger ved disses udførelse af deres pligter som opdragere af børn og skal  

 sikre udviklingen af institutioner, ordninger og tjenesteydelser til omsorg  

 for børn.
 3. Deltagerstaterne skal træffe alle passende forholdsregler for at sikre,  

 at børn af arbejdende forældre har ret til at nyde godt af  

 omsorgsforanstaltninger for børn, som de er berettigede til.
Artikel 19 1. Deltagerstaterne skal træffe alle passende lovgivningsmæssige,  

 administrative, sociale og uddannelsesmæssige forholdsregler til beskyttelse  

 af barnet mod alle former for fysisk eller psykisk vold, skade eller misbrug,  

 vanrøgt eller forsømmelig behandling, mishandling eller udnyttelse, herunder  

 seksuel misbrug, medens barnet er i forældrenes, værgens eller andre  

 personers varetægt.
 2. Sådanne beskyttende foranstaltninger bør i passende omfang omfatte  

 virkningsfulde retningslinier, såvel for udformning af sociale programmer,  

 der kan yde den nødvendige støtte til barnet og til dem, der har barnet i  

 deres varetægt, som til andre former for forebyggelse og identifikation,  

 rapportering, henvisning, undersøgelse, behandling og opfølgning af tilfælde  

 af børnemishandling som beskrevet ovenfor og om nødvendigt til  

 retsforfølgelse.
Artikel 20 1. Et barn, der midlertidigt eller konstant er afskåret fra sine  

 familiemæssige omgivelser eller som af hensyn til sit eget bedste ikke kan  

 tillades at forblive i disse omgivelser, har ret til særlig beskyttelse og  

 bistand fra statens side.
 2. Deltagerstaterne skal i overensstemmelse med deres nationale ret sikre  

 alternativ omsorg for et sådant barn.
3. Sådan omsorg kan blandt andet omfatte anbringelse i pleje, Kafalah  

 efter islamisk ret, adoption eller om nødvendigt anbringelse i passende  

 børneinstitutioner.
Ved overvejelse af mulige løsninger skal der tages  

 tilbørligt hensyn til ønskeligheden af sammenhæng i et barns opvækst og til  

 barnets etniske, religiøse, kulturelle og sproglige baggrund.
Artikel 21 De deltagerstater, der anerkender og/eller tillader adoption, skal sikre,  

 at barnets tarv skal være af altafgørende betydning og skal:
(a) sikre, at adoptionen af barnet kun kan godkendes af kompetente  

 myndigheder, der i overensstemmelse med gældende ret og praksis og på  

 grundlag af alle relevante og pålidelige oplysninger afgør, at adoption er  

 tilladelig i betragtning af barnets stilling i forhold til forældre,  

 pårørende og værger, og at, om nødvendigt, personer, der berøres, på oplyst  

 grundlag har meddelt deres indforståelse med adoptionen på baggrund af den  

 fornødne rådgivning; (b) anerkende, at international adoption kan overvejes som en alternativ  

 måde at drage omsorg for et barn på, hvis barnet ikke kan anbringes i pleje  

 eller i adoption hos en familie, eller der ikke på anden passende måde kan  

 drages omsorg for barnet i dets hjemland; (c) sikre, at vedkommende barn ved international adoption nyder  

 beskyttelse efter regler svarende til dem, der gælder for national adoption; (d) i tilfælde af international adoption, tage alle passende  

 forholdsregler for at sikre, at anbringelsen ikke fører til upassende  

 økonomisk gevinst for dem, der har medvirket ved adoptionen; (e) fremme, hvor det er hensigtsmæssigt, formålene med denne artikel ved  

 indgåelse af bilaterale eller multilaterale ordninger eller aftaler og  

 tilstræbe inden for disse rammer at sikre, at anbringelsen af barnet i et  

 andet land sker gennem ansvarlige myndigheder eller organer.
Artikel 22 1. Deltagerstaterne skal tage passende forholdsregler til at sikre, at et  

 barn, som søger flygtningestatus, eller som anses som flygtning i  

 overensstemmelse med gældende international eller national ret og praksis,  

 uanset om det kommer alene eller er ledsaget af sine forældre eller af en  

 anden person, får passende beskyttelse og humanitær bistand og nyder de  

 rettigheder, som er angivet i denne konvention og i andre internationale  

 instrumenter vedrørende menneskerettigheder eller humanitære forhold, hvori  

 den pågældende stat deltager.
2. Med dette for øje skal deltagerstaterne i det omfang, de anser det for  

 passende, samarbejde om enhver bestræbelse udfoldet af De Forenede Nationer  

 og andre ansvarlige mellemstatslige organisationer eller private  

 organisationer, der samarbejder med De Forenede Nationer, med henblik på at  

 beskytte og bistå et sådant barn og på at spore forældrene eller andre  

 medlemmer af familien til ethvert barn, der er flygtning, med det formål at  

 opnå de oplysninger, der er nødvendige for at barnet skal kunne genforenes  

 med sin familie.
Såfremt ingen af forældrene eller andre familiemedlemmer kan  

 findes, skal barnet nyde samme beskyttelse som ethvert andet barn, der  

 permanent eller midlertidigt er afskåret fra sine familiemæssige omgivelser  

 uanset årsagen, i overensstemmelse med denne konvention.
Artikel 23 1. Deltagerstaterne anerkender, at et psykisk eller fysisk handicappet  

 barn bør have et indholdsrigt og menneskeværdigt liv under forhold, der  

 sikrer værdighed, fremmer selvtilliden og medvirker til barnets aktive  

 deltagelse i samfundslivet.
 2. Deltagerstaterne anerkender det handicappede barns ret til særlig  

 omsorg og skal inden for rammerne af de midler, der er til rådighed, arbejde  

 for at sikre det berettigede barn, og dem, der er ansvarlige for dets omsorg,  

 bistand, hvorom der er indgivet ansøgning og som er rimelig under hensyn til  

 barnets tilstand og til omstændighederne for forældrene eller andre, der  

 passer barnet.
 3. I erkendelse af et handicappet barns særlige behov skal bistand, der  

 ydes i henhold til stykke 2, være gratis, når dette er muligt, idet der tages  

 hensyn til forældrenes økonomiske formåen eller den økonomiske formåen hos  

 andre, der passer barnet, og skal udformes med henblik på at sikre, at det  

 handicappede barn har fuld adgang til og modtager undervisning, uddannelse,  

 sundhedspleje, revalidering, forberedelse til arbejdslivet og muligheder for  

 fritidsadspredelse, alt på en måde, der bedst muligt fremmer barnets sociale  

 tilpasning og personlige udvikling, herunder dets kulturelle og åndelige  

 udvikling.
4. Deltagerstaterne skal i det internationale samarbejdes ånd fremme  

 udveksling af passende information om forebyggende sundhedspleje og  

 medicinsk, psykologisk og funktionel behandling af handicappede børn,  

 herunder spredning af og adgang til information om former for revalidering,  

 undervisning og erhvervsvejledning, med henblik på at gøre det muligt for  

 deltagerstaterne at forbedre deres formåen og kunnen og at udvide deres  

 erfaring på disse områder.
I den henseende skal der tages særligt hensyn til  

 udviklingslandenes behov.
Artikel 24 1. Deltagerstaterne anerkender barnets ret til at nyde den højest  

 opnåelige sundhedstilstand, adgang til at få sygdomsbehandling og  

 genoprettelse af helbredet.
Deltagende stater skal stræbe mod at sikre, at  

 intet barn fratages sin ret til adgang til at opnå sådan behandling og pleje.
 2. Deltagerstaterne skal arbejde for fuld gennemførelse af denne ret og  

 især tage passende forholdsregler for:
(a) at formindske spædbørns- og børnedødeligheden; (b) at sikre ydelsen af nødvendig lægelig bistand og sundhedspleje til  

 alle børn med særlig vægt på udvikling af den primære sundhedspleje; (c) at bekæmpe sygdom og underernæring, herunder inden for rammerne af den  

 primære sundhedspleje, blandt andet ved anvendelse af let tilgængelig  

 teknologi og gennem ydelse af tilstrækkelig og nærende mad og rent drikkevand  

 under hensyntagen til de farer og risici, der er knyttet til forurening af  

 miljøet; (d) at sikre kvinder passende svangerskabs- og barselspleje; (e) at sikre, at alle grupper i samfundet, særligt forældre og børn,  

 oplyses om og har adgang til undervisning og støttes i brugen af  

 grundlæggende viden om børns sundhed og ernæring, fordelene ved amning,  

 hygiejne og rengøring af omgivelserne og forebyggelse af uheld; (f) at udvikle forebyggende sundhedspleje, rådgivning af forældre, samt  

 undervisning og bistand i forbindelse med familieplanlægning.
 3. Deltagerstaterne skal tage alle effektive og passende forholdsregler  

 med henblik på afskaffelse af traditionsbundne ritualer, som er skadelige for  

 børns sundhed.
4. Deltagerstaterne forpligter sig til at fremme og opmuntre  

 internationalt samarbejde med henblik på gradvis at opnå fuldstændig  

 gennemførelse af den i denne artikel anerkendte ret.
I denne henseende skal  

 der tages særligt hensyn til udviklingslandenes behov.
Artikel 25 Deltagerstaterne anerkender retten for et barn, der af de ansvarlige  

 myndigheder er blevet anbragt for at få pleje, beskyttelse eller behandling  

 af hensyn til sin fysiske eller psykiske sundhed, til periodisk gennemgang af  

 den behandling, som barnet får, og af alle andre omstændigheder vedrørende  

 dets anbringelse.
Artikel 26 1. Deltagerstaterne skal anerkende ethvert barns ret til at nyde godt af  

 social sikkerhed, herunder social forsikring, og skal tage de nødvendige  

 forholdsregler for at opnå uindskrænket opnåelse af denne ret i  

 overensstemmelse med national ret.
 2. Hvor det er hensigtsmæssigt bør bistanden ydes under hensyntagen til de  

 forhåndenværende midler og omstændighederne, for barnet og de personer, der  

 har ansvaret for barnets underhold, og til enhver anden omstændighed af  

 betydning for en bistandsansøgning indgivet af barnet eller på dettes vegne.
Artikel 27 1. Deltagerstaterne anerkender ethvert barns ret til den levestandard, der  

 kræves for barnets fysiske, psykiske, åndelige, moralske og sociale  

 udvikling.
 2. Forældrene eller andre med ansvar for barnet har hovedansvaret for  

 efter evne og økonomisk formåen at sikre de levevilkår, der er nødvendige for  

 barnets udvikling.
 3. Deltagerstaterne skal i overensstemmelse med nationale forhold og inden  

 for deres evner og økonomiske muligheder træffe passende forholdsregler for  

 at bistå forældre og andre med ansvar for barnet med at gennemføre denne ret  

 og skal i tilfælde af behov derfor yde materiel bistand og udarbejde  

 støtteprogrammer, især med hensyn til ernæring, beklædning og bolig.
4. Deltagerstaterne skal træffe alle passende forholdsregler til at sikre  

 inddrivelse af underholdsbidrag til barnet fra forældrene eller andre  

 personer med økonomisk ansvar for barnet, både i deltagerstaten og i  

 udlandet.
Især i tilfælde, hvor den person, der har det økonomiske ansvar for  

 barnet er bosat i en anden stat end barnet, skal deltagerstaterne fremme  

 tilslutning til internationale aftaler eller til indgåelse af sådanne aftaler  

 samt indføre andre passende ordninger.
Artikel 28 1. Deltagerstaterne anerkender barnets ret til uddannelse, og med henblik  

 på gradvis at opnå denne ret og på grundlag af ligestillingsprincippet skal  

 de især:
(a) gøre grunduddannelse tvungen og gratis tilgængelig for alle; (b) opmuntre udviklingen af forskellige former for uddannelse, der følger  

 efter grunduddannelsen, herunder almindelig og faglig uddannelse, gøre disse  

 tilgængelige og opnåelige for ethvert barn og træffe passende forholdsregler,  

 såsom indførelse af gratis uddannelse og tilbud om økonomisk bistand i  

 trangstilfælde; (c) gøre højere uddannelse opnåelig for alle inden for rammerne af deres  

 evner og med alle passende midler; (d) gøre studievejledning og erhvervsvejledning tilgængelig og opnåelig  

 for alle børn; (e) træffe forholdsregler for at opmuntre regelmæssig deltagelse i  

 skolegang og begrænse frafald.
 2. Deltagerstaterne skal træffe alle passende forholdsregler for at sikre,  

 at disciplinen i skolen administreres på en måde, der tilgodeser barnets  

 værdighed som menneske og er i overensstemmelse med denne konvention.
3. Deltagerstaterne skal fremme og støtte internationalt samarbejde om  

 uddannelsesspørgsmål, især med henblik på at bidrage til afskaffelse af  

 uvidenhed og analfabetisme overalt i verden og lette adgangen til  

 videnskabelig og teknisk viden og moderne undervisningsmetoder.
I denne  

 henseende skal der tages særligt hensyn til udviklingslandenes behov.
Artikel 29 1. Deltagerstaterne er enige om, at uddannelsen af barnet skal have til  

 hensigt at (a) udvikle barnets muligheder i relation til personlighed, evner og  

 psykiske og fysiske formåen fuldt ud; (b) udvikle respekt for menneskerettighederne og de grundlæggende  

 frihedsrettigheder og for de principper, der er nedfældet i De Forenede  

 Nationers Pagt; (c) udvikle respekt for barnets forældre, dets egen kulturelle identitet,  

 sprog og værdier, og for de nationale værdier i det land, hvor barnet er  

 bosat, og i landet, hvorfra barnet oprindeligt stammer og for kulturer, der  

 adskiller sig fra barnets egen kultur; (d) forberede barnet til et ansvarligt liv i et frit samfund i en ånd af  

 forståelse, fred, tolerance, ligestilling af kønnene og venskab mellem alle  

 folk, etniske, nationale og religiøse grupper og personer, som tilhører  

 urbefolkninger; (e) udvikle respekt for det naturlige miljø.
2. Ingen del af denne artikel eller artikel 28 må fortolkes som  

 indblanding i enkeltpersoners eller organisationers frihed til at oprette og  

 lede undervisningsinstitutioner.
Der skal dog til enhver tid tages hensyn til  

 de i denne artikels stykke 1 fastslåede principper samt til kravene om, at  

 uddannelse i sådanne institutioner opfylder de af staten foreskrevne  

 minimumsregler.
Artikel 30 I stater, hvor der er etniske, religiøse eller sproglige mindretal eller  

 personer tilhørende urbefolkninger, skal et barn, der tilhører et sådant  

 mindretal eller en sådan urbefolkning, ikke nægtes retten til i fællesskab  

 med andre medlemmer af sin gruppe, at udøve sin egen kultur, at bekende sig  

 til og udøve sin egen religion eller at bruge sit eget sprog.
Artikel 31 1. Deltagerstaterne anerkender barnets ret til hvile og fritid, til at  

 lege og dyrke fritidsinteresser, som er passende for barnets alder, og til  

 frit at deltage i det kulturelle og kunstneriske liv.
 2. Deltagerstaterne skal respektere og fremme barnets ret til fuld  

 deltagelse i det kulturelle og kunstneriske liv og skal opmuntre til, at der  

 stilles passende og lige muligheder til rådighed for kulturel, kunstnerisk,  

 fritidspræget og rekreativ udfoldelse.
Artikel 32 1. Deltagerstaterne anerkender barnets ret til beskyttelse mod økonomisk  

 udnyttelse og mod at skulle udføre arbejde, som kan være farligt, gribe ind i  

 barnets uddannelse, eller skade barnets sundhed eller dets fysiske, psykiske,  

 åndelige, moralske eller sociale udvikling.
2. Deltagerstaterne skal træffe lovgivningsmæssige, administrative,  

 sociale og uddannelsesmæssige foranstaltninger for at sikre gennemførelsen af  

 denne artikel.
Med henblik herpå og under hensyn til vedkommende bestemmelser  

 i andre internationale instrumenter, skal deltagerstaterne især:
(a) fastsætte en minimumsalder eller minimumsaldre for adgang til  

 ansættelse; (b) fastsætte en passende regulering af arbejdstider og arbejdsvilkår, og (c) fastsætte passende straf eller andre sanktioner for at sikre effektiv  

 håndhævelse af denne artikel.
Artikel 33 Deltagerstaterne skal træffe alle passende forholdsregler, herunder  

 lovgivningsmæssige, administrative, sociale og uddannelsesmæssige  

 forholdsregler for at beskytte børn mod ulovlig brug af narkotika og  

 psykotrope stoffer som defineret i vedkommende internationale traktater, og  

 til at forebygge, at børn anvendes til ulovlig produktion af og handel med  

 sådanne stoffer.
Artikel 34 Deltagerstaterne påtager sig at beskytte barnet mod alle former for  

 seksuel udnyttelse og seksuel misbrug.
Med henblik herpå skal  

 deltagerstaterne især tage alle passende nationale, bilaterale og  

 multilaterale forholdsregler for at forhindre:
(a) at et barn overtales eller tvinges til at deltage i nogen form for  

 ulovlig seksuel aktivitet; (b) at børn udnyttes til prostitution eller andre former for ulovlig  

 seksuel aktivitet; (c) at børn udnyttes i pornografiske forestillinger og materialer.
Artikel 35 Deltagerstaterne skal træffe alle passende nationale, bilaterale og  

 multilaterale forholdsregler med henblik på at forebygge bortførelse, salg  

 eller handel med børn til noget formål og i nogen form.
Artikel 36 Deltagerstaterne skal beskytte barnet mod alle andre former for  

 udnyttelse, der på nogen måde kan skade barnet.
Artikel 37 Deltagerstaterne skal sikre, at:
(a) intet barn gøres til genstand for tortur eller anden grusom,  

 umenneskelig eller nedværdigende behandling eller straf.
Hverken dødsstraf  

 eller fængsel på livstid uden mulighed for løsladelse skal kunne idømmes for  

 forbrydelser begået af personer under 18 år; (b) intet barn ulovligt eller vilkårligt berøves sin frihed.
Anholdelse,  

 tilbageholdelse eller fængsling af et barn skal følge lovens forskrifter og  

 må kun bruges som en sidste udvej og for det kortest mulige passende tidsrum; (c) ethvert barn, der er berøvet friheden, behandles menneskeligt og med  

 respekt for menneskets naturlige værdighed og på en måde, der tager hensyn  

 til deres aldersmæssige behov.
Især skal ethvert barn, der er berøvet  

 friheden, holdes adskilt fra voksne, medmindre en sådan adskillelse ikke  

 anses at tjene barnets tarv, og skal have ret til at opretholde kontakt med  

 sin familie gennem brevveksling og besøg, bortset fra under særlige  

 omstændigheder; (d) ethvert barn, der er berøvet sin frihed, har ret til hurtig juridisk  

 og anden passende bistand samt ret til at få lovligheden af sin  

 frihedsberøvelse prøvet ved en domstol eller anden kompetent, uafhængig og  

 upartisk myndighed og til hurtig afgørelse af enhver sådan sag.
Artikel 38 1. Deltagerstaterne påtager sig at respektere og sikre respekt for de  

 bestemmelser i international humanitær ret, der er anvendelige på dem under  

 væbnede konflikter, og som er af betydning for barnet.
 2. Deltagerstaterne skal træffe alle gennemførlige forholdsregler for at  

 sikre, at personer under 15 år ikke tager direkte del i fjendtligheder.
3. Deltagerstaterne skal afstå fra at rekruttere nogen person, der ikke er  

 fyldt 15 år, i deres væbnede styrker.
Ved rekruttering blandt personer, som  

 er fyldt 15 år, men ikke 18 år, skal deltagerstaterne bestræbe sig på først  

 at udvælge de ældste.
 4. I overensstemmelse med deres forpligtelser i medfør af international  

 humanitær ret til at beskytte civilbefolkningen under væbnede konflikter skal  

 deltagerstaterne træffe alle gennemførlige forholdsregler for at sikre  

 beskyttelse af og omsorg for børn, der er berørt af en væbnet konflikt.
Artikel 39 Deltagerstaterne skal træffe alle passende forholdsregler for at fremme  

 fysisk og psykisk helbredelse og resocialisering af et barn, der har været  

 udsat for enhver form for forsømmelse, udnyttelse eller misbrug, tortur eller  

 anden form for grusom, umenneskelig eller nedværdigende behandling eller  

 straf eller væbnede konflikter.
Sådan helbredelse og resocialisering skal  

 finde sted i omgivelser, der fremmer barnets sundhed, selvrespekt og  

 værdighed.
Artikel 40 1. Deltagerstaterne anerkender retten for ethvert barn, der mistænkes  

 eller anklages for eller er fundet skyldig i at have begået strafbart  

 forhold, til at blive behandlet på en måde, der er i overensstemmelse med  

 fremme af barnets sans for værdighed og værdi, som styrker barnets respekt  

 for andres menneskerettigheder og fundamentale frihedsrettigheder, og som  

 tager barnets alder og ønskeligheden af at fremme, at barnet resocialiseres  

 og påtager sig en konstruktiv rolle i samfundet, i betragtning.
2. Med henblik herpå og under hensyn til vedkommende bestemmelser i  

 internationale instrumenter skal deltagerstaterne især sikre, at (a) intet barn skal mistænkes eller anklages for at have begået strafbart  

 forhold eller anses for skyldig heri på grund af handlinger eller  

 undladelser, som ikke var forbudt ved national eller international ret på  

 tidspunktet for overtrædelsen; (b) ethvert barn, der mistænkes eller anklages for at have begået  

 strafbart forhold, har mindst følgende garantier:
(i) at blive anset for uskyldig, indtil skyld er bevist i henhold til  

 loven; (ii) at blive oplyst straks og direkte om anklagernes indhold, om  

 fornødent gennem sine forældre eller værge, og til at få juridisk eller anden  

 passende bistand til forberedelse og fremstilling af sit forsvar; (iii) at få sagen afgjort, uden forsinkelse, af en kompetent, uafhængig og  

 upartisk myndighed eller dømmende organ efter en upartisk procedure i henhold  

 til loven med tilstedeværelse af en juridisk eller anden passende rådgiver,  

 medmindre dette ikke anses for at tjene barnets tarv, især i betragtning af  

 dets alder eller situation, dets forældre eller værge; (iv) ikke at blive tvunget til at afgive vidneudsagn eller tilstå skyld;  

 ret til at udspørge eller få forhørt vidner, som påberåbes mod barnet, og til  

 for egen regning og på lige vilkår at få vidner indkaldt og forhørt; (v) hvis det anses for at have begået strafbart forhold, at få  

 beslutningen derom og enhver foranstaltning, der er truffet som følge deraf,  

 prøvet af en højere kompetent, uafhængig og upartisk myndighed eller dømmende  

 organ i medfør af loven, (vi) at få gratis bistand af en tolk, hvis barnet ikke kan forstå eller  

 tale det sprog, der anvendes; (vii) at få sit privatliv respekteret fuldt ud på alle stadier af  

 sagsforløbet.
 3. Deltagerstaterne skal søge at fremme indførelsen af love,  

 fremgangsmåder, myndigheder og institutioner, som er specielt tilpasset børn,  

 der mistænkes, anklages for eller anses for at have begået strafbart forhold,  

 herunder især:
(a) fastlæggelse af en minimumsalder, under hvilken børn anses ikke at  

 være istand til at begå strafbart forhold, (b) forholdsregler, hvor det er hensigtsmæssigt og ønskeligt, til at tage  

 vare på sådanne børn uden at involvere retsinstanserne, forudsat at  

 menneskerettigheder og retsgarantier respekteres i fuldt omfang.
 4. Forskellige forholdsregler, såsom omsorg, vejledning og tilsynsføring,  

 rådgivning, prøveløsladelse, plejeaftaler, undervisning og  

 erhvervsorienterede uddannelsesprogrammer og andre alternativer til  

 anbringelse i institution, skal være til rådighed for at sikre, at børn  

 behandles på en måde, der tjener deres tarv og står i passende forhold til  

 både deres personlige forhold og til forbrydelsen.
Artikel 41 Intet i denne konvention skal have virkning på nogen bestemmelse, der er  

 gunstigere med hensyn til virkeliggørelse af barnets rettigheder og som kan  

 være indeholdt i:
(a) en deltagerstats lovgivning, eller (b) den for staten gældende internationale ret.
Kapitel II Artikel 42 Deltagerstaterne forpligter sig til gennem passende og aktive  

 forholdsregler at gøre principperne og bestemmelserne i konventionen  

 almindeligt bekendt for både voksne og børn.
Artikel 43 1. Med henblik på at undersøge hvilke fremskridt, deltagerstaterne gør for  

 at opfylde de forpligtelser, de har påtaget sig i henhold til denne  

 konvention, oprettes en Komite vedrørende Barnets Rettigheder, som skal  

 udføre de opgaver, der angives nedenfor.
 2. Komiteen skal bestå af ti eksperter af høj moralsk anseelse og  

 anerkendt sagkundskab på det område, som denne konvention omfatter.  

 Medlemmerne af Komiteen vælges af deltagerstaterne blandt disses statsborgere  

 og skal virke i deres personlige egenskab, idet der skal tages hensyn til  

 ligelig geografisk fordeling og de væsentligste retssystemer.
3. Komiteens medlemmer vælges ved hemmelig afstemning på grundlag af en  

 fortegnelse over personer, der er indstillet af deltagerstaterne.
Enhver  

 deltagende stat kan indstille een person, der er statsborger i den pågældende  

 stat.
4. Det første valg til Komiteen finder sted senest seks måneder efter  

 dagen for denne konventions ikrafttræden og derefter hvert andet år.
Mindst  

 fire måneder før datoen for hvert valg skal De Forenede Nationers  

 Generalsekretær skriftligt opfordre deltagerstaterne til inden 2 måneder at  

 indstille kandidater til Komiteen.
Generalsekretæren udarbejder derefter en  

 alfabetisk fortegnelse over samtlige således indstillede personer med  

 angivelse af de deltagerstater, der har indstillet dem, og fremsender  

 fortegnelsen til konventionens deltagerstater.
5. Valgene finder sted på møder mellem deltagerstaterne, som indkaldes af  

 Generalsekretæren ved FNs hovedsæde.
Ved disse møder, der for at være  

 beslutningsdygtige kræver deltagelse af 2/3 af deltagerstaterne, indvælges i  

 Komiteen de personer, der opnår flest stemmer og absolut flertal af de  

 stemmer, der afgives af de tilstedeværende og stemmeafgivende repræsentanter  

 for deltagerstaterne.
6. Komiteens medlemmer vælges for et tidsrum af fire år.
De kan genvælges,  

 såfremt de genindstilles.
Embedsperioden for fem af de medlemmer, der er  

 valgt ved det første valg, udløber dog efter to år; straks efter første valg  

 udpeges disse fem medlemmer ved lodtrækning, foretaget af formanden for  

 mødet.
 7. Hvis et medlem af Komiteen dør, nedlægger sit hverv eller erklærer, at  

 han eller hun af anden grund ikke længere kan varetage sine forpligtelser i  

 Komiteen, udpeger den deltagerstat, som indstillede vedkommende, med  

 forbehold af Komiteens godkendelse, en anden ekspert blandt sine statsborgere  

 til at virke i den resterende del af perioden.
 8. Komiteen fastsætter selv sin forretningsorden.
 9. Komiteen vælger personer til at beklæde sine tillidsposter for en  

 periode på to år.
10. Komiteens møder afholdes som regel ved FNs hovedsæde eller et andet  

 passende sted efter Komiteens bestemmelse.
Komiteen mødes normalt årligt.  

 Varigheden af Komiteens møder fastlægges, og gennemgås om nødvendigt, på et  

 møde mellem deltagerstaterne i denne konvention, med forbehold af  

 FN-Generalforsamlingens godkendelse.
 11. De Forenede Nationers Generalsekretær stiller i nødvendigt omfang  

 personale og øvrige faciliteter til rådighed for Komiteen, således at denne  

 effektivt kan udøve sine funktioner i henhold til denne konvention.
 12. Med Generalforsamlingens godkendelse modtager medlemmerne af Komiteen,  

 der er oprettet i henhold til denne konvention, vederlag af De Forenede  

 Nationers midler på de vilkår og betingelser, som Generalforsamlingen  

 beslutter.
Artikel 44 1. Deltagerstaterne forpligter sig til gennem De Forenede Nationers  

 Generalsekretær at afgive beretninger til Komiteen om de foranstaltninger, de  

 har truffet for at virkeliggøre de rettigheder, der er anerkendt i  

 konventionen, og om de fremskridt, der er gjort med hensyn til nydelsen af  

 disse rettigheder:
(a) inden to år fra konventionens ikrafttræden i den pågældende  

 deltagerstat, (b) herefter hvert femte år.
2. Beretninger aflagt i medfør af denne artikel skal angive forhold og  

 eventuelle vanskeligheder, der indvirker på omfanget af opfyldelsen af  

 forpligtelserne ifølge denne konvention.
Beretningerne skal også indeholde  

 tilstrækkelig oplysning til at gøre det muligt for Komiteen at få omfattende  

 forståelse af konventionens gennemførelse i vedkommende land.
 3. En deltagerstat, som har aflagt en omfattende første beretning til  

 Komiteen, behøver ikke i sine efterfølgende beretninger aflagt i henhold til  

 stykke 1 (b) at gentage grundlæggende oplysninger, der er givet tidligere.
 4. Komiteen kan anmode deltagerstaterne om yderligere oplysninger  

 vedrørende konventionens gennemførelse.
 5. Komiteen skal hvert andet år gennem Det Økonomiske og Sociale Råd  

 aflægge beretning om sin virksomhed til De Forenede Nationers  

 Generalforsamling.
 6. Deltagerstaterne skal gøre sine beretninger almindeligt tilgængelige  

 for offentligheden i deres egne lande.
Artikel 45 Med henblik på at fremme en effektiv gennemførelse af konventionen og det  

 internationale samarbejde på det område, der er omfattet af konventionen, (a) skal særorganisationerne, UNICEF og andre af De Forenede Nationers  

 organer have adgang til at være repræsenteret under gennemgangen af  

 gennemførelsesforanstaltningerne, vedrørende de bestemmelser i denne  

 konvention, som falder inden for rammerne af deres mandat.
Komiteen kan  

 opfordre særorganisationer, UNICEF og andre kompetente organer, som den  

 finder egnede, til at yde sagkyndig rådgivning om konventionens gennemførelse  

 på områder, der falder inden for rammerne af deres respektive mandater.  

 Komiteen kan opfordre særorganisationerne, UNICEF og andre organer af De  

 Forenede Nationer til at aflægge beretning om konventionens gennemførelse på  

 områder inden for rammerne af deres virksomhed.
 (b) Komiteen fremsender, når den anser det for hensigtsmæssigt, til  

 særorganisationerne, UNICEF og andre kompetente organer alle de beretninger  

 fra deltagerstaterne, der indeholder en anmodning om eller viser et behov for  

 teknisk rådgivning eller bistand, tillige med Komiteens bemærkninger og  

 eventuelle forslag vedrørende disse anmodninger eller behov.
 (c) Komiteen kan henstille til Generalforsamlingen at anmode  

 Generalsekretæren om for Komiteens regning at foretage undersøgelser af  

 særlige emner vedrørende barnets rettigheder.
(d) Komiteen kan fremkomme med forslag og generelle anbefalinger på  

 grundlag af de oplysninger, som er modtaget i medfør af artiklerne 40 og 45  

 af denne konvention.
Sådanne forslag og generelle anbefalinger oversendes til  

 enhver berørt deltagerstat og indberettes til Generalforsamlingen tilligemed  

 eventuelle bemærkninger fra deltagerstaterne.
Kapitel III Artikel 46 Denne konvention kan undertegnes af enhver stat.
Artikel 47 Denne konvention skal ratificeres.
Ratifikationsinstrumenter skal  

 deponeres hos De Forenede Nationers Generalsekretær.
Artikel 48 Denne konvention skal forblive åben for tiltrædelse for alle stater.  

 Tiltrædelsesinstrumenter skal deponeres hos De Forenede Nationers  

 Generalsekretær.
Artikel 49 1. Denne konvention træder i kraft den 30. dag efter datoen for deponering  

 af det 20. ratifikations- eller tiltrædelsesinstrument hos De Forenede  

 Nationers Generalsekretær.
 2. For enhver stat, der ratificerer eller tiltræder denne konvention efter  

 deponeringen af det 20. ratifikations- eller tiltrædelsesinstrument, træder  

 konventionen i kraft på den 30. dag efter deponeringen af statens eget  

 ratifikations- eller tiltrædelsesinstrument.
Artikel 50 1. Enhver deltagerstat kan stille ændringsforslag til konventionen og  

 indsende det til De Forenede Nationers Generalsekretær.
Generalsekretæren  

 skal derefter sende ændringsforslaget til deltagerstaterne med anmodning om  

 at disse meddeler, hvorvidt de ønsker, at deltagerstaterne indkaldes til en  

 konference med det formål at behandle og stemme om forslagene.
Såfremt mindst  

 en trediedel af deltagerstaterne inden fire måneder efter datoen for en sådan  

 udsendelse af ændringsforslag fremsætter ønske om en sådan konference, skal  

 Generalsekretæren indkalde til konferencen i De Forenede Nationers regi.  

 Enhver ændring, som vedtages af et flertal af de deltagerstater, der er til  

 stede og afgiver deres stemme på konferencen, skal forelægges De Forenede  

 Nationers Generalforsamling til godkendelse.
 2. Et ændringsforslag, der vedtages i overensstemmelse med denne artikels  

 stykke 1, træder i kraft, når det er godkendt af De Forenede Nationers  

 Generalforsamling og er blevet vedtaget med to trediedels flertal af  

 deltagerstaterne.
 3. Når en ændring træder i kraft, er den bindende for de deltagerstater,  

 som har godkendt den, mens de øvrige deltagerstater stadig er bundet af  

 bestemmelserne i denne konvention og eventuelle tidligere ændringer, som de  

 har godkendt.
Artikel 51 1. De Forenede Nationers Generalsekretær skal modtage og til alle stater  

 udsende teksten til forbehold, som staterne har taget på tidspunktet for  

 ratifikation eller tiltrædelse.
 2. Et forbehold, der er uforeneligt med denne konventions hensigt og  

 formål, skal ikke tillades.
3. Forbehold kan til enhver tid trækkes tilbage ved meddelelse herom til  

 De Forenede Nationers Generalsekretær, som derefter skal give meddelelse  

 derom til alle stater.
En sådan meddelelse træder i kraft den dag, hvor den  

 modtages af Generalsekretæren.
Artikel 52 En deltagerstat kan opsige denne konvention ved skriftlig meddelelse til  

 De Forenede Nationers Generalsekretær.
Opsigelsen træder i kraft eet år efter  

 den dag, hvor Generalsekretæren har modtaget denne.
Artikel 53 De Forenede Nationers Generalsekretær er udpeget til depositar for denne  

 konvention.
Artikel 54 Originalen af denne konvention, hvis arabiske, kinesiske, engelske,  

 franske, russiske og spanske tekster har lige gyldighed, deponeres hos De  

 Forenede Nationers Generalsekretær.
Bemærkninger til forslaget I.
Konventionens forhistorie og vedtagelse 1. Den internationale beskyttelse af menneskerettighederne er i dag  

 hovedsageligt reguleret i internationale konventioner, som gælder generelt  

 for både børn og voksne.
De to FN-konventioner af 16. december 1966 om  

 henholdsvis borgerlige og politiske rettigheder, og økonomiske, sociale og  

 kulturelle rettigheder udgør hovedhjørnestenene i dette regelsæt.
I europæisk  

 sammenhæng er det Den Europæiske Menneskerettighedskonvention af 4. november  

 1950 med tilhørende tillægsprotokoller, der er det vigtigste grundlag.
2. Den 20. november 1959 vedtog FN's Generalforsamling en Erklæring om  

 Barnets Rettigheder.
Erklæringen er alene politisk og således ikke  

 folkeretligt bindende.
I 1979, Det Internationale Børneår, nedsatte FN's  

 Menneskerettighedskommission på et polsk initiativ en arbejdsgruppe med den  

 opgave at udarbejde et udkast til en konvention om barnets rettigheder.
I  

 denne arbejdsgruppe deltog et stort antal lande fra alle dele af verden,  

 herunder de nordiske lande.
 Det endelige udkast til Konventionen om Barnets Rettigheder blev vedtaget  

 af FN's Generalforsamling den 20. november 1989 og dermed på 30-års dagen for  

 FN-Erklæringen om Barnets Rettigheder og 10 år efter Det Internationale  

 Børneår.
Konventionen bygger på en grundlæggende erkendelse af, at børn udgør en  

 sårbar gruppe i samfundet, som har behov for særlig beskyttelse.
Konventionen  

 om Barnets Rettigheder er den første FN-konvention, der giver rettigheder  

 særligt til børn og som pålægger konventionsdeltagerne konkrete juridiske  

 forpligtelser særligt overfor børn.
 Konventionen blev vedtaget af FN's Generalforsamling uden afstemning.
Samtidig besluttede Generalforsamlingen med stemmetallene 137-1-1, at  

 omkostningerne ved at overvåge konventionens gennemførelse skal dækkes af  

 FN's regulære budget.
USA stemte mod og Japan afstod.
Med denne beslutning  

 har Generalforsamlingen opnået, at overvågningen af konventionens  

 gennemførelse næppe bliver hæmmet af mangel på finansielle ressourcer,  

 således som det har været tilfældet med flere andre af FN's  

 Menneskerettighedskonventioner.
 3. Konventionen blev åbnet for undertegnelse den 26. januar 1990. Den  

 undertegnedes samme dag af 61 lande, herunder Danmark og de øvrige nordiske  

 lande.
II.
Konventionens ikrafttrædelse Konventionen trådte i kraft den 2. september 1990 efter at være blevet  

 ratificeret af 20 lande.
Pr. 14. januar 1991 havde ialt 130 lande undertegnet  

 konventionen, og 69 lande havde ratificeret eller tiltrådt den, herunder 7  

 vestlige lande, nemlig Sverige, Frankrig, Portugal, Malta, Spanien,  

 Australien og Norge.
III.
Danmarks ratifikation Ved ratifikationen påtager Danmark sig en folkeretlig forpligtelse til at  

 indrette sine nationale retsregler og sin administrative praksis således, at  

 de i konventionen opstillede krav opfyldes.
 Spørgsmålet om ratifikation har været forelagt Justitsministeriet,  

 Arbejdsministeriet, Indenrigsministeriet, Socialministeriet og  

 Undervisningsministeriet, der alle har udtalt deres tilslutning til dansk  

 ratifikation.
 Justitsministeriet har givet udtryk for, at der i forbindelse med  

 ratifikationen bør tages et forbehold om, at Danmark ikke ønsker at være  

 bundet af konventionens artikel 40, stk.2,(b), (v).
 Justitsministeriet har endvidere anmodet om, at der ved ratifikationen  

 tages foreløbigt forbehold for så vidt angår Færøerne og Grønland under  

 hensyn til, at konventionen endnu ikke har været forelagt hjemmestyret i  

 disse landsdele.
IV Konventionens indhold A.
Oversigt over Konventionens bestemmelser Kapitel I (art. 1-41) indeholder konventionens materielle bestemmelser.  

 Kapitel II (art. 42-45) angiver reglerne om den internationale kontrol med  

 konventionens efterlevelse (implementeringen). Kapitel III (art. 46-54)  

 indeholder sædvanlige afslutningsbestemmelser om ratifikation, ikrafttræden  

 m.v.
B.
Gennemgang af konventionens enkelte bestemmelser og deres forhold  

 til dansk ret I præamblen fremhæves medlemsstaternes forpligtelser i henhold til  

 FN-Pagten til at fremme respekten for de grundlæggende menneskerettigheder.  

 Endvidere erindres om, at det i FN's Verdenserklæring om Menneskerettigheder  

 og i de internationale menneskerettighedskonventioner er blevet fastslået, at  

 enhver er berettiget til alle de deri nævnte rettigheder uden  

 forskelsbehandling, samt at børn har behov for særlig omsorg og bistand.
Kapitel I Artikel 1 definerer børn som alle mennesker under 18 år, medmindre den  

 nationale lovgivning bestemmer, at myndighedsalderen nås tidligere.
 Artikel 2 indeholder en forpligtelse for deltagerstaterne til på  

 deres territorium at respektere og sikre, at børn uanset køn, race og sprog  

 m.v. nyder godt af de rettigheder, som er fastslået i konventionen.  

 Deltagerstaterne pålægges desuden pligt til at tage de nødvendige skridt til  

 at sikre, at børn beskyttes mod alle former for diskrimination på grund af  

 forældrenes eller andre familiemedlemmers baggrund, status m.v.
 Konventionen fastslår i artikel 3 , at barnets tarv skal være et  

 overordnet princip i alle spørgsmål, som vedrører barnet.
Artikel 4 pålægger deltagerstaterne at tage alle nødvendige skridt  

 med henblik på at gennemføre de rettigheder, som konventionen anerkender.
For  

 så vidt angår økonomiske, sociale og kulturelle rettigheder skal dette efter  

 behov ske i internationalt samarbejde.
 Artikel 5 pålægger deltagerstaterne at respektere de rettigheder,  

 som forældrene, efter omstændighederne familien i bredere forstand og  

 samfundet, har til at vejlede barnet i overensstemmelse med de i konventionen  

 anerkendte rettigheder.
 Barnets ret til at leve og vokse op fastslås i artikel 6 .
 Det har været overvejet, hvorvidt denne bestemmelse er i overensstemmelse  

 med den danske lovgivning om svangerskabsafbrydelse.
Det fremgår af forarbejderne til konventionen, at spørgsmålet om legal  

 svangerskabsafbrydelse har været drøftet navnlig i relation til præamblens  

 pkt. 9 . Dette punkt henviser til Erklæringen om Barnets Rettigheder af  

 20. november 1959, hvorefter »barnet som følge af sin fysiske eller  

 åndelige umodenhed har behov for særlig beskyttelse og omsorg, herunder  

 passende juridisk beskyttelse, både før og efter fødslen.« Adskillige delegationer, herunder den danske, talte under arbejdet med  

 konventionen mod denne formulering ud fra den opfattelse, at konventionen kun  

 skal behandle barnets rettigheder efter fødslen.
Andre delegationer mente, at  

 konventionen skulle beskytte barnet fra undfangelsen.
Som kompromis blev den  

 ovennævnte tekst indsat, således at formanden for arbejdsgruppen på dennes  

 vegne afgav erklæring om, at formålet med formuleringen i præamblen ikke var  

 at præjudicere staternes fortolkning af artikel 1 (nu artikel 1 og artikel 6)  

 eller andre bestemmelser i konventionen.
På denne baggrund findes der ikke at være noget til hinder for, at man fra  

 dansk side fortolker konventionen således, at den kun vedrører barnets  

 forhold efter fødslen.
Der er derfor ikke behov for at tage forbehold for  

 artikel 6.
 Artikel 7 bestemmer, at alle børn har ret til at få et navn, opnå  

 et statsborgerskab og blive registreret umiddelbart efter fødslen.
 Det har været overvejet, hvorvidt kravet om retten til at opnå et  

 statsborgerskab er opfyldt i dansk ret.
Efter Indfødsretsloven erhverves dansk statsborgerskab ved fødslen, hvis  

 barnet er født i ægteskab og mindst en af forældrene er dansk, eller - for så  

 vidt angår børn født udenfor ægteskab - hvis moderen er dansk.
Endvidere  

 anses hittebørn, der er fundet her i riget, for at have dansk  

 statsborgerskab.
I relation til konventionens artikel 7 kan der stilles spørgsmål om  

 retsstillingen i tilfælde, hvor barnet er født i Danmark af statsløse  

 forældre.
Sådanne børn kan få dansk statsborgerskab ved naturalisation, dvs.  

 ved optagelse i et forslag til lov om indfødsret, der vedtages af  

 Folketinget.
De pågældende har dog intet egentligt retskrav på  

 naturalisation, idet det i hvert enkelt tilfælde afhænger af Folketingets  

 skøn, om der meddeles naturalisation.
I praksis er der dog faste retningslinier for, hvornår naturalisation bør  

 meddeles, jfr.
Indenrigsministeriets cirkulære nr. 17 af 2. februar 1990.  

 Efter ratifikation af konventionen bør der formentlig indføjes en bestemmelse  

 i cirkulæret om Danmarks forpligtelser i medfør af konventionen.
 Da der er praksis for at meddele naturalisation til de ansøgere, der  

 opfylder cirkulærets bestemmelser, vil der hermed være opnået stor sikkerhed  

 for, at konventionens regler følges, også selvom de pågældende børn ikke kan  

 siges at have et egentligt retskrav på at opnå statsborgerskab.
 Det tilføjes, at en helt tilsvarende bestemmelse findes i FN's Konvention  

 om Borgerlige og Politiske Rettigheder, som Danmark har ratificeret uden  

 forbehold på dette punkt.
 Set på denne baggrund findes det ikke påkrævet at tage forbehold til denne  

 bestemmelse.
 Artikel 8 fastslår deltagerstaternes forpligtelse til at  

 respektere barnets ret til at bevare sin identitet, herunder at have et  

 statsborgerskab og bære et navn.
 Artikel 9 pålægger deltagerstaterne at garantere, at et barn ikke  

 adskilles fra sine forældre mod deres vilje, medmindre kompetente myndigheder  

 træffer beslutning herom i overensstemmelse med gældende ret og under hensyn  

 til barnets tarv.
Skilles et barn fra sine forældre har barnet ret til at opretholde kontakt  

 med forældrene, med mindre det vil stride mod barnets tarv.
Sker adskillelsen  

 på myndighedernes initiativ har staten pligt til på begæring at oplyse de  

 berørte personer om de øvrige parters opholdssted.
Det er dog også her en  

 betingelse, at oplysning herom kan ske uden at barnets tarv lider skade.
I artikel 10 fastslås det, at ansøgninger fra børn eller forældre  

 om ind- eller udrejse fra et land i familiesammenføringsøjemed skal behandles  

 hurtigt og positivt.
Med henblik på at opretholde kontakt med hinanden skal  

 børn og forældre, som opholder sig i forskellige lande, desuden som  

 hovedregel have ret til udrejse fra et hvilket som helst land og indrejse i  

 deres eget land.
Deltagerstaterne forpligter sig i medfør af artikel 11 til at  

 gennemføre foranstaltninger til bekæmpelse af ulovlig fjernelse af børn til  

 og manglende tilbagevenden fra udlandet.
Dette kan bl.a. ske gennem indgåelse  

 af bilaterale eller multilaterale traktater om spørgsmålet.
Artikel 12 omhandler barnets ret til frit at give udtryk for egne  

 synspunkter i alle forhold, der vedrører det selv.
Barnets synspunkter skal  

 tillægges betydning set i forhold til barnets alder og modenhed.
 Artikel 13-16 indeholder bestemmelser om barnets ytringsfrihed,  

 tanke-, samvittigheds- og religionsfrihed, forsamlings- og foreningsfrihed  

 samt om retten til respekt for privat- og familieliv.
 Der er her tale om rettigheder, som alle mennesker i Danmark nyder godt  

 af, dog med visse lovregulerede begrænsninger, således som det også er  

 forudsat i konventionen.
Efter Myndighedslovens § 7, stk.1 kan forældremyndighedens indehaver  

 træffe afgørelse om barnets personlige forhold ud fra barnets interesse og  

 behov.
Forældrene kan således, ud fra en vurdering af, hvad der er i barnets  

 interesse, foretage en række begrænsninger i barnets udfoldelsesmuligheder,  

 herunder i udøvelsen af de ovennævnte rettigheder.
 Man kunne på denne baggrund rejse spørgsmål om, hvorvidt forældrenes ret  

 til at udøve forældremyndighed - især over for større børn - er i strid med  

 konventionens bestemmelser.
Artiklerne 13-16 skal ses i sammenhæng med konventionens artikel 5. Ifølge  

 denne bestemmelse skal staterne respektere forældrenes ansvar, rettigheder og  

 pligter til i overensstemmelse med barnets udvikling at give passende råd og  

 vejledning i forbindelse med barnets udøvelse af de rettigheder, der følger  

 af konventionen.
Konventionen anerkender således det princip, at forældrenes  

 omsorgspligt overfor barnet medfører en ret for forældrene til at gøre  

 indskrænkninger i barnets handlefrihed, når det må antages at være til  

 barnets bedste.
 Konventionen er således i overensstemmelse med dansk ret på dette punkt.
 Tilbage står spørgsmålet, hvorledes man sikrer, at forældrenes begrænsning  

 af barnets handlefrihed ikke får mere indgribende karakter, end hvad der er  

 nødvendigt for bedst muligt at varetage barnets tarv.
Efter Bistandslovens § 32 påhviler det kommunalbestyrelsen at føre tilsyn  

 med de forhold, hvorunder børn i kommunen lever og at støtte forældrene med  

 hensyn til børnenes opdragelse og pleje.
Bistandsloven giver endvidere  

 kommunen mulighed for at bistå forældrene og iværksætte  

 hjælpeforanstaltninger, når barnet lever under utilfredsstillende forhold.
For så vidt angår artikel 13 , der omhandler barnets ytringsfrihed,  

 bemærkes, at Undervisningsministeriet, Direktoratet for Folkeskolen og  

 Seminarierne, ved cirkulære nr. 283 af 16. november 1970 har givet  

 retningslinier for udgivelse af skoleblade.
Undervisningsministeriet agter at  

 ophæve cirkulæret i forbindelse med ratifikationen, idet det er tvivlsomt, om  

 cirkulæret er i overensstemmelse med konventionen.
Efter artikel 14, stk.  

 2, skal deltagerstaterne respektere forældrenes rettigheder og pligt til  

 at give retningslinier for barnet med henblik på barnets udøvelse af sin ret  

 til tanke-, samvittigheds~ og religionsfrihed.
Det bemærkes i denne  

 forbindelse, at det i tilfælde, hvor forældrene lever adskilt, jf. artikel 9,  

 er den af forældrene, der har forældremyndigheden, der har ret og pligt til  

 at vejlede barnet.
Artikel 17 forpligter deltagerstaterne til at sikre barnets ret  

 til at søge oplysning fra forskellige nationale og internationale kilder,  

 navnlig sådanne oplysninger, som tager sigte på at forbedre barnets sociale  

 forhold og fysiske og psykiske helbred.
I den forbindelse forpligter  

 deltagerstaterne sig til at opfordre massemedierne til at udbrede oplysning  

 om forhold af kulturel og social værdi for barnet.
 Artikel 18 fastslår, at deltagerstaterne i videst muligt omfang  

 skal sikre princippet om begge forældres fælles ansvar for barnets opdragelse  

 og udvikling.
 Artikel 19 pålægger deltagerstaterne at træffe passende  

 foranstaltninger til beskyttelse af barnet mod enhver form for fysisk eller  

 psykisk mishandling, forsømmelse eller udnyttelse, herunder seksuel misbrug.
Artikel 20 omhandler børn, som er afskåret fra deres familie eller  

 som af hensyn til eget bedste ikke kan tillades at forblive i hjemmet.
Stykke  

 1 fastslår, at sådanne børn skal have ret til særlig beskyttelse og bistand  

 fra statens side.
Stykke 2 pålægger deltagerstaterne i overensstemmelse med  

 deres nationale lovgivning at sikre alternativ omsorg for disse børn.
I  

 stykke 3 gives eksempler på sådan alternativ omsorg; der nævnes anbringelse i  

 pleje, kafalah efter islamisk ret, adoption og om nødvendigt anbringelse i  

 børneinstitutioner.
 Det fastslås, at man ved afgørelse af, hvor barnet skal placeres, bl.a.  

 skal tage hensyn til barnets etniske, religiøse, kulturelle og sproglige  

 baggrund.
Artikel 21 indeholder bestemmelser om adoption.
Det understreges  

 bl.a., at barnets tarv skal være det vigtigste hensyn ved adoption.  

 Beslutning om adoption må kun træffes af deltagerstaternes kompetente  

 myndigheder.
Ved internationale adoptioner har deltagerstaterne desuden en  

 forpligtelse til at sikre, at personer, som har medvirket ved adoptionen ikke  

 opnår upassende økonomisk gevinst.
Artikel 22 omhandler flygtningebørn og børn, som søger  

 flygtningestatus.
Det fastslås, at deltagerstaterne skal give disse børn den  

 nødvendige beskyttelse og humanitær bistand, eventuelt i internationalt  

 samarbejde, bl.a. inden for rammerne af FN, med henblik på, at barnet skal  

 kunne genforenes med sin familie.
 Artikel 23 anerkender det handicappede barns ret til særlig omsorg  

 og indeholder bl.a. bestemmelser, ifølge hvilke børn med fysiske eller  

 psykiske handicaps bør sikres et indholdsrigt og menneskeværdigt liv med  

 aktiv deltagelse i samfundslivet.
Artikel 24 fastslår barnets ret til at nyde godt af den højest  

 opnåelige standard på sundheds- og sygdomsbehandlingsområdet efter nærmere  

 angivne retningslinier.
Af områder, hvor deltagerstaterne forpligter sig til  

 at gøre en særlig indsats, nævnes bl.a. modvirkning af spædbørns- og  

 børnedødelighed samt underernæring.
Artikel 25 omhandler børn anbragt uden for hjemmet med henblik på  

 at få pleje, beskyttelse eller behandling af hensyn til deres fysiske eller  

 psykiske sundhed.
Bestemmelsen fastslår disse børns ret til, at der  

 gennemføres en regelmæssig vurdering af behandlingen og af alle  

 omstændigheder af betydning for deres anbringelse.
 Artiklerne 26 og 27 indeholder regler om barnets ret til social  

 sikkerhed og rettigheder vedrørende økonomisk og social udvikling.
Artiklerne 28 og 29 indeholder regler om barnets ret til  

 uddannelse, herunder en forpligtelse for deltagerstaterne til at gøre  

 grunduddannelse tvungen og gratis for alle.
Herudover opregnes de  

 grundlæggende formål med børns uddannelse.
 Artikel 30 omhandler børn fra etniske, religiøse eller sproglige  

 mindretal og urbefolkninger, og deres ret til at dyrke egen religion og  

 kultur, og bruge eget sprog m.v.
 Artikel 31 regulerer barnets ret til hvile, leg og rekreation, og  

 retten til at deltage i kunst- og kulturliv.
Artikel 32 anerkender barnets ret til beskyttelse mod økonomisk  

 udnyttelse og deltagelse i farligt eller skadeligt arbejde samt arbejde, som  

 forhindrer barnet i at modtage uddannelse.
Herudover fastslår artiklen bl.a.,  

 at der skal fastsættes minimumsalder for adgang til ansættelse og regler om  

 arbejdstid og arbejdsvilkår.
 Artikel 33 indeholder forpligtelser for deltagerstaterne til at  

 beskytte børn mod ulovlig brug af narkotiske og psykotrope stoffer og mod  

 udnyttelse i forbindelse med produktion og handel med sådanne stoffer.
 Artikel 34 pålægger deltagerstaterne at beskytte barnet mod  

 seksuel udnyttelse, herunder mod børneprostitution og børnepornografi.
 Artikel 35 pålægger deltagerstaterne at forebygge bortførelse og  

 salg af børn.
 Artikel 36 indeholder et generelt påbud om at beskytte børn mod  

 alle former for udnyttelse, som på nogen måde kan skade barnet.
 Artikel 37 (a) forbyder tortur og anden nedværdigende behandling  

 eller straf, herunder dødsstraf eller fængelsstraf på livstid uden mulighed  

 for løsladelse, for handlinger begået af personer under 18 år.
 Artikel 37 (b) forbyder vilkårlig eller ulovlig frihedsberøvelse  

 af børn og fastslår, at frihedsberøvelse af børn skal have lovhjemmel.
 Artikel 37 (d) foreskriver retsgarantier for og advokatbistand til  

 frihedsberøvede børn.
 Dansk ret er i overensstemmelse med disse regler.
 Ifølge artikel 37 (c) skal ethvert barn, der er berøvet friheden,  

 behandles menneskeligt og med respekt for menneskets naturlige værdighed og  

 på en måde, der tager hensyn til de særlige behov, der skyldes barnets alder.  

 Navnlig skal et frihedsberøvet barn adskilles fra voksne, medmindre en sådan  

 adskillelse anses for ikke at tjene barnets tarv.
 For så vidt angår bestemmelsens sidste punktum bemærkes, at Danmark har  

 taget forbehold for en tilsvarende bestemmelse i Den Internationale  

 Konvention om Borgerlige og Politiske Rettigheder fra 1966. Denne bestemmelse  

 er imidlertid mere absolut formuleret end bestemmelsen i artikel 37 (c), idet  

 den ikke giver mulighed for at fravige hovedreglen, hvis det tjener barnets  

 tarv.
Beskyttelsessynspunktet, der ligger bag reglen i artikel 37 (c), kan  

 regeringen ganske tilslutte sig.
Imidlertid er det nu almindeligt anerkendt,  

 at der ikke i moderne fængselssystemer bør stilles et ubetinget krav om  

 adskillelse af unge og ældre.
Denne mere fleksible holdning har bl.a. fundet  

 udtryk i den seneste udgave af De Europæiske Fængselsreglers artikel 11. Det  

 fremgår af bemærkningerne til denne bestemmelse, der er tiltrådt af  

 Europarådets medlemsstater, at moderne kriminalpolitik ikke længere kræver  

 absolut adskillelse af unge og ældre.
Reglerne er blevet lempet, fordi man  

 finder, at kontakt mellem forskellige grupper af indsatte kan have en gunstig  

 virkning, eller i hvert fald ikke en negativ virkning.
Man finder således, at  

 unge under visse omstændigheder kan drage nytte af den stabilitet, der kan  

 udspringe af samvær med ældre indsatte.
Danmark har tidligere haft særlige ungdomsfængsler.
Denne ordning gav  

 imidlertid store problemer, blandt andet fordi de unge, ofte særdeles aktive  

 kriminelle havde en meget uheldig indflydelse på hinanden.
Et enigt Folketing  

 nedlagde i begyndelsen af 1970'erne ungdomsfængslerne og i dag lægger man i  

 stedet vægt på, at forholdene i fængslerne i videst mulige omfang minder om  

 forholdene udenfor, at fængslerne er så åbne som muligt, samt at  

 fængselspersonalet er tilstrækkeligt talstærkt og veluddannet.
Et hovedformål  

 med den nuværende ordning er således at fremme resocialiseringen af unge  

 lovovertrædere bedst muligt.
Det bemærkes i øvrigt, at indsatte i danske  

 fængsler - i modsætning til indsatte i mange andre fængselssystemer - som  

 udgangspunkt anbringes i enecelle.
Hovedreglen i artikel 37 (c) må antages at  

 tage særligt sigte på lande, hvor mange indsatte anbringes i samme celle.
Det bemærkes, at der også er et geografisk hensyn at tage til unge  

 fængslede, idet de i videst mulige omfang bør forblive i nærheden af deres  

 familie, så kontakten med denne kan bevares.
Dette hensyn ville blive  

 vanskeligt at varetage, såfremt unge lovovertrædere blev samlet i een bestemt  

 institution.
Det bemærkes i denne forbindelse, at der i den senere tid typisk  

 har siddet 5-10 unge varetægtsfængslede og været 4-5 unge strafafsonere i  

 kriminalforsorgens anstalter og arresthuse.
Det findes således ikke at tjene barnets tarv at anbringe det i særlige  

 fængsler, arresthuse eller afsnit for unge lovovertrædere.
Derimod kan der  

 naturligvis i det konkrete tilfælde være grunde, der bevirker, at det er  

 ønskeligt at adskille en ung fra kontakt med mere erfarne kriminelle.
Det vil  

 oftere være tilfældet i lukkede fængsler end åbne fængsler og arresthuse.  

 Findes der behov herfor, vil adskillelse finde sted.
Som nævnt åbner bestemmelsen mulighed for, at børn kan anbringes i samme  

 institution som voksne, hvis en sådan anbringelse anses for forenelig med  

 barnets tarv.
Det er regeringens opfattelse, at det danske fængselssystem er  

 indrettet på en sådan måde, at Danmark opfylder konventionens krav for så  

 vidt angår unge lovovertrædere.
 Deltagerstaterne skal ifølge artikel 38 respektere og sikre respekt  

 for folkerettens regler om beskyttelse af ofre for væbnede konflikter, som er  

 af betydning for børn.
Det pålægges deltagerstaterne at undlade at rekruttere børn under 15 år  

 til deres væbende styrker, ligesom de skal sikre, at børn ikke tager direkte  

 del i fjendtligheder.
Endelig forpligter deltagerstaterne sig til at beskytte  

 børn, der er berørt af væbnede konflikter, i overensstemmelse med  

 folkerettens bestemmelser om beskyttelse af civilbefolkningen.
 Udformningen af bestemmelsen om rekruttering af børn til de væbnede  

 styrker og børns inddragelse i væbnede konflikter har været et af de  

 vanskeligste spørgsmål under udarbejdelsen af konventionen.
Det oprindelige udkast herom, der forelå som et resultat af  

 arbejdsgruppens gennemgang på mødet i januar 1987, blev af Amnesty  

 International og Den Internationale Røde Kors Komite kritiseret for ikke at  

 yde tilstrækkelig beskyttelse af børn og unge.
I lyset heraf blev der på  

 arbejdsgruppens møde i januar 1988 opnået enighed om, at artikel 38  

 (daværende artikel 20) skulle omformuleres i overensstemmelse med artikel 77  

 i Geneve-konventionens tillægsprotol I, hvorefter aldersgrænsen for  

 rekruttering til væbnede styrker er fastsat til 15 år, med den tilføjelse, at  

 for så vidt angår de 15-18 årige, bør de ældste rekrutteres først.
 Et forslag fra de nordiske lande om en yderligere beskyttelse mod  

 rekruttering til væbnede styrker af de 15-18 årige og denne aldersgruppes  

 inddragelse i alle former for krigshandlinger vandt ikke tilslutning, især  

 som følge af modstand fra USA og Sovjetunionen.
 Artikel 39 pålægger deltagerstaterne at fremme fysisk og psykisk  

 rehabilitering af børn, som har været udsat for mishandling og tortur m.v.
Artikel 40 opstiller en række vidtgående retsgarantier for børn,  

 der er sigtet eller tiltalt for strafbare forhold.
Med hensyn til enkeltheder  

 henvises til konventionsteksten, idet der tilføjes følgende bemærkninger:
 Artikel 40 stk. 2, (a) fastslår, at intet barn må anklages eller  

 dømmes ifølge straffelovsbestemmelser med tilbagevirkende kraft.
 Dansk ret er i overensstemmmelse med dette princip.
 Ifølge artikel 40 stk.2, (b), (v) skal et barn, der dømmes for  

 overtrædelse af Straffeloven, have adgang til at få afgørelsen herom og  

 sanktioner i denne forbindelse prøvet af en højere kompetent, uafhængig og  

 upartisk myndighed eller domstol.
 Efter gældende dansk ret er der ikke adgang til efterprøvelse af  

 skyldspørgsmålet ved anke af nævningesager, jfr. herved Retsplejelovens §  

 945, stk. 2.
Også i politisager er efterprøvelsesmuligheden begrænset.
Den domfældte  

 kan kun anke, såfremt den pågældende har givet møde i sagen og er blevet  

 idømt højere straf end 20 dagbøder eller bøde på 3.000 kr. eller konfiskation  

 af genstande af tilsvarende værdi eller andre offentligretlige følger er  

 idømt, jfr.
Retsplejelovens § 962, stk. 2. Justitsministeriet kan dog tillade  

 anke, hvis sagen er af principiel karakter eller andre særlige grunde taler  

 derfor, jfr. bestemmelsen i stk. 3.
 Konventionen må antageligt forstås således, at der skal være en ubegrænset  

 adgang til efterprøvelse.
 Da dette krav ikke er opfyldt i dansk ret og da regeringen ikke finder  

 anledning til at foreslå ændring af dansk lovgivning på dette punkt, vil det  

 være nødvendigt fra dansk side at tage forbehold til art. 40, stk. 2, (b),  

 (v).
 Danmark har taget et lignende forbehold i relation til FN's Konvention om  

 Borgerlige og Politiske Rettigheder, art. 14, stk.5, der indeholder en til  

 konventionens art. 40, stk. 2, (b), (v) svarende bestemmelse.
 I artikel 40. stk. 2, (b), (vii) kræves det, at barnets privatliv  

 respekteres på alle stadier under den strafferetlige proces.
 Bestemmelsen rejser spørgsmål i relation til de indgreb, der efter dansk  

 ret kan benyttes under straffesager, herunder legemsindgreb, ransagning,  

 beslaglæggelse m.v.
Det er regeringens opfattelse, at bestemmelsen må forstås ud fra en  

 forudsætning om, at sådanne skridt, der er nødvendige for at  

 efterforskningens formål kan opfyldes, må kunne foretages under iagttagelse  

 af de retsgarantier, der er foreskrevet i loven.
Herudover må den, der er  

 sigtet eller tiltalt, ikke udsættes for vilkårlige indgreb, der krænker hans  

 privatliv.
 På denne baggrund finder regeringen, at den danske retsplejelovgivning  

 opfylder konventionens krav.
 Artikel 41 fastslår, at intet i konventionen skal være til hinder  

 for, at barnet gives en bedre retsstilling ifølge anden lov eller folkeretlig  

 forpligtelse for vedkommende deltagerstat.
 Denne bestemmelse tjener især til at sikre, at konventionen under ingen  

 omstændigheder kan komme til at betyde, at barnet som følge af konventionen  

 utilsigtet får en ringere retlig beskyttelse end den beskyttelse, det havde i  

 forvejen.
Kapitel II Artikel 42 forpligter deltagerstaterne til at gøre konventionen almindelig  

 kendt blandt voksne og børn.
Artiklerne 43-44 indeholder konventionens bestemmelser om  

 international kontrol med deltagerstaternes efterlevelse af konventionen.
Der  

 nedsættes en uafhængig komite, som på linje med komiteerne oprettet i medfør  

 af kontrolbestemmelserne i andre nyere menneskerettighedskonventioner, f.eks.  

 FN-Konventionen om Borgerlige og Politiske Rettigheder og FN's  

 Tortur-konvention, har kompetence til at gennemgå rapporter fra  

 deltagerstaterne om konventionens gennemførelse.
 Ifølge artikel 43 består komiteen af 10 uafhængige eksperter, som  

 vælges af deltagerstaterne i personlig egenskab.
Artikel 44 fastslår, at deltagerstaterne regelmæssigt skal afgive  

 beretning til komiteen om de foranstaltninger, der er truffet for at  

 gennemføre konventionens bestemmelser.
Komiteen kan bl.a. komme med forslag  

 og generelle anbefalinger.
Artikel 45 indeholder bestemmelser om, at FN's særorganisationer,  

 UNICEF og andre FN-organer kan deltage i komiteens drøftelser af de  

 foranstaltninger, som deltagerstaterne har truffet med henblik på at  

 gennemføre konventionen.
Herudover kan de give ekspertråd om gennemførelsen  

 af konventionen på de områder, som ligger indenfor deres respektive  

 kompetenceområder.
Kapitel III Artiklerne 46-54 indeholder sædvanlige afslutningsbestemmelser om  

 konventionens undertegnelse, ratifikation, ikrafttrædelse m.v.
C.
Sammenfatning Gennemgangen overfor under A - B kan herefter sammenfattes således med  

 henblik på danske lovændringer, forbehold og andre erklæringer i forbindelse  

 med ratifikationen:
 Ratifikationen nødvendiggør ikke ændring af dansk lovgivning.
 Foreløbigt territorialt forbehold for så vidt angår Færøerne og Grønland.
 Forbehold for så vidt angår artikel 40, stk.2, (b), (v).
