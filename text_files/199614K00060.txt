Nr BTL 60 Betænkning over Forslag til lov om ændring af lov om arbejdsmarkedsfonde  

 (Udskydelse af fristen for fastsættelse af bidragssatserne for 1997)   

 Nr L 60 1996-97, 1. samling Afgivet af Skatteudvalget Afgivet: 19961107 Udvalget har behandlet lovforslaget i et møde og har herunder stillet spørgsmål til skatteministeren, som denne har besvaret skriftligt.
 Endvidere har udvalget modtaget en skriftlig henvendelse fra  

 Assurandør-Societetet.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse uændret.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til forkastelse ved 3. behandling.
 Lovforslaget giver mulighed for en sidste øjebliks ændring af  

 bruttoskatten, som regeringen har lagt op til under finanslovforhandlingerne.
Mindretallet finder det urimeligt, at der således skabes usikkerhed om det  

 kommende års skattetryk.
Det er i særdeleshed uheldigt for den store gruppe  

 borgere, der allerede har modtaget forskudsopgørelsen for 1997 fra  

 skattevæsenet.
Usikkerheden om det kommende års bruttoskat giver også store  

 administrative problemer der, hvor skatten opkræves.
I pensions- og  

 livsforsikringsselskaber indgår den forventede bruttoskat for 1997 således  

 allerede nu i en lang række beregninger.
 Et andet mindretal (Fremskridtspartiets medlem af udvalget) vil  

 redegøre for sin stilling til lovforslaget ved 2. behandling.
 Fremskridtspartiets holdning skyldes ikke manglende vilje til at tage  

 stilling til forslaget, men alene, at det på tidspunktet for afgivelsen af  

 betænkningen fortsat er uklart, hvad forslaget egentlig betyder, og hvad  

 formålet med forslaget er.
Fremskridtspartiet er modstander af bruttoskatten og stemte derfor imod  

 ved indførelsen.
Det er Fremskridtspartiets opfattelse, at denne urimelige  

 skat skal afskaffes hurtigst muligt.
Ved skattereformen i 1993 var det  

 regeringens løfte, at bruttoskatten bliver nedsat, når arbejdsløsheden  

 falder.
Nu hævder regeringen, at arbejdsløsheden er faldet betydeligt.  

 Fremskridtspartiet forventer derfor, at bruttoskatten for 1997 bliver nedsat  

 betydeligt.
 Hvis nærværende forslag har til formål at udskyde tidspunktet for  

 fastsættelsen af bruttoskatteprocenten i 1997, således at skatteprocenten kan  

 nedsættes, så er det klart, at Fremskridtspartiet gerne medvirker til  

 vedtagelsen af dette lovforslag.
 Fremskridtspartiet er mistænksom, hver gang regeringen beder om udsættelse  

 af tidsfrister, særligt når man ser på forløbet af finanslovforhandlingerne i  

 efteråret 1996. Regeringen har i fuld alvor foreslået, at bruttoskatten skal  

 sættes op i 1997 og yderligere i kommende år.
Hvis formålet med forslaget er, at regeringen vil købe sig tid til at  

 aftale en forhøjelse af bruttoskatten i 1997, så er det klart, at  

 Fremskridtspartiet stemmer imod.
Ifølge pressen den 8. november 1996 har  

 regeringen gentaget sit synspunkt om at forhøje bruttoskatten i 1997. Dette  

 sker mindre end 24 timer efter 1. behandling af dette forslag i Folketinget.  

 Under debatten i Folketinget svarede skatteministeren på et direkte  

 spørgsmål, at det ikke er regeringens plan, at bruttoskatten skal være højere  

 end 8 pct. i 1997. Hvad skal man tro? Fremskridtspartiet har under udvalgsarbejdet afkrævet regeringen et  

 præcist svar på, hvilken bruttoskat der skal være i 1997. Skatteministerens  

 svar forelå ikke ved betænkningens afgivelse, og Fremskridtspartiet afventer  

 svaret, før der tages stilling til forslaget.
Ved betænkningens afgivelse går  

 Fremskridtspartiets holdning i retning af at indstille lovforslaget til  

 forkastelse ved 3. behandling.
Jacob Buksti (S) nfmd.
Lis Greibe (S) Susanne Fast Jensen (S)  

 Anna-Marie Hansen (S) Per Kaalund (S) Jes Lunde (SF) Elisabeth Arnold (RV)  

 Frank Aaen (EL) Sonja Albrink (CD) Peter Brixtofte (V) Svend Aage Jensby (V)  

 Charlotte Antonsen (V) Jens Løgstrup Madsen (V) Flemming Hansen (KF) fmd.  

Gitte Seeberg (KF) Brian Mikkelsen (KF) Kim Behnke (FP) Dansk Folkeparti  

 havde ikke medlemmer i udvalget.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse uændret.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

forkastelse.
Jacob Buksti (S) nfmd.
Lis Greibe (S) Susanne Fast Jensen (S)  

 Anna-Marie Hansen (S) Per Kaalund (S) Jes Lunde (SF) Elisabeth Arnold (RV)  

 Frank Aaen (EL) Sonja Albrink (CD) Peter Brixtofte (V) Svend Aage Jensby (V)  

 Charlotte Antonsen (V) Jens Løgstrup Madsen (V) Flemming Hansen (KF) fmd.  

Gitte Seeberg (KF) Brian Mikkelsen (KF) Kim Behnke (FP) Dansk Folkeparti  

 havde ikke medlemmer i udvalget.
