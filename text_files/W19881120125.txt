 Antaget, at et biometrisk adgangskontrolsystem, der er baseret på  

 fingeraftryk, indebærer en registrering af personoplysninger som nævnt i lov  

 om private registre § 1. Endvidere antaget, at systemet kan anvendes som  

 adgangskontrol til områder, hvor der er behov for særlig skærpet  

 adgangskontrol.
 En virksomhed anmodede om en udtalelse om, hvorvidt anvendelse af et  

 biometrisk, fingeraftryksbaseret adgangskontrolsystem vil være i  

 overensstemmelse med registerlovgivningen.
 Det var oplyst, at systemet tænkes anvendt som adgangskontrol til områder,  

 hvor et specielt højt sikkerhedsniveau kræves, eksempelvis computerrum,  

 banker m.v.
Endvidere var det oplyst, at autorisation af personer til det beskyttede  

 område sker ved, at systemets fingeraftrykslæser foretager en skanning af en  

 af personens fingre og at der på grundlag heraf dannes en matematisk kode,  

 der lagres i systemet sammen med en af den autoriserede valgt kode.
Når den  

 således autoriserede person herefter ønsker adgang til det beskyttede område,  

 indtastes den valgte kode, og fingeren skannes på ny.
Ved hjælp af den  

 indtastede kode fremfindes den ved autorisationen lagrede matematiske kode,  

 og der foretages en sammenligning med det nye aflæsningsresultat.
Såfremt der  

 er overensstemmelse, gives der adgang.
 Endelig var det oplyst, at det er muligt at udskrive de lagrede  

 matematiske koder, men at disse på ingen mulig måde kan konverteres til det  

 oprindelige fingeraftryk, og at dette gælder, uanset om man måtte have adgang  

 til og forståelse af den anvendte teknologi.
Registertilsynet udtalte, at den lagring af valgte koder med tilhørende  

 matematiske koder, der sker ved autorisation, indebærer en registrering af  

 personoplysninger som nævnt i lovens § 1, og at registreringens lovlighed  

 herefter vil afhænge af en vurdering af, hvorvidt registreringsbetingelsen i  

 lovens § 3, stk. 1, er opfyldt.
Registertilsynet fandt, at anvendelse af  

 systemet som adgangskontrol til områder, hvor der er behov for en særligt  

 skærpet adgangskontrol, ikke vil være i strid med lov om private registre  

 m.v. § 3, stk. 1.
 Endelig bemærkede Registertilsynet, at reglerne i lov om offentlige  

 myndigheders registre vil skulle iagttages, såfremt offentlige myndigheder  

 agter at anvende udstyr af den omhandlede art.
 Registertilsynets årsberetning 1988 s. 57-58.
