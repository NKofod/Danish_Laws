 En bygmester, der har opført og solgt et større antal parcelhuse på  

 Ringstedegnen, havde ladet tinglyse deklarationer på ejendommene, hvorved det  

 pålagdes ejerne at aftage ejendommenes forbrug af brændstof til opvarmning  

 hos den leverandør, bygmesteren - nu hans arvinger - måtte anvise.
 Monopoltilsynet fandt, at denne købsbinding udøvede en væsentlig  

 indflydelse på pris- og omsætningsforholdene inden for det lokale område, som  

 de pågældende parceller repræsenterede, og pålagde bygmesterens arvinger, der  

 fortsætter virksomheden, at aflyse deklarationerne af tingbogen.
 Ankenævnet har stadfæstet denne afgørelse, dog med den ændring, at der  

 gives frist med aflysningen indtil udgangen af juni måned 1980.
 - - - Virksomheden havde tillige krævet oplysning om navnene på de  

 klagere, der havde rejst sagen over for tilsynet, og begrundede kravet med,  

 at der da kunne træffes en ordning med de pågældende.
 Monopoltilsynet afviste at udlevere navnene med henvisning til den  

 offentlige interesse i, at medvirken til at bringe tilsynet på sporet af  

 konkurrencebegrænsninger, bevares og skærmes i størst muligt omfang.  

 Ankenævnet har tilsluttet sig denne opfattelse.
År 1979, den 15. maj, blev i sagen j.nr. 25/78 Gunnar Hansen Entreprenør  

 A/S afsagt sålydende KENDELSE:
 I skrivelse af 8. december 1978 har Gunnar Hansen Entreprenør A/S på vegne  

 fru Else Hansen, der hensidder i uskiftet bo efter bygmester Gunnar Hansen,  

 klaget over en af monopoltilsynet ved skrivelse af 6. marts 1978 truffet  

 afgørelse, hvorefter det blev pålagt selskabet at ophæve en deklaration på en  

 række ejendomme, hvorefter ejerne af de pågældende ejendomme er forpligtet  

 til at aftage brændstof til ejendommenes opvarmning hos en af Gunnar Hansens  

 arvinger anvist leverandør.
 I samme skrivelse har klagerne klaget over en af monopoltilsynet ved  

 skrivelser af 6. marts og 12. april 1978 truffet afgørelse, hvorefter  

 tilsynet i henhold til offentlighedsloven afslog at give oplysning om navnene  

 på de parcelhusejere, der havde klaget over den omhandlede købsbinding.
 Klagerne har nedlagt påstand om, at monopoltilsynets pålæg af 6. marts  

 1978 ophæves, og at det pålægges monopoltilsynet at give klagerne oplysning  

 om navnene på de parcelhusejere, der har klaget til monopoltilsynet.
 Monopoltilsynet har påstået afgørelsen stadfæstet.
 Over for nævnet er der redegjort for sagen i indlæg af 8. december 1978  

 fra klagerne og i indlæg af 28. marts 1979 fra monopoltilsynet.
 Sagen har været behandlet på nævnets møder den 26. april og 10. maj 1979.  

 På det første møde var parterne repræsenteret og udtalte sig.
 De pågældende afgørelser er indeholdt i sålydende skrivelse af 6. marts  

 1978 fra monopoltilsynet til klagerne:
 »Ved skrivelse af 1. marts 1978 har selskabet meddelt, at der  

 ikke ved servitutter, hvorefter selskabet er berettiget til at anvise  

 olieleverandør, er tilsigtet konkurrecemæssige fordele og at der altid har  

 kunnet findes en ordning, hvis en ejer af en servitutbelagt ejendom har  

 kunnet påvise, at køb hos den anviste olieleverandør var uøkonomisk.
 Endvidere har selskabet anmodet om at få oplyst navnene på de  

 parcelhusejere i Benløse, som har rettet henvendelse til monopoltilsynet med  

 klage over servitutterne.
 I denne anledning skal man meddele, at tilsynets stilling til spørgsmålet  

 om rimeligheden af parcelhusejernes binding til en anvist olieleverandør ikke  

 har forbindelse med selskabets tilsigtede konkurrencemæssige fordele, og at  

 det ikke kan være rimeligt, at en parcelhusejer for at opnå en af selskabet i  

 øvrigt ikke nærmere angiven ordning skal være pligtig til, på en ikke nærmere  

 angiven måde, at påvise det uøkonomiske i at aftage olie fra en anvist  

 leverandør.
Med hensyn til selskabets anmodning om udlevering af navne på de  

 parcelhusejere, som har klaget hertil, skal man meddele, at man ikke finder  

 rimelig saglig begrundelse for at kunne imødekomme selskabet.
Man skal herved  

 henvise til, at der efter tilsynets opfattelse ved de omhandlede bindinger  

 generelt er skabt en tilstand, der er omfattet af monopollovens § 2, og at de  

 aktuelle klagere kun er ganske enkelte ud af det samlede antal bindinger.
 Til orientering for selskabet vedlægges et eksemplar af monopoltilsynets  

 meddelelser 1970 nr. 2, hvori er omtalt en dom afsagt af Østre Landsret i en  

 lignende sag vedrørende udlevering af klagernes navne.
 Man skal i øvrigt meddele, at der ikke ved det af selskabet under  

 forhandlingen den 2. februar 1978 i henhold til monopollovens § 11 og i det  

 af selskabet ved skrivelse af 1. marts 1978 er fremkommet oplysninger, der  

 ændrer det i tilsynets skrivelse af 18. januar 1978 anførte.
 Det var heri gjort gældende, at den ved tinglysningen skabte forpligtelse  

 medfører, at parcelhusejerne er afskåret fra ved selvvalg at kunne opnå  

 fordele ved leverancer fra andre end en af selskabet anvist leverandør,  

 f.eks. lavprisselskaber, og den medfører tillige, at sidstnævnte må antages  

 at være afskåret fra at blive leverandør.
 Endvidere blev gjort gældende, at der foreligger en tilstand som omhandlet  

 i monopollovens § 11, idet bindinger medfører eller må antages at ville  

 medføre dels urimelige priser i relation til parcelhusejerne og dels urimelig  

 ulighed i vilkårene for erhvervsudøvelsen i relation til lavprisselskaberne.
 Selskabet har endvidere ikke fundet, at de omhandlede bindinger er  

 urimelige og har således heller ikke ønsket at fremkomme med forslag til en  

 generel afvikling af de skabte bindinger.
 På denne baggrund skal man i medfør af monopollovens § 12, stk. 2, pålægge  

 selskabet, der anses for i denne sag at repræsentere hr. bygmester Gunnar  

 Hansens arvinger, at ophæve bestemmelsen om, at en parcelhusejer er pligtig  

 til at aftage sit brændsstof hos en af selskabet anvist leverandør.
 Pålægget vil være at efterkomme fra den 1. oktober 1978.
 Man forventer at modtage meddelelse om, på hvilken måde pålægget i givet  

 fald vil blive efterkommet.
Klagerne er herfra underrettet om afgørelsen.« Afgørelsen i henhold til offentlighedsloven er fastholdt i sålydende  

 skrivelse af 12. april 1979 fra monopoltilsynet til klagerne:
 »Ved skrivelse af 7. marts 1978 har selskabet i henhold til  

 offentlighedsloven anmodet om at blive gjort bekendt med navne og adresser på  

 klagerne i sagen vedrørende de på en række parcelhusejendomme i  

 Ringstedområdet hvilende servitutter, hvorefter ejerne af de pågældende  

 ejendomme er forpligtede til at benytte en af bygmester Gunnar Hansen - nu  

 dennes arvinger repræsenteret ved selskabet - anvist leverandør af brændsel  

 til opvarmning.
I denne anledning skal herved meddele, at monopoltilsynet efter en fornyet  

 overvejelse af spørgsmålet må fastholde, at afgørende hensyn til offentlige  

 og de pågældende klageres private interesser må bevirke, at selskabets ønske  

 om at blive gjort bekendt med klagernes navne og adresser ikke kan  

 imødekommes.« I sålydende skrivelse af 30. november 1978 har monopoltilsynet over for  

 klagerne præciseret, hvordan tilsynets pålæg af 6. marts 1978 skal  

 efterkommes:
 »Under henvisning til telefonsamtale den 28. november 1978 og  

 tidligere brevveksling skal monopoltilsynet herved meddele, at det selskabet  

 ved skrivelse af 6. marts 1978 meddelte pålæg i henhold til monopollovens §  

 12, stk. 2, om at ophæve de på ejendommene matr.nr. 11 g og 36 a Benløse by  

 og sogn samt senere derfra udstykkede parceller lyste deklarationer,  

 hvorefter ejerne af de pågældende ejendomme er forpligtet til at købe  

 brændstof hos en af selskabet anvist leverandør alene kan efterkommes på den  

 måde, at de på ejendommene lyste deklarationer foranlediges aflyst af  

 tingbogen.
 Det bemærkes, at tilsynet, såfremt selskabet måtte ønske det, er villig  

 til at være behjælpelig med den praktiske tilrettelæggelse af  

 aflysningsproceduren.
Monopoltilsynet skal derfor anmode selskabet om snarest og senest 8 dage  

 fra dato skriftligt at meddele, at pålægget vil blive efterkommet på den  

 ovenfor anførte måde.« Om sagens baggrund er det oplyst, at nu afdøde bygmester Gunnar Hansen i  

 forbindelse med udstykning af nogle ejendomme i Benløse, Ringsted, Slagelse  

 og Haslev har ladet tinglyse en deklaration på 192 parceller, hvorefter det  

 pålægges ejerne at aftage hele den pågældende ejendoms forbrug af brændstof  

 til opvarmning hos den leverandør, som bygmester Gunnar Hansen og senere hans  

 arvinger anviser.
 Der findes 2 typer af deklarationer:
a.
I nogle tilfælde lyder forpligtelsen på, at ejeren skal aftage  

 ejendommens forbrug af brændselsolie fra Gunnar Hansen, respektive hans  

 arvinger, eller det firma, han/de anviser, og det tilføjes, at  

 »leverancen af brændselsolie skal ske på de betingelser, som til enhver  

 tid praktiseres af de førende firmaer inden for oliebranchen, herunder også  

 med hensyn til bonus o.l.« b.
I andre tilfælde gælder forpligtelsen »enhver form for  

 brændstof« til husenes opvarmning, dette skal »leveres til den  

 forbrugerdagspris, som fastsættes af de førende selskaber inden for branchen  

 og i øvrigt på almindeligt gældende vilkår«.
Nye udstykninger pålægges  

 ikke deklaration om køb af olie.
Klagerne har under sagens behandling i monopol-ankenævnet tilbudt at  

 ophæve deklarationerne, hvis man kunne få samme betingelser, som de store  

 olieselskaber fik ved aftale med monopoltilsynet i 1973-1974. Tilsvarende  

 vilkår vil efter klagernes opfattelse indebære, at klagerne ikke indgår nye  

 købsbindingsaftaler, at eksisterende aftaler aflyses inden 1 år mod en  

 godtgørelse fra grundejerne på 500 kr. eller aflyses uden godtgørelse efter  

 udløbet af en periode på 15 år.
Samtidig forpligter klagerne sig til  

 skriftligt at meddele samtlige grundejere, at de kan aftage olie fra  

 lavprisselskaberne.
Klagerne finder ikke, at der i monopolloven er hjemmel til at pålægge  

 klagerne at aflyse deklarationen, idet de ikke har de i monopollovens § 2  

 omhandlede virkninger.
Klagerne ønsker ikke frivilligt at foretage aflysning,  

 idet selskabet, såfremt det på et senere tidspunkt måtte ønske at påbegynde  

 forhandling af olieprodukter, selv kan levere til de omhandlede parceller.
 Når monopoltilsynet begrunder kravet om ophævelse af deklarationerne med  

 hensyn til lavprisselskaberne og senere også hensyn til andre store  

 olieselskaber, er det ikke rimeligt, da de tinglyste deklarationer ikke har  

 forhindret andre olieselskaber end Shell i at blive leverandør til de  

 grundejere, der er forpligtet af deklarationerne.
Med hensyn til spørgsmålet om, hvorvidt klagerne kan få oplyst navnene på  

 de 3 parcelhusejere, der gennem henholdsvis forbrugerklagenævnet og  

 forbrugerombudsmanden har henvendt sig til monopoltilsynet, har klagerne  

 anført, at det har stor betydning for dem at komme i forbindelse med de  

 pågældende, idet man kunne have oplyst husejerne om, at der intet er til  

 hinder for, at de kan aftage olie fra andre selskaber.
Klagerne gør i denne  

 forbindelse opmærksom på, at den ene henvendelse ikke er en klage, men en  

 forespørgsel om, hvorvidt grundejeren kan aftage olie fra et lavprisselskab.  

 Denne sag kunne have været afsluttet for flere år siden, hvis klagerne havde  

 haft mulighed for at svare spørgeren.
 Monopoltilsynet har til støtte for sin påstand bl.a. anført, at  

 købsbindingen begrænser konkurrencen vedrørende olieleverancer til de  

 ejendomme, der er omfattet af deklarationerne på en sådan måde, at der udøves  

 eller vil kunne udøves en væsentlig indflydelse på pris- og  

 omsætningsforholdene.
 Konkurrencebegrænsningen medfører eller må antages at ville medføre dels  

 urimelige priser i relation til ejerne af de pågældende ejendomme og dels  

 urimelig ulighed i vilkårene for erhvervsudøvelsen inden for oliebranchen -  

 til skade for de såkaldte lavprisselskaber.
Deklarationerne er lyst på 104 ejendomme i Benløse, og både her og i  

 Ringsted og Haslev udgør de ejendomme, der er omfattet af deklarationerne et  

 helt villakvarter eller en betydelig del af et villakvarter.
Deklarationerne  

 vil således begrænse konkurrencen inden for et lokalt markedsområde.
Den købsbinding, der er pålagt ejerne af de enkelte ejendomme, indebærer  

 efter deklarationernes ordlyd, at ejerne er tvunget til hver især at aftage  

 deres forbrug af brændstof til husenes opvarmning hos en af klagerne anvist  

 leverandør, forudsat at denne kan og vil levere til de dagspriser, der  

 beregnes af de førende firmaer inden for branchen og i øvrigt på de  

 betingelser, disse firmaer praktiserer.
Dermed er parcelhusejerne altså  

 afskåret fra at købe hos leverandører, der tilbyder fyringsolie til lavere  

 priser end dagsprisen hos de »førende selskaber.
Det skal i denne  

 forbindelse oplyses, at der under normale forhold er en difference på 50-75  

 kr. pr. 1000 liter mellem lavprisselskabernes og de store selskabers  

 salgspriser.
 Endvidere er parcelhusejerne afskåret fra at arrangere eller deltage i  

 kollektivt indkøb hos en bestemt leverandør og at opnå de særlige  

 prisfordele, et sådant fællesindkøb kan give.
 Endelig er de parcelhusejere, hvis ejendomme er udstykket fra Ringsted  

 Klosters jorder, udelukket fra at blive tilsluttet fjernvarmeanlæg eller at  

 indrette sig med elektrisk opvarmning.
 I kraft af deklarationerne har den berettigede således opnået en  

 monopollignende stilling - tilmed både på købersiden og på sælgersiden - med  

 den urimelige virkning, at forbrugerne afskæres fra at købe olie eller andet  

 brændstof til markedets billigste pris, og den omstændighed, at leverancerne  

 samles hos eet bestemt selskab - Shell - indebærer tillige en  

 konkurrenceforvridning til skade for de øvrige leverandører inden for  

 branchen.
 Den eneste måde, hvorpå de urimelige købsbindinger kan bringes til ophør,  

 vil være ved aflysning af de dele af deklarationerne, der vedrører  

 brændstofleverancer.
Når de store olieselskaber ved aftalen med monopoltilsynet i 1973-1974 fik  

 en lang afviklingsperiode, skyldes det, at disse selskaber havde ydet en  

 modydelse for at opnå købsbindingen, i mange tilfælde havde selskaberne  

 deltaget i finansieringen af husene.
Klagerne har derimod ikke ydet noget til  

 gengæld for købsbindingen, og tilsynet har derfor ikke fundet det urimeligt  

 at kræve deklarationerne aflyst med det samme.
 Monopoltilsynet har med hensyn til spørgsmålet om klagernes adgang til at  

 blive gjort bekendt med navnene på de parcelhusejere, der har klaget, henvist  

 til Østre Landsrets dom, UfR 1970, s. 554. I denne dom blev det fastslået, at  

 monopoltilsynet i henhold til partsoffentlighedslovens § 2 havde været  

 berettiget til at nægte at give en virksomhed oplysning om navnene på nogle  

 personer, der havde klaget over virksomhedens prisberegning.
Monopoltilsynet har endvidere anført, at det er af stor betydning ved  

 administrationen af monopolloven, at tilsynet gennem henvendelser fra  

 forbrugere eller erhvervsdrivende bliver sat på sporet af eksisterende  

 konkurrencebegrænsninger, der medfører urimelige virkninger.
En sådan  

 medvirken fra offentlighedens side bør søges bevaret og skærmet i størst  

 muligt omfang, og hensynet hertil må derfor nøje overvejes, når der i henhold  

 til § 10 i lov om offentlighed i forvaltningen rejses krav om udlevering af  

 klagernes navne.
 Monopoltilsynet har fundet, at hensynet til den offentlige interesse er så  

 afgørende, at klagernes interesse i at få kendskab til, hvilke parcelhusejere  

 der har rejst sagen, må vige herfor.
 Til det således foreliggende skal nævnet udtale:
Det stedlige område, som er omfattet af deklarationerne, er vel kun lille,  

 men er som marked helt fast afgrænset.
På dette afgrænsede marked vil  

 deklarationerne kunne udøve en væsentlig indflydelse på pris- og  

 omsætningsforholdene for olieprodukter.
Uanset at klagerne har oplyst, at de  

 parcelhusejere, der er omfattet af deklarationerne, ikke på noget tidspunkt  

 er blevet hindret i at aftage olieprodukter fra andre olieselskaber end Dansk  

 Shell A/S, herunder også fra lavprisselskaber, er nævnet herefter enigt med  

 monopoltilsynet i, at deklarationerne har et sådant indhold, at de bør kunne  

 kræves aflyst.
 Nævnet finder dog, at klagerne har et rimeligt krav på, at der indrømmes  

 dem en vis overgangsperiode, og nævnet finder, at denne periode kan  

 fastsættes til udgangen af juni måned 1980.
 Efter denne dato skal klagerne ikke kunne modsætte sig, at ejerne af de  

 ejendomme, hvorpå deklarationerne er lyst, kræver deklarationen aflyst for så  

 vidt angår bestemmelsen om brændstofforsyning til ejendommen.
 Med denne ændring vil monopoltilsynets afgørelse være at stadfæste.
 Med hensyn til spørgsmålet om udlevering af navne på de personer, der har  

 klaget over købsbindingen, kan nævnet tilslutte sig det af monopoltilsynet  

 anførte.
 Denne del af afgørelsen vil være at stadfæste.
 Herefter bestemmes:
 Efter udgangen af juni måned 1980 kan klagerne ikke modsætte sig  

 begæringer om aflysning af deklarationer, hvorefter ejere af ejendomme, der  

 er udstykket af Gunnar Hansen, er forpligtet til at aftage ejendommens  

 brændstofforsyning fra det firma, som anvises af Gunnar Hansen eller hans  

 arvinger.
 Monopoltilsynets afgørelse af 6. marts 1978 stdfæstes for så vidt angår  

 spørgsmålet om fortolkning af offentlighedsloven.
