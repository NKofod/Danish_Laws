 Fundet, at en liste over forretninger og/eller personer  

 (videopiratet), som en brancheforening havde ført eller førte sag imod, efter  

 sit indhold og opbygning havde en sådan advarende karakter, at den var  

 omfattet af lov om private registre m.v. § 3, stk. 3.
 En virksomhed klagede til Registertilsynet over en brancheforenings  

 registrering og videregivelse af oplysninger om virksomheden.
Klagen var bilagt en liste over forretninger og/eller personer, som  

 foreningen, hvis medlemmer er beskæftiget med videodistribution, havde ført  

 eller førte sag mod.
Ud for den enkelte forretning m.v. var anført  

 oplysninger om bl.a. strafbare forhold, f. eks. var der ud for klageren  

 anført bemærkningen »ulovlig distribution«.
 Under Registertilsynets behandling af sagen blev det oplyst, at foreningen  

 indsamlede og registrerede oplysninger i rapportform om piratvirksomhed m.v.  

 De strafbare forhold der blev registreret, kunne være oplysninger om  

 overtrædelse af ophavsretsloven og eventuelt overtrædelse af straffeloven.
 Foreningens sekretariat havde pligt til at give medlemmerne besked om  

 konstaterede tilfælde af piratvirksomhed, enten som en orientering under et  

 medlemsmøde eller gennem cirkulæreskrivelser, der først og fremmest blev  

 anvendt i tilfælde, hvor der blev givet pålæg om leveringsnægtelse.
 I det konkrete tilfælde indeholdt listen en sammenfatning af en  

 redegørelse, som foreningens sekretariat var fremkommet med under to  

 medlemsmøder i 1986.
Det blev yderligere oplyst, at foreningen fremsendte kopier af  

 retsbogsudskrifter for straffesager til medlemmerne, når sagerne havde  

 juridisk, principiel interesse.
Retsbogsudskrifterne blev i foreningen  

 opbevaret i en samlemappe, systematiseret efter sagens karakter.
Var der  

 oprettet en sag, der vedrørte samme forhold som retsbogsudskriften,  

 opbevaredes en kopi af retsbogsudskriften på sagen.
 Registertilsynet lagde til grund, at den samling sagsrapporter foreningen  

 oprettede, var omfattet af lov om private registre m.v., og at oprettelse af  

 registre med henblik på at advare andre mod forretningsforbindelse ville  

 kræve tilladelse fra Registertilsynet i henhold til lovens § 3, stk. 3.
Registertilsynet fandt, at den af klageren medsendte liste over  

 forretninger og/eller personer, som foreningen havde ført eller førte sag  

 mod, efter sit indhold og opbygning havde en sådan advarende karakter, at den  

 var omfattet af lovens § 3, stk. 3. Udarbejdelsen og videregivelsen af listen  

 måtte således forudsætte Registertilsynets forudgående tilladelse.
En sådan  

 tilladelse var ikke meddelt.
På baggrund af et pålæg, som tilsynet i juli 1983 havde meddelt foreningen  

 i forbindelse med en stort set tilsvarende liste, fandt Registertilsynet  

 foreningens udarbejdelse og videregivelse af den i sagen omhandlede liste  

 særdeles kritisabel.
Man pålagde herefter bureauet at ophøre med udfærdigelse  

 og videregivelse af lister over videopirater m.v. og drage omsorg for, at  

 foreningens medlemmer blev gjort bekendt med, at der var tale om ulovlig  

 registrering og videregivelse af oplysninger, og at de udsendte lister skulle  

 destrueres.
For så vidt angik foreningens register over sager/rapporter vedrørende  

 konstaterede overtrædelser af ophavsretsloven og straffeloven fandt  

 Registertilsynet, at dette register antog karakter af et advarselsregister,  

 idet der skete videregivelse af bl.a. oplysninger om strafbare forhold eller  

 leveringsnægtelse i cirkulæreform til medlemmerne, samt mundtlig  

 videregivelse af sådanne oplysninger på foreningens  

 medlemsmøder.Registertilsynet var dog af den opfattelse, at foreningens  

 register over videopirater m.v. ikke ville være at anse for et  

 advarselsregister omfattet af lovens § 3, stk. 3, såfremt foreningen undlod i  

 cirkulæreform eller mundtligt at videregive oplysninger af den beskrevne art  

 til medlemmer, men alene meddelte medlemmerne, hvilke videodetailforretninger  

 m.v. der havde kontrakt med foreningen, samt underretning om, hvilke  

 kontrakter der var indgået eller ophævet.
Den nævnte underretning skulle  

 efter Registertilsynets opfattelse gives i helt neutral form.
 Registertilsynet tog endvidere stilling til, hvorvidt  

 registreringsbetingelserne i lov om private registre m.v. § 3, stk. 2, for så  

 vidt angik foreningens udarbejdelse og registrering af de omhandlede  

 rapporter om piratvirksomhed m.v., i øvrigt var opfyldt.
Registertilsynet fandt, at de tilfælde hvor de konstaterede forhold  

 vedrørende overtrædelse af ophavsretsloven medførte, at foreningen i henhold  

 hertil kunne iværksætte privat påtale eller eventuelt begære offentlig  

 påtale, måtte siges at følge af anden lovgivning.
Det ville således ikke være  

 i strid med registerloven i rapporterne at registrere oplysninger om sådanne  

 strafbare forhold med henblik på iværksættelse af retslige skridt.
Med hensyn til oplysninger om straffelovsovertrædelser hvor der er  

 offentlig påtale, følger det af retsplejelovens § 180, at et vidne om  

 fornødent skal opfriske sin viden om sagen, inden han møder i retten, f. eks.  

 ved at efterse regnskabsbøger, breve eller optegnelser.
Registertilsynet  

 fandt på denne baggrund at oplysninger om strafbare forhold undergivet  

 offentlig påtale, kunne registreres af foreningen med henblik på overvejelse  

 om, hvorvidt der skulle indgives politianmeldelse, men at oplysningerne  

 skulle slettes straks efter, at der var taget beslutning om, at der ikke  

 skulle indgives politianmeldelse, samt når en sag i øvrigt var endeligt  

 afsluttet.
 Med hensyn til foreningens registrering af retsbogsudskrifter fra  

 straffesager udtalte Registertilsynet, at det ikke kunne antages at være i  

 strid med lov om private registre m.v. § 3, stk. 2, 1. pkt., at registrere de  

 retsbogsudskrifter m.v., foreningen fik udleveret af retterne i medfør af  

 retsplejelovens § 41.
Da der efter det oplyste ikke forelå samtykke, som krævet i lovens § 4,  

 stk. 1, til videregivelse, pålagde Registertilsynet i medfør af lov om  

 private registre m.v. § 23, stk. 1, foreningen fremover at undlade generelt  

 at videregive registrerede retsbogsudskrifter vedrørende sager om  

 videopirateri m.v. til medlemmerne, medmindre de pågældende udskrifter var  

 tilstrækkeligt anonymiserede.
Dog ville det ikke være i strid med lov om  

 private registre m.v. at overlade en retsbogsudskrift til det medlem, hvis  

 ophavsrettigheder sagen vedrørte.
 Registertilsynet anmodede om underretning, når foreningen havde truffet de  

 nødvendige foranstaltninger til imødekommelse af Registertilsynets pålæg.  

 Desuden anmodede Registertilsynet om at få oplyst, hvilken form for  

 meddelelser til medlemmerne foreningen fremtidigt agtede at benytte.
Foreningen har i begyndelsen af 1988 meddelt, at man er ophørt med at  

 udfærdige og videregive lister over videopirater, og at medlemmerne har fået  

 påbud om at destruere tidligere modtagne lister.
Foreningen udsender i øvrigt  

 indtil videre retsbogsudskrifter til medlemmerne i anonymiseret form.
 Registertilsynets årsberetning 1987 s. 78 ff, Registertilsynets  

 årsberetning 1983 s. 61 f, Lov om private registre m.v. er ændret med  

 virkning fra 1. april 1988, bestemmelsen i § 3, stk. 3, findes nu i § 3, stk.  

 6, i J.LBK nr. 622 af 2. oktober 1987.
