Nr BSF 75 Forslag til folketingsbeslutning om kommunale vindmølleanlæg Fremsat af Riishøj (SF) Jørn Jespersen (SF) Ebba Strange (SF) Bente  

 Søltoft (SF) Jens Thoft (SF) den 13. januar 1988 Med det formål at sikre et flerstrenget elforsyningssystem opfordres regeringen til:
- At fastslå kommuners og amtskommuners ret til at finansiere, opføre samt drive landbaserede og havbaserede vindmølleparker.
- At sikre kommuner og amtskommuner vilkår for elproduktion fra vindmøller svarende til de vilkår, der generelt gælder for privates engagement.
- At igangsætte et forsøg med foreløbig to offshore vindmølleparker i henholdsvis elværksregi og kommunalt regi og yde støtte hertil inden for rammerne af tilskudsordningerne for vedvarende energi.
Bemærkninger til forslaget Fra energiministerens side er der skabt uklarhed om kommunernes og amtskommunernes - herunder kommunale forsyningsselskabers - muligheder for at engagere sig i vedvarende energiprojekter, herunder vindmølleprojekter, bl.a. foranlediget af Århus og Ebeltoft Kommuners planer om en offshore vindmøllepark.
Gennem beslutningsforslaget pålægges det regeringen, om nødvendigt ved justeringer af gældende bestemmelser om kommunalfuldmagten, at sikre kommuners, amtskommuners og kommunale forsyningsselskabers ret til at finansiere, igangsætte og drive såvel landbaserede som offshore vindmølleparker.
Heraf følger de samme instansers ret til at drive andre former for vedvarende energianlæg.
Elselskaberne har fra nytår 1987-88 nedsat afregningsprisen for kommunal elproduktion fra vindmøller fra 85 pct. til 70 pct., og ifølge skrivelse af 11. december 1987 (alm. del bilag 60) til Folketingets Energiudvalg agter ministeren at fjerne 15 pct.
 anlægstilskud til kommunale møller.
Gennemføres ministerens planer, vil kommunernes muligheder blive mærkbart indskrænket.
Erfaringen viser, at dansk energipolitik ikke vinder ved gennem restriktiv lovgivning og dårlige økonomiske vilkår at forringe kommunale og andre former for lokale initiativer på den vedvarende energis områder.
Energiforsyningssystemet skal være sammenhængende, men flerstrenget, og ikke mindst vedvarende energi og bl.a. udvikling af decentral kraftvarme vinder ved at være baseret på et stærkt lokalt engagement.
I den ovenfor nævnte skrivelse oplyser energiministeren, at han agter at gennemføre - inden for vindmølleaftalen - to demonstrationsprojekter.
Begge skal udføres af elværkerne og uden offentlig støtte (og uden offentlig indsigt).
I overensstemmelse med de før nævnte principper om et flerstrenget energiforsyningssystem er det forslagsstillernes opfattelse, at det ene af de to forsøgsprojekter bør gennemføres i samarbejde mellem Energiministeriet og interesserede kommuner, det andet i elværksregi.
Begge projekter bør have statslig støtte inden for rammerne af bevillingerne til vedvarende energi og energiforskning, og forsøgsprogrammerne bør gennemføres og evalueres i samarbejde med organisationer, selskaber og forskningsinstitutioner med tilknytning til den vedvarende energisektor.
