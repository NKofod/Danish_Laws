Betænkning afgivet af Skatteudvalget den 25. marts 2021 Betænkning over Forslag til lov om ændring af ligningsloven, kildeskatteloven og selskabsskatteloven (Fastsættelse af defensive foranstaltninger mod lande på EU-listen over ikkesamarbejdsvillige skattejurisdiktioner) [af skatteministeren (Morten Bødskov)]:
1. Ændringsforslag Skatteministeren har stillet 1 ændringsforslag til lovforslaget.
2. Indstillinger Et flertal i udvalget (udvalget med undtagelse af EL og Simon Emil Ammitzbøll-Bille (UFG)) indstiller lovforslaget til vedtagelse med det stillede ændringsforslag.
Et mindretal i udvalget (EL) indstiller lovforslaget til vedtagelse uændret.
Mindretallet vil stemme hverken for eller imod det stillede ændringsforslag.
 Et andet mindretal i udvalget (Simon Emil Ammitzbøll-Bille (UFG)) vil ved 2. behandling redegøre for sin stilling til lovforslaget.
 Nye Borgerlige, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Enhedslisten Enhedslistens medlemmer af udvalget bemærker, at Enhedslisten stemmer for lovforslaget, da der er tale om en mindre forbedring.
Enhedslisten bifalder de defensive foranstaltninger som et effektivt middel til at håndtere skattelyproblemet.
Desværre lader lovforslaget sig begrænse af, at Danmark binder sig til EUs dybt mangelfulde sortliste.
Dermed rammer de defensive foranstaltninger ikke alle de centrale skattelylande, hvilket er meget ærgerligt.
Af samme grund stemmer Enhedslisten hverken for eller imod det stillede ændringsforslag.
Med ændringsforslaget fjernes Barbados fra listen, mens Dominica sættes på listen over lande, der omfattes af defensive foranstaltninger.
Dette skyldes, at Danmark er bundet af EUs sortliste, der netop er blevet opdateret med denne ændring, hvor Barbados fjernes fra sortlisten, mens Dominica er sat på sortlisten.
Enhedslisten mener grundlæggende, at begge lande bør være at finde på EUs sortliste og dermed også på den liste, der medfører defensive foranstaltninger efter lovforslaget.
En lang række øvrige skattelylande burde også være at finde på EUs sortliste såvel som på den danske liste over lande, der omfattes af de defensive foranstaltninger.
4. Ændringsforslag med bemærkninger Ændringsforslag Til § 1 Af skatteministeren, tiltrådt af et flertal (udvalget med undtagelse af EL og Simon Emil Ammitzbøll-Bille (UFG)):
 1) I den under nr. 1 foreslåede § 5 H ændres i stk. 2, nr. 3, »Barbados« til: »De Amerikanske Jomfruøer«, og i stk. 2, nr. 4, ændres »De Amerikanske Jomfruøer« til: »Dominica«.
[Barbados udgår af listen over lande, der berøres af de foreslåede defensive foranstaltninger, og Dominica optages på listen] Bemærkninger Til nr. 1 Den foreslåede bestemmelse i ligningslovens § 5 H, stk. 2, jf. lovforslagets § 1, nr. 1, opregner de lande, der vil blive berørt af de foreslåede defensive foranstaltninger om fradragsafskæring og skærpet udbyttebeskatning.
 Det følger af bestemmelsen, at de foreslåede defensive foranstaltninger skal finde anvendelse, når modtagere af visse betalinger og visse udbytteudlodninger er skattemæssigt hjemmehørende eller registreret i et af følgende lande: Amerikansk Samoa, Anguilla, Barbados, De Amerikanske Jomfruøer, Fiji, Guam, Palau, Panama, Samoa, Seychellerne og Vanuatu.
Opregningen af lande er baseret på EUs sortliste over skattely, der løbende opdateres.
De i forslaget til ligningslovens § 5 H, stk. 2, nævnte lande fremgår af den sortliste, der blev vedtaget af Det Europæiske Råd (Rådet) den 6. oktober 2020.
Rådet har den 22. februar 2021 vedtaget en opdatering af sortlisten over skattely.
Opdateringen indebærer, at Barbados er blevet fjernet fra sortlisten, mens Dominica er blevet optaget på listen.
 Det foreslås, at opregningen af lande i forslaget til ligningslovens § 5 H, stk. 2, justeres i overensstemmelse med opdateringen af EUs sortliste som vedtaget den 22. februar 2021.
Ændringsforslaget indebærer, at de betalinger og udbytteudlodninger, der er omfattet af lovforslaget, og som sker til modtagere, der er skattemæssigt hjemmehørende eller registreret i Barbados, ikke vil være omfattet af de foreslåede defensive foranstaltninger.
Samtidig indebærer ændringsforslaget, at sådanne betalinger og udbytteudlodninger, der sker til modtagere i Dominica, vil blive omfattet af de defensive foranstaltninger.
5. Udvalgsarbejdet Lovforslaget blev fremsat den 27. januar 2021 og var til 1. behandling den 25. februar 2021. Lovforslaget blev efter 1. behandling henvist til behandling i Skatteudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og Skatteministeriet sendte den 27. januar 2021 dette udkast til udvalget, jf.
SAU alm. del  bilag 43. Den 11. november 2020 sendte skatteministeren høringssvarene og et høringsnotat til udvalget.
Bilag Under udvalgsarbejdet er der omdelt 6 bilag på lovforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om lovforslaget.
Spørgsmål Udvalget har under udvalgsarbejdet stillet 18 spørgsmål til skatteministeren til skriftlig besvarelse, som ministeren har besvaret.
Birgitte Vind (S) Bjørn Brandenborg (S) fmd.
Jens Joel (S) Jeppe Bruus (S) Jesper Petersen (S) Kasper Sand Kjær (S) Malte Larsen (S) Thomas Jensen (S) Troels Ravn (S) Kathrine Olldag (RV) Katrine Robsøe (RV) Carl Valentin (SF) Theresa Berg Andersen (SF) Rasmus Nordqvist (SF) Rune Lund (EL) Victoria Velasquez (EL) Louise Schack Elholm (V) Anne Honoré Østergaard (V) Kristian Pihl Lorentzen (V) Torsten Schack Pedersen (V) Kim Valentin (V) nfmd.
Morten Dahlin (V) Dennis Flydtkjær (DF) Hans Kristian Skibby (DF) René Christensen (DF) Merete Scheelsbeck (KF) Mona Juul (KF) Ole Birk Olesen (LA) Simon Emil Ammitzbøll-Bille (UFG) Nye Borgerlige, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
