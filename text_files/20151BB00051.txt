Fremsat den 21. december 2015 af Maria Reumert Gjerding (EL), Christian Juhl (EL), Jesper Kiel (EL), Søren Egge Rasmussen (EL), Johanne Schmidt-Nielsen (EL), Søren Søndergaard (EL) og Finn Sørensen (EL) Forslag til folketingsbeslutning om, at Danmark tilslutter sig initiativet om et globalt moratorium om stop for nye kulminer og for udvidelse af eksisterende Folketinget opfordrer regeringen til, at Danmark tilslutter sig initiativet om et globalt moratorium om stop for åbning af nye kulminer og for udvidelse af eksisterende kulminer, som fremsat af små østater i Stillehavet.
Bemærkninger til forslaget Anote Tong, der er præsident for republikken Kiribati, har taget initiativ til at fremsætte et krav om at indføre et globalt moratorium, der sigter på at stoppe for nye kulminer og for udvidelse af eksisterende.
En lang række af Stillehavets små østater, som umiddelbart er mest truet af vandstandsstigninger, støtter initiativet.
Disse østater opfordrer verdens lande til også at støtte initiativet.
For dem er klimaforandringerne ikke teori, men et spørgsmål om liv eller død og om deres stats overlevelse.
 Som fremført at FNs klimapanel skal langt hovedparten af verdens kendte reserver af fossile brændsler blive i jorden, hvis 2 graders-målet skal have en chance for ikke at blive overskredet.
 Dette taler i sig selv klart for, at der bør gøres alle bestræbelser på at stoppe for øget udvinding af kul gennem nye kulminer og udvidelse af eksisterende.
Danmark bør med sin globale klimaprofil støtte dette initiativ i solidaritet med de truede østater.
Initiativet har stor symbolværdi og kan bidrage til at sætte kulminerne højere på dagsordenen globalt.
Dansk støtte vil ligeledes give moralsk opbakning til de truede østaters kamp for at bevare deres land.
 Et moratorium vil endvidere supplere de øvrige tiltag, der bliver gennemført rundtomkring i verden for at reducere og fjerne efterspørgslen efter kul og erstatte det med renere energikilder.
 Kul er ikke kun det værste fossile brændstof, hvad angår udledning af kuldioxid, men bidrager også globalt gennem luftforurening til sygdom og for tidligt dødsfald for millioner af mennesker.
Indregnes de eksterne omkostninger, er kul langt dyrere, end markedsprisen er udtryk for, og det er klodens fattige mennesker, der er mest udsatte og sårbare over for kullets effekter gennem luftforurening og klimaændringer.
Udvinding og brug af kul er en forkert vej til udvikling og fattigdomsbekæmpelse.
 Dansk opbakning til dette initiativ kan styrke de mest udsatte landes argumentation over for regeringer og økonomiske interesser, som fastholder kullets rolle og fortsætter brugen heraf.
Skriftlig fremsættelse Maria Reumert Gjerding (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om, at Danmark tilslutter sig initiativet om et globalt moratorium om stop for nye kulminer og for udvidelse af eksisterende.
(Beslutningsforslag nr.
B 51) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
