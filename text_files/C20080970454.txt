Skrivelse om valg til Europa-Parlamentet og folkeafstemning om tronfølgeloven i 2009 Vedhæftet fremsendes Velfærdsministeriets bekendtgørelse nr. 1002 af 8. oktober 2008 om fastsættelse af dagen for valg af danske medlemmer til Europa-Parlamentet.
 Som det fremgår af bekendtgørelsen, afholdes valget søndag den 7. juni 2009.
 I medfør af Europa-Parlamentsvalglovens § 28, stk. 1 (lovbekendtgørelse nr. 584 af 23. juni 2008), har velfærdsministeren samtidigt fastsat, at stemmeoptællingen skal foretages på de enkelte afstemningssteder umiddelbart efter afstemningens afslutning med efterfølgende fintælling i opstillingskredsene senest dagen efter afstemningen.
 Statsministeren har ved brev til velfærdsministeren af 19. oktober 2008 endvidere meddelt, at der samtidig skal afholdes folkeafstemning om tronfølgeloven under forudsætning af, at Folketinget vedtager lovforslaget herom i uændret form.
