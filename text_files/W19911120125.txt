 Antaget, at videregivelse af et medlemskartotek fra et motionscenters  

 konkursbo til et nystiftet selskab med henblik på, at det nystiftede selskab  

 kunne markedsføre sig over for centrets tidligere medlemmer, var omfattet af  

 § 4 b.
 En advokat rettede henvendelse til Registertilsynet med en anmodning om  

 Registertilsynets stillingtagen til, hvorvidt videregivelsen af et register  

 fra et motionscenters konkursbo til advokatens klient, et  

 ejendomsaktieselskab, var omfattet af lov om private registre § 4 b.
 Advokaten oplyste, at ejendomsaktieselskabet havde udlejet en ejendom til  

 motionscenteret samt at konkursboet ikke ville indtræde i denne lejekontrakt.
 Ejendomsaktieselskabet var herefter i færd med at udleje lokalerne til et  

 nystiftet selskab, der skulle videreføre motionscenteret, og man ønskede i  

 den forbindelse udleveret det af motionscenteret førte kunderegister  

 indeholdende navn og adresse på ca. 1.000 medlemmer samt træningsprogram for  

 hvert enkelt medlem.
Formålet med dette var at kunne rette henvendelse til centerets tidligere  

 medlemmer med oplysning om, hvornår centeret åbnede igen.
De tidligere  

 medlemmer ville ved indmeldelsen blive tilbudt en dekort i  

 kontingentopkrævningen på 1/3 af det beløb, som det enkelte medlem havde  

 forudbetalt og nu havde til gode i konkursboet.
Efter det oplyste ville der  

 ikke blive dividende til de simple kreditorer i konkursboet.
Advokaten oplyste, at konkursboets meddelelse om, at boet ikke ville  

 indtræde i lejekontrakten, efter dennes opfattelse medførte, at  

 lejekontrakten var misligholdt.
Det var i den forbindelse oplyst, at det  

 fulgte af kontrakten, at ejendomsaktieselskabet havde krav på at få udleveret  

 kundekartoteket/træningsprogrammet i tilfælde af misligholdelse.
 Konkursboet ville udlevere kundekartoteket/træningsprogrammet, såfremt  

 ejendomsaktieselskabet enten fremsendte dokumentation for, at forholdet ikke  

 var omfattet af lov om private registre, eller fik Registertilsynets  

 tilladelse til at udlevere kartoteket.
Det nystiftede selskab overtog ikke motionscenterets navn, forpligtelser  

 og hæftelser.
Centeret blev drevet rent erhvervsmæssigt.
 Registertilsynet fandt på det foreliggende grundlag samt under hensyn til,  

 at det var oplyst, at formålet med videregivelsen af motionscenterets  

 kunderegister til ejendomsaktieselskabet var, at dennes nye ejere (det  

 nyoprettede selskab) kunne rette henvendelse til tidligere medlemmer af  

 centeret med henblik på hvervning af medlemmer, at den omhandlede  

 videregivelse måtte antages at være omfattet af lov om private registre § 4  

 b, og således kun kunne finde sted under iagttagelse af betingelserne i  

 lovens § 4 b, stk. 2 og 3.
 Det bemærkedes, at Registertilsynet ikke har mulighed for at dispensere  

 fra reglerne i lovens § 4 b.
 Det bemærkedes endvidere, at tilsynet fandt, at formålet med den  

 pågældende videregivelse ville kunne tilgodeses ved, at motionscenterets  

 konkursbo på vegne af det nystiftede selskab udsendte det pågældende tilbud  

 om medlemskab med dekort i kontingentet.
 (* 1) Registertilsynets Årsberetning 1991 side 117.
