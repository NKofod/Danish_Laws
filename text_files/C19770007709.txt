 1. Hel eller delvis afspærring af veje.
 Af en række sager, der har været forelagt justitsministeriet og  

 ministeriet for offentlige arbejder vedrørende hel eller delvis afspærring af  

 veje, fremgår det, at der følges en uensartet praksis i politikredsene for så  

 vidt angår spørgsmålet, om sådanne dispositioner bør træffes af politiet i  

 medfør af færdselsloven eller af vejbestyrelsen eller vejmyndigheden i medfør  

 af vejlovgivningen.
 Ved forhandling mellem justitsministeriet og ministeriet for offentlige  

 arbejder er der opnået enighed om at fastsætte følgende retningslinier for  

 politiets, vejbestyrelsernes og vejmyndighedernes behandling af sager om hel  

 eller delvis afspærring af veje:
 1.1. Offentligt bestyrede veje.
 1.1.1. Færdselslov - lov om offentlige veje.
 Bestemmelse om hel eller delvis afspærring af offentligt bestyrede veje  

 for gennemgående færdsel kan træffes af politiet med samtykke fra vedkommende  

 vejbestyrelse i medfør af færdselslovens § 57, stk. 3. (Færdselslov 1976, §  

 92, stk. 1-3).
 Bestemmelse om afspærring kan endvidere træffes af vejbestyrelsen i medfør  

 af lov om offentlige veje, jfr. lovbekendtgørelse nr. 585 af 20. november  

 1975, § 10, stk. 2.
 Ved afgørelse af, om en hel eller delvis afspærring af en offentligt  

 bestyret vej skal træffes af politiet eller vejbestyrelsen, er det afgørende,  

 hvilket eller hvilke hovedformål det er hensigten at varetage gennem  

 vejlukningen.
 1.1.2. Politiet med samtykke fra vejbestyrelsen.
 Såfremt der ved afspærringen udelukkende varetages færdselsmæssige hensyn,  

 herunder færdselsregulerende og færdselssikkerhedsmæssige hensyn, træffes  

 afgørelsen af politiet med samtykke fra vejbestyrelsen i medfør af  

 færdselslovens § 57, stk. 3. (Færdselslov 1976, § 92, stk. 1-3).
 1.1.3. Vejbestyrelsen med samtykke fra politiet.
 Såfremt der med afspærringen tilsigtes gennemførelse af kommunal  

 planlægning af f.eks. byplanmæssig, miljømæssig eller trafikplanmæssig  

 karakter, træffes afgørelsen af vejbestyrelsen i medfør af lov om offentlige  

 veje, § 10, stk. 2.
Vejbestyrelsen skal, forinden der træffes beslutning om afspærring,  

 indhente politiets samtykke til vejlukningen.
Politiet skal kun modsætte sig  

 en lukning, hvis der er særlige færdselsmæssige grunde eller politimæssige  

 hensyn, der taler imod afspærringen.
Herved må også den øgede belastning af  

 det tilstødende vejnet tages i betragtning.
Vedrører beslutningen en  

 kommunevej, der skærer eller har forbindelse med en hovedlandevej eller  

 landevej, skal vejbestyrelsen for hovedlandevejen eller landevejen have  

 lejlighed til at udtale sig, inden afspærringen gennemføres, jfr. lov om  

 offentlige veje, § 24. Vedrører beslutningen en landevej, skal  

 vejdirektoratet og de kommunale vejbestyrelser, i hvis område vejen forløber,  

 ligeledes have lejlighed til at udtale sig, jfr. lovens § 22.
 Afspærringen kan gennemføres ved egentlige anlægsmæssige foranstaltninger,  

 herunder faste afspærringer, eller ved anbringelse af oplukkelige bomme eller  

 færdselstavler.
 De foranstaltninger, hvormed afspærringen gennemføres, samt eventuel  

 etablering af supplerende afmærkning skal godkendes af politiet.
 1.2. Private fællesveje i byer og bymæssige områder.
 Bestemmelse om hel eller delvis afspærring af private fællesveje i byer og  

 bymæssige områder træffes af vejmyndigheden (kommunen) med politiets samtykke  

 i medfør af lov om private fællesveje, jfr. lovbekendtgørelse nr. 587 af 20.  

 november 1975, § 44, stk. 1.
Politiet skal kun modsætte sig en lukning, hvis der er særlige  

 færdselsmæssige grunde eller politimæssige hensyn, der taler imod  

 afspærringen.
Herved må også den øgede belastning af det tilstødende vejnet  

 tages i betragtning.
 De foranstaltninger, hvormed afspærringen gennemføres, samt eventuel  

 etablering af supplerende afmærkning skal godkendes af politiet.
 1.3. Private fællesveje på landet.
 Bestemmelse om hel eller delvis afspærring af private fælllesveje på  

 landet træffes af den eller de vejberettigede, medmindre der i medfør af §  

 13, stk. 2, i lov om private fællesveje er truffet bestemmelse, hvorefter de  

 foranstående regler under pkt. 1.2. skal anvendes.
 Afmærkning med færdselstavler eller opsætning af bomme eller lignende kan  

 kun ske med politiets godkendelse, og politiet kan påbyde særlig afmærkning  

 eller belysning af afspærringer, hvis de kan være til fare for færdslen, jfr.  

 færdselslovens § 58, stk. 5. (Færdselslov 1976, § 97).
 1.4. Afspærring af veje over en kort strækning.
 Afspærring over en kort strækning af offentligt bestyrede veje og private  

 fællesveje i byer og bymæssige områder kan gennemføres efter de  

 retningslinier, der er angivet foran under pkt. 1.1. og 1.2., hvis  

 afspærringen ikke afskærer nogen ejendom fra fornøden vejadgang.
 Såfremt en ejendom afskæres fra fornøden vejadgang, f.eks. fordi vejen på  

 en strækning nedlægges for kørende trafik, kan afspærringen kun gennemføres  

 af vejbestyrelsen eller vejmyndigheden efter reglerne om nedlæggelse af vej i  

 kapitel 9 i lov om offentlige veje eller reglerne i kapitel 9 i lov om  

 private fællesveje.
 2. Etablering af gågader.
 I de sager om etablering af gågader, der har været forelagt  

 justitsministeriet og ministeriet for offentlige arbejder, har hovedformålet  

 med etableringen været varetagelse af kommunale planlægningshensyn af  

 byplanmæssig, miljømæssig, trafikplanmæssig eller erhvervspolitisk karakter.
 Justitsministeriet og ministeriet for offentlige arbejder finder på denne  

 baggrund, at den beslutningsproces, der leder frem til forsøgsvis eller  

 permanent etablering af en gågadeordning, bør afspejle denne realitet.
 Justitsministeriet og ministeriet for offentlige arbejder fastsætter  

 derfor, at etablering af gågader for fremtiden skal gennemføres efter  

 følgende retningslinier:
 Beslutning om etablering af en gågadeordning træffes af vejbestyrelsen  

 eller vejmyndigheden i medfør af vejlovgivningen og med samtykke af politiet,  

 jfr. lov om offentlige veje § 13, lov om private fællesveje § 44, stk. 1,  

 samt færdselslovens § 57, stk. 3. (Færdselslov 1976, § 92, stk. 1-3).
Beslutning træffes som en principiel beslutning om at ombygge en  

 eksisterende vej til sti.
En sådan beslutning har hjemmel i lov om offentlige  

 veje §§ 10, stk. 2, og 13, jfr. § 100 for så vidt angår offentlige veje, og i  

 lov om private fællesveje § 44, stk. 1, jfr. § 5 for så vidt angår private  

 fællesveje.
 Samtidig tager vejbestyrelsen (vejmyndigheden) stilling til, hvorvidt og i  

 bekræftende fald i hvilket omfang hidtidige adgange til vejen fortsat vil  

 kunne benyttes som adgang til gågaden, jfr. lov om offentlige veje § 69, jfr.  

 § 100 og lov om private fællesveje § 48.
 Det påhviler vejbestyrelsen (vejmyndigheden) herved så vidt muligt at  

 sikre, at der fortsat er fornøden adgang fra ejendommene langs gågaden til  

 offentlig vej.
 Ejendomme, hvis behov for kørende adgang ikke i tilstrækkeligt omfang  

 tilgodeses ved eventuelle generelle ordninger om kørsel på gågaden, og som  

 ikke kan opnå fornøden dispensation fra politiet, jfr. nedenfor, kan få  

 tillagt anden fornøden vejadgang gennem ekspropriation, jfr. lov om  

 offentlige veje § 43, stk. 1.
 Såfremt det ikke er muligt at etablere fornøden adgang fra enkelte  

 ejendomme til offentlig vej, har ejendommens ejer krav på erstatning og i  

 særlige tilfælde krav på, at ejendommen overtages, jfr. nærmere  

 bestemmelserne i lov om offentlige veje § 69.
 Såfremt en vej agtes forbeholdt for gående, uden at der foreligger planer  

 om en senere ombygning af vejen, vil status som gågade kunne gennemføres  

 efter lov om offentlige veje, kapitel 9, eller privatvejslovens kapitel 9,  

 således at vejen nedlægges som vej, men bibeholdes som sti.
 Ejendomme, der herefter ikke har fornøden adgang til offentlig vej, kan få  

 sådan adgang tillagt ved ekspropriation efter lov om offentlige veje § 43,  

 stk. 1, og lov om private fællesveje § 55, stk. 2.
 Politiet skal ved afgørelsen af, om samtykke bør meddeles, udelukkende  

 lægge vægt på, hvilke færdselsmæssige konsekvenser etableringen må antages at  

 få for såvel færdslen i gågaden som for færdslen på det tilstødende vejnet.
 Det skal tillægges afgørende betydning, at generelle og konkrete  

 undtagelser fra kørselsforbudet kun får et omfang, som er foreneligt med  

 karakteren af den gågadeordning, der ønskes etableret.
 Politiet fastsætter med samtykke fra vejbestyrelse eller vejmyndighed  

 omfanget af generelle undtagelser fra kørselsforbudet, bl.a. vedrørende  

 varedistribution, udrykningskørsel, sygetransport etc.
 Politiet meddeler konkrete, permanente og lejlighedsvise dispensationer  

 til kørsel på gågaden for f.eks. gågadens beboere eller reparatører og  

 lignende.
 Afmærkningen i anledning af gågadens etablering skal godkendes af  

 politiet.
 3. Forholdet til den sammenfattende fysiske  

 planlægning.
 Såvel afspærringer af veje som etablering af gågader medfører hyppigt, at  

 tilkørselsforholdene m.v. ændres for den bebyggelse, som er beliggende langs  

 de berørte færdselsarealer, samt eventuelt at der i øvrigt sker væsentlige  

 ændringer i trafiksystemet af betydning for området.
 Det vil derfor ofte være hensigtsmæssigt, at den påtænkte trafikale  

 foranstaltning ses i sammenhæng med den sammenfattende fysiske planlægning  

 for det berørte område, og at offentligheden får lejlighed til at blive  

 orienteret og fremkomme med eventuelle bemærkninger.
 Det bør derfor i hvert enkelt tilfælde overvejes, hvorvidt der i  

 forbindelse med planlægningen af en foranstaltning af den omhandlede karakter  

 skal udarbejdes en lokalplan, der omfatter det pågældende område, eller om  

 projektet eventuelt skal forelægges offentligheden på anden formålstjenlig  

 måde.
 Forholdet til den fysiske planlægning er taget op til drøftelse med  

 henblik på færdselsloven, vejlovgivningen og kommuneplanloven.
 Justitsministeriet, den 29. marts 1977.
 Orla Møller.
 /P.Wiese.
