 Ugyldighed, manglende sagsfremstilling.  

 Arbejdsmarkedsbidrag.
 Klagen skyldes, at Told- og Skatteregionen har anset A for bidragspligtig  

 i henhold til arbejdsmarkedsfondslovens § 7, stk. 1, litra a, af løn,  

 optjent under udstationering i Polen fra 15. maj 1999.
 Told- og skatteregionen har anset klageren for bidragspligtig efter  

 arbejdsmarkedsfondslovens § 7, stk. 1, litra a, af lønindkomst under  

 udstationering i Polen fra 15. maj 1999. Som begrundelse for  

 afgørelsen har Told- og skatteregionen bl.a. anført, at  

 klageren har indgået ansættelseskontrakt med B A/S i Danmark, at  

 klagerens løn er udbetalt og afholdt af det danske firma og at han  

 får sine instruktioner fra den danske direktør og således  

 ikke har en chef  i Polen.
 Det fremgår af sagen, at Told- og skatteregionen ikke har udarbejdet  

 og fremsendt en sagsfremstilling til klageren, før der blev truffet  

 afgørelse i sagen.
 Klagerens advokat har overfor Landsskatteretten nedlagt påstand om,  

 at klageren fritages for betaling af arbejdsmarkedsbidrag af løn  

 optjent ved arbejde udført  i Polen, jf. arbejdsmarkedsfondslovens §  

 7, stk. 1, litra a.
Til støtte for påstanden har advokaten bl.a. gjort  

 gældende, at klageren ganske vist er ansat af det danske selskab B A/S,  

 men at arbejdsopgaverne udelukkende består i at udføre arbejde  

 for selskabets polske datterselskab.B A/S har ikke arbejdssteder eller  

 produktionsplanlægning overhovedet.
Advokaten har videre anført,  

 at den oprindelige ansættelsesaftale er underskrevet i Polen, samt at  

 klageren er underlagt instruktion om sine arbejdsopgaver fra  

 direktøren i det polske datterselskab.
 Landsskatterettens bemærker:
 Det fremgår af cirkulære nr. 42 af 25. marts 1998 om  

 ændret klagestruktur og om sagsbehandling, punkt 2.3, jf.  

 skattestyrelseslovens § 21, stk. 2, at i sager der kan påklages til  

 Landsskatteretten, skal der laves en sagsfremstilling, der skal udsendes til  

 klageren med henblik på dennes eventuelle udtalelse, forinden  

 afgørelsen træffes.
Told- og  skatteregionen har ikke i forbindelse med behandlingen af  

 klagerens anmodning udarbejdet eller fremsendt en sådan  

 sagsfremstilling.
Retten finder derfor, at afgørelsen må anses  

 for ugyldig, jf. cirkulære nr. 42 af 25. marts 1998 om ændret  

 klagestruktur og om sagsbehandling, punkt 2.3, jf. skattestyrelseslovens §  

 21, stk. 2 samt arbejdsmarkedsfondslovens § 16, stk. 1. Den påklagede  

 afgørelse annulleres derfor.
Landsskatteretten har ikke herved taget  

 stilling til rigtigheden af den afgørelse, som Told- og Skatteregionen  

 har foretaget.
 Told- og Skatteregionen anmodes om at foretage en fornyet behandling af  

 sagen i henhold til arbejdsmarkedsfondslovens § 16, stk. 1.
