Bekendtgørelse om ændring af bekendtgørelse om særlig støtte til landbrugere til ekstensivt landbrug § 1 I bekendtgørelse nr. 97 af 28. januar 2010 om særlig støtte til landbrugere til ekstensivt landbrug foretages følgende ændringer:
 1. § 10, stk. 2, nr. 3, affattes således:
»3) Der ydes kun støtte for græsarealer (græs i omdrift og permanente græsarealer), hvis arealerne har været anvendt landbrugsmæssigt til slæt eller afgræsning inden for perioden fra den 15. maj til og med den 31. august i ansøgningsåret, og arealerne under normale vejrforhold fremstår med tæt og lavt plantedække den 31. august i ansøgningsåret, jf. dog nr. 4.« 2. I § 10, stk. 2, indsættes som nr. 4 :
»4) Uanset nr. 3 kan støtte ydes for arealer med græs i omdrift, der anvendes til grøngødning, når arealerne den 21. april i ansøgningsåret er omlagt eller er under omlægning til økologisk jordbrugsproduktion under en bedrift, der er autoriseret af Plantedirektoratet til økologisk jordbrugsproduktion eller er omfattet af en ansøgning herom, og a) plantedækket nedpløjes inden for perioden fra den 1. august til og med den 31. oktober i ansøgningsåret, eller b) arealerne er etableret med en kløvergræsblanding med mindst 15 vægtprocent kløver, og ansøger i hele ansøgningsåret opbevarer dokumentation for indkøb af den anvendte kløvergræsblanding og dokumentation for, at der har været en anden hovedafgrøde end græs på arealerne i kalenderåret forud for ansøgningsåret.« § 2 Bekendtgørelsen træder i kraft den 14. april 2010.
