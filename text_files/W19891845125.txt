 Udgiften til en bilvarmer, installeret i en bil, der anvendtes som  

 blandet driftsmiddel, kunne ikke fradrages som driftsudgift i henhold til  

 statsskattelovens § 6, men blev anset som afskrivningsberettiget som en  

 forbedringsudgift på bilen i henhold til afskrivningslovens § 8, stk. 3.
 A klagede for indkomståret 1986 over, at de stedlige skattemyndigheder  

 ikke havde anset klageren for berettiget til at fradrage udgift til en  

 bilvarmer på 1.994 kr.
 Det fremgik af sagens oplysninger, at klageren var ansat som revisor i B  

 ApS, og at han i forbindelse hermed havde benyttet egen bil til  

 erhvervsmæssig kørsel for arbejdsgiveren.
 På grundlag af et ført kørselsregnskab havde myndighederne godkendt, at  

 85% af den samlede kørsel vedrørte erhvervsmæssig kørsel, medens de  

 resterende 15% vedrørte privat kørsel.
 I november 1986 havde klageren købt to bilvarmere a 1.994 kr., hvoraf den  

 ene var installeret i det blandede driftsmiddel, medens den anden var  

 installeret i et 100% privat driftsmiddel.
 Ved den påklagede ansættelse havde de stedlige skattemyndigheder ikke  

 godkendt fradragsret for udgiften til bilvarmeren med den begrundelse, at  

 udgiften ikke var afholdt for at erhverve, sikre og vedligeholde indkomsten,  

 jf. statsskattelovens § 6 a.
Klageren nedlagde over for Landsskatteretten principialt påstand om, at  

 der ved opgørelsen af bilens driftsudgifter blev godkendt fradragsret for  

 udgift til bilvarmer.
Han henviste til, at fradragsretten for udgiften til  

 bilvarmeren var beregnet i henhold til ligningslovens § 9 B samt  

 Ligningsrådets anvisninger til denne bestemmelse.
Endvidere henvistes til, at  

 skattemyndighederne ikke selvstændigt ville kunne foretage en vurdering af,  

 om en driftsudgift havde været nødvendig for at erhverve den skattepligtige  

 indkomst.
Subsidiært nedlagde klageren påstand om, at bilvarmeren blev anset for en  

 forbedringsudgift, der kunne afskrives i henhold til afskrivningslovens § 8,  

 stk. 3. Klageren henviste til, at monteringen af bilvarmeren var et sådan  

 indgreb i bilens motor, at der ikke uden urimelige store omkostninger var  

 mulighed for at demontere den.
Endvidere henvistes til, at bilvarmeren var en  

 anordning til opvarmning af bilens motor, og at den indikerede, at såvel  

 motorslitage som benzinforbrug blev mindsket.
Efter de foreliggende oplysninger fandt Landsskatteretten ikke, at den  

 afholdte udgift til bilvarmeren kunne anses for en egentlig driftsudgift, som  

 var fradragsberettiget i henhold til statsskattelovens § 6 a.
Derimod fandt  

 retten, at bilen og bilvarmeren måtte betragtes som en samlet helhed, og at  

 udgiften til bilvarmeren måtte anses som en forbedringsudgift, der kunne  

 afskrives sammen med bilen i henhold til § 8, stk. 3.
 Den påklagede ansættelse blev ændret i overensstemmelse hermed.
 LV 1988, U 4.3.
