Bekendtgørelse om bestemmelser for anvendelse af EU-forordning 2017/352 om levering af havnetjenester og finansiel gennemsigtighed for havne1) I medfør af § 1 a og § 18, stk. 3, i lov om havne, jf. lovbekendtgørelse nr. 457 af 23. maj 2012, fastsættes efter bemyndigelse i henhold til § 16 i bekendtgørelse nr. 1197 af 28. september 2018 om Trafik-, Bygge- og Boligstyrelsens opgaver og beføjelser, klageadgang og kundgørelse af visse af Trafik-, Bygge- og Boligstyrelsens forskrifter:
Anvendelsesområde § 1. Denne bekendtgørelse fastsætter bestemmelser, der er nødvendige for at anvende Europa-Parlamentets og Rådets forordning (EU) 2017/352 af 15. februar 2017 om opstilling af rammer for levering af havnetjenester og fælles regler om finansiel gennemsigtighed for havne.
 Stk. 2. I henhold til forordningens artikel 1, stk. 4, gælder bekendtgørelsen for alle danske havne i det transeuropæiske transportnet, jf. bilag II til Europa-Parlamentets og Rådets forordning (EU) nr. 1315/2013 om Unionens retningslinjer for udvikling af det transeuropæiske transportnet samt Kommissionens delegerede retsakter i medfør af artikel 49, stk. 4 i Europa-Parlamentets og Rådets forordning (EU) nr. 1315/2013 vedrørende bilag II.
Definitioner § 2. I denne bekendtgørelse forstås ved:
 1) Kompetent myndighed: Den myndighed, der er udpeget i den enkelte medlemsstat med nødvendige beføjelser og ansvar for håndhævelse af forordningens bestemmelser.
 2) Havn: Et land- og søområde, der består af sådan infrastruktur og sådant udstyr, at det først og fremmest tillader modtagelse af søfartøjer, lastning og losning heraf, oplagring af gods, modtagelse og levering af dette gods samt ind- og udskibning af passagerer, besætning og andre personer og enhver anden infrastruktur, der er nødvendig for transportvirksomheder inden for havneområdet.
Relevante myndigheder § 3. Trafik-, Bygge- og Boligstyrelsen har som kompetent myndighed i Danmark ansvar for håndhævelse af forordningens bestemmelser.
 Stk. 2. Trafik-, Bygge- og Boligstyrelsen er udpeget som den relevante klagemyndighed i forhold til forordningens artikel 11, stk. 5, artikel 12, stk. 3 og artikel 13, stk. 6.
 § 4. Havnemyndigheden kan træffe afgørelser i henhold til forordningens artikel 3, stk. 1, artikel 4, stk. 1, artikel 5, stk. 2, artikel 6, stk. 1, artikel 8, stk. 1 og artikel 9, stk. 3.
Havneinfrastrukturafgifter § 5. Havnemyndigheden skal fastsætte og opkræve havneinfratrukturafgifter for anvendelse af havnen.
Oversigt over havnemyndighedens fastsatte havneinfrastrukturafgifter efter forordningens artikel 13, stk. 3, skal sendes til Trafik-, Bygge- og Boligstyrelsen til underretning inden disse træder i kraft.
 Stk. 2. De fastsatte havneinfrastrukturafgifter skal offentliggøres af havnemyndigheden.
Påbud § 6. Trafik-, Bygge- og Boligstyrelsen kan pålægge havnemyndigheden eller en intern operatør i henhold til forordningens artikel 8, inden for en nærmere angiven frist at opfylde forpligtigelser, der fremgår af forordningens regler om finansiel gennemsigtighed, herunder om gennemsigtige finansielle forbindelser, havnetjenestegebyrer og havneinfrastrukturafgifter, jf. forordningens artikel 11, stk. 1-4 og 6-7, artikel 12, stk. 1-2, artikel 13, stk. 2-5 og artikel 15, stk. 1-3 samt § 4 i denne bekendtgørelse.
Klageadgang § 7. Klage over havnemyndighedens forvaltning af en havn efter forordningens bestemmelser og denne bekendtgørelse kan indbringes for Trafik-, Bygge- og Boligstyrelsen med henblik på behandling af klagen, jf. forordningens artikel 16, stk. 3.
 § 8. Overtrædelse af bestemmelserne artikel 4, stk. 6, artikel 6, stk. 1-4 og 6, sidste punktum, artikel 11, stk. 1, artikel 11, stk. 1, jf. stk. 3, artikel 11, stk. 2, artikel 11, stk. 6-7, artikel 12, stk. 1-2, artikel 13, stk. 2-4 og artikel 21, stk. 2, i EU-forordning 2017/352 straffes med bøde.
 Stk. 2. Den, der undlader at efterkomme et påbud udstedt i medfør af denne bekendtgørelses § 6, straffes med bøde.
 § 9. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
Ikrafttræden § 10. Bekendtgørelsen træder i kraft den 24. marts 2019.
 § 11. Bekendtgørelsen gælder ikke for Færøerne og Grønland.
Trafik-, Bygge- og Boligstyrelsen, den 8. februar 2019 Carsten Falk Hansen / Jan Albrecht 1) I bekendtgørelsen er der medtaget visse bestemmelser fra Europa-Parlamentets og Rådets forordning (EU) nr. 2017/352 af 15. februar 2017 om opstilling af rammer for levering af havnetjenester og fælles regler om finansiel gennemsigtighed for havne, EU-Tidende 2017, nr.
L 57, side 118. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelse af forordningens bestemmelser i bekendtgørelsen er således udelukkende begrundet i praktiske hensyn og berører ikke forordningens umiddelbare gyldighed i Danmark.
