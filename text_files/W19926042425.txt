 Kapitalforhøjelse i anpartsselskab, der var vedtaget med almindeligt  

 flertal, men ikke med det i selskabets vedtægter krævede kvalificerede  

 flertal, kunne ikke registreres, uanset at forhøjelsen var nødvendig for at  

 opfylde lovens forhøjede mindstekrav.
Advokat K har på vegne bestyrelsen i A ApS samt 6 af anpartshaverne i  

 selskabet i skrivelse af 15. november 1990 klaget over, at Erhvervs- og  

 Selskabsstyrelsen den 12. juli 1990 og 15. oktober 1990 nægtede at registrere  

 en kapitalforhøjelse til lovens minimumskrav med henvisning til, at  

 forhøjelsen efter det oplyste ikke var vedtaget med den efter vedtægterne og  

 loven fornødne majoritet, og at styrelsen uden yderligere varsel ville tage  

 skridt til at foranledige selskabet opløst, såfremt forholdet ikke blev  

 berigtiget inden for en af styrelsen fastsat frist.
Den påklagede afgørelse  

 har j.nr. 90-23.680.
 Sagens omstændigheder er følgende:
Den 26. september 1979 stiftede 10 personer anpartsselskabet A ApS.  

 Anpartsselskabet blev ifølge vedtægterne stiftet med en anpartskapital på  

 30.000 kr. fordelt i anparter på 3.000 kr.
En anpart kunne ejes af op til 3  

 personer.
I vedtægternes § 6 blev det bestemt, at der til vedtagelse af  

 beslutning om ændring af vedtægterne eller selskabets opløsning krævedes  

 tiltrædelse af mindst 4/5 af såvel de afgivne stemmer som af den på  

 generalforsamlingen repræsenterede stemmeberettigede anpartskapital.
Den 5. december 1979 blev der mellem anpartsselskabet og 15 kommanditister  

 indgået en kommanditselskabskontrakt med A ApS som komplementar.
Ifølge  

 kontrakten opdeltes kommanditselskabet B K/S i 10 anparter, og hver anpart  

 kunne ejes af op til 3 personer.
Formålet med etableringen af  

 kommanditselskabet var, at selskabet skulle erhverve C Plantage med  

 overtagelse pr. 1. september 1979 med henblik på, at kommanditisterne kunne  

 drive jagt på området.
Derudover var der i kraft af erhvervelsen af plantagen  

 en afledet aktivitet i form af skovdrift.
I kommanditselskabskontrakten blev  

 det i § 10 bestemt, at der til opløsning af selskabet krævedes 4/5 flertal af  

 samtlige kommanditister.
Såfremt der på en generalforsamling ikke var mødt  

 mindst 4/5 af kommanditisterne, kunne opløsning dog vedtages på en ny  

 generalforsamling af 4/5 af de tilstedeværende kommanditister.
Kontraktens §  

 13 indeholder en voldgiftsklausul.
Den 29. marts 1990 skrev Erhvervs- og Selskabsstyrelsen til bestyrelsen  

 for A ApS med krav om berigtigelse af indskudskapitalen i medfør af § 4, stk.  

 1, i lov nr. 283 af 9. juni 1982 om ændring af lov om anpartsselskaber,  

 hvorefter selskaberne inden den 1. januar 1985 skulle bringe deres  

 indskudskapital op på minimum 80.000 kr.
Fristen for berigtigelse blev sat  

 til 6 uger.
Den 26. marts 1990 afholdtes generalforsamling i anpartsselskabet, hvor  

 der på dagsordenen bl.a. var forslag til kapitalforhøjelse med 50.000 kr. fra  

 30.000 kr. til 80.000 kr.
Forhøjelsen blev vedtaget med 6 stemmer for og 4  

 stemmer imod.
Styrelsen modtog den 26. april 1990 anmeldelse herom.
I  

 følgeskrivelsen til anmeldelsen, dateret den 24. april 1990, anførte  

 anmelderen, advokat D, at kapitalforhøjelsen ikke var vedtaget med  

 kvalificeret majoritet, men advokaten mente, at registreringen alligevel  

 kunne ske, da forhøjelsen var en følge af de gældende lovbestemmelser om  

 mindstekapital.
Erhvervs- og Selskabsstyrelsen modtog den 6. juli 1990 pr.  

 telefax en skrivelse fra advokat E, som da repræsenterede 3 af anpartshaverne  

 i anpartsselskabet.
Advokat E protesterede imod, at styrelsen antog den  

 indgivne anmeldelse om kapitalforhøjelse til registrering bl.a. med  

 henvisning til, at vedtagelsen ikke var sket med kvalificeret flertal, samt  

 at der var tale om en tom kapitaludvidelse, da forhøjelsen skulle  

 lånefinansieres i kommanditselskabet.
I den påklagede afgørelse af 12. juli 1990 nægtede Erhvervs- og  

 Selskabsstyrelsen at registrere kapitalforhøjelsen, allerede fordi  

 forhøjelsen efter det oplyste ikke var vedtaget med den i vedtægterne og i  

 loven fornødne majoritet.
Da selskabet derfor forsat ikke havde den i loven  

 foreskrevne mindstekapital på 80.000 kr., blev selskabet samtidig anmodet om  

 at berigtige forholdet, idet styrelsen i modsat fald ville tage skridt til en  

 tvangsmæssig opløsning af selskabet efter anpartsselskabslovens § 86,  

 sammenholdt med § 4, stk. 1, i ændringsloven af 9. juni 1982.
I skrivelser af 29. august og 8. oktober 1990 anmodede advokat K Erhvervs-  

 og Selskabsstyrelsen om at revurdere registreringsnægtelsen fra 12. juli  

 1990. Som svar herpå har styrelsen i skrivelse af 15. oktober 1990 fastholdt  

 sin registreringsnægtelse og meddelt, at der ikke findes grundlag for en  

 berostillelse af sagen i relation til opløsning af anpartsselskabet.
I  

 skrivelsen anføres, at den omstændighed, at A ApS er komplementar i B K/S, og  

 at en opløsning af anpartsselskabet dermed vil kunne medføre en opløsning af  

 kommanditselskabet, ikke er afgørende for styrelsens stillingtagen.
Advokat K påklagede herefter ved skrivelse af 15. november 1990 styrelsens  

 afgørelser af henholdsvis 12. juli og 15. oktober 1990 til  

 Erhvervsankenævnet.
Ankenævnet bekræftede modtagelsen af klagen ved skrivelse  

 af 13. december 1990 og meddelte samtidigt, at klagen foreløbig ansås for at  

 være modtaget rettidig med forbehold af, at dette godkendtes endeligt af det  

 nævn, der til sin tid skulle nedsættes til behandling af sagen.
Advokat E er på vegne af nu 4 af anpartshaverne i A ApS  

 (mindretalsanpartshaverne) indtrådt som part i ankenævnssagen.
Advokat K er  

 under sagens behandling udtrådt af sagen som advokat for klagerne og afløst  

 af advokat F.
 Parterne har under ankenævnssagen haft lejlighed til at udtale sig om  

 hinandens indlæg og at fremkomme med yderligere oplysninger.
 Erhvervs- og Selskabsstyrelsen har under ankenævnsbehandlingen stillet  

 opløsningen af A ApS i bero på en afgørelse fra ankenævnet.
 Erhvervs- og Selskabsstyrelsen har afgivet en redegørelse for sagen af 5.  

 februar 1991 og supplerende udtalelser af 15. november 1991 og 12. juni 1992.
 Klagernes advokater har foruden klageskrivelsen afgivet supplerende  

 udtalelser af henholdsvis 20. marts 1991, 2. april 1991, 5. juli 1991, 26.  

 september 1991 samt 5. december 1991. Den under ankenævnssagen indtrådte part  

 - mindretalsanpartshaverne - har afgivet udtalelser af henholdsvis 22. marts  

 1991, 30. maj 1991, 5. august 1991, 15. november 1991, 12. december 1991, 1.  

 juli 1992 samt 15. juli 1992.
 Parternes argumentation over for ankenævnet:
Klagernes advokater har gjort gældende, at det af  

 kommanditselskabskontrakten og anpartsselskabets vedtægter fremgår, at der  

 til en opløsning af kommanditselskabet og anpartsselskabet kræves 4/5 flertal  

 af samtlige kommanditister henholdsvis anpartshavere.
Denne bestemmelse blev  

 netop indsat for at undgå den situation, som 3 anpartshavere nu forsøger at  

 gennemtvinge med Erhvervs- og Selskabsstyrelsens assistance.
De tre  

 anpartshavere har tidligere stemt for den lovbefalede udvidelse, og det er  

 derfor udelukkende et forsøg på at få kommanditselskabet opløst, at de tre  

 anpartshavere nu stemmer imod.
Det har ikke fra lovgivningsmagtens side været  

 hensigten, at et mindretal i forbindelse med en lovpåbudt udvidelse af  

 anpartskapitalen skulle have mulighed for at gennemtvinge en tvangsmæssig  

 opløsning af et selskab.
Erhvervs- og Selskabsstyrelsen har anført, at kapitalforhøjelsen ikke er  

 vedtaget med den majoritet, der kræves ifølge § 6 i anpartsselskabets  

 vedtægter, hvorfor kapitalforhøjelsen ikke er lovligt vedtaget.
Forhøjelsen  

 er end ikke vedtaget med det i anpartsselskabslovens § 59, stk. 1, jf. § 18,  

 stk. 1, som deklaratorisk regel foreskrevne flertal på 2/3. Styrelsen har  

 endvidere anført, at det ikke er afgørende for styrelsens stillingtagen til  

 en registreringsnægtelse, at en konsekvens heraf vil være en risiko for  

 opløsning af et kommanditselskab.
En beslutning om at foranledige  

 anpartsselskabet opløst i den givne situation træffes af styrelsen på  

 baggrund af anpartsselskabslovens § 86 om tvangsmæssig opløsning og ikke på  

 baggrund af en beslutning fra anpartshaverne efter anpartsselskabets  

 vedtægters § 6. Styrelsen har endelig anført, at det ikke er styrelsens  

 praksis, at en lovbefalet kapitalforhøjelse kan gennemføres med simpel  

 majoritet.
Mindretalsanpartshaverne har under ankenævnssagen støttet Erhvervs- og  

 Selskabsstyrelsen og har yderligere gjort gældende, at der ikke er foretaget  

 en reel kapitaludvidelse i anpartsselskabet, idet kapitaludvidelsen er  

 finansieret ved træk på kommanditselskabets kassekredit, og efter  

 gennemførelsen af kapitaludvidelsen er kapitalindskuddet tilbagebetalt  

 kommanditselskabet.
Vedrørende klagefristen i anpartsselskabslovens § 129 b,  

 stk. 1, har mindretallet anført, at klagen til ankenævnet er indgivet for  

 sent.
Lov nr. 282 af 9. juni 1982 om ændring af lov om aktieselskaber indeholder  

 i § 6, stk. 1, en bestemmelse om, at vedtægtsændringer, som er nødvendige for  

 at bringe et selskabs vedtægter i overensstemmelse med forskrifterne i  

 ændringsloven, og som ikke på selskabets generalforsamling har opnået det  

 stemmetal, som efter vedtægterne er nødvendigt til deres gennemførelse, skal  

 anses som gyldigt vedtagne, hvis der ikke på generalforsamlingen er afgivet  

 så stort et antal stemmer imod ændringerne, som efter vedtægterne kræves til  

 beslutning om selskabets opløsning.
En tilsvarende bestemmelse findes i den  

 tidligere aktieselskabslov nr. 123 af 15. april 1930 § 90, stk. 2, og i den  

 nugældende aktieselskabslov nr. 370 af 13. juni 1973 § 164, stk. 2. Endvidere  

 indeholder såvel lov nr. 266 af 16. juni 1980 om ændring af  

 aktieselskabsloven som lov nr. 267 af samme dato om ændring af  

 anpartsselskabsloven en tilsvarende bestemmelse.
Derimod er der ikke i lov  

 nr. 283 af 9. juni 1982 om ændring af anpartsselskabsloven - som finder  

 anvendelse i den foreliggende sag - givet nogen bestemmelse af denne  

 karakter.
Den seneste ændring af aktieselskabsloven og anpartsselskabsloven,  

 lov nr. 886 af 21. december 1991, indeholder heller ikke en sådan  

 bestemmelse.
 Det fremgår ikke af de trykte motiver til lov nr. 283 af 9. juni 1982,  

 hvorfor loven på dette punkt afviger fra den samtidig vedtagne lov nr. 282 om  

 ændring af aktieselskabsloven (Folketingstidende 1981 - 82, 2. samling,  

 Tillæg A, sp. 3006). Erhvervs- og Selskabsstyrelsen har oplyst, at man  

 hverken ved en gennemgang af ministeriets lovsager vedrørende de nævnte love  

 eller andre steder har været i stand til at finde skriftligt materiale, som  

 omhandler denne forskel.
Særligt vedrørende dette spørgsmål har klagerne over for ankenævnet  

 anført, at bestemmelsen i § 6, stk. 1, i lov nr. 282 af 9. juni 1982 må kunne  

 anvendes analogt på anpartsselskaber.
Når den nævnte bestemmelse ikke er  

 gentaget i den samtidig vedtagne lov om ændring af anpartsselskabsloven,  

 skyldes det formentlig, at lovgiver ikke har kunnet forestille sig, at en  

 lukket kreds af anpartshavere vil stemme imod den krævede kapitaludvidelse.
Erhvervs- og Selskabsstyrelsen har udtalt, at der ikke er grundlag for en  

 sådan analogislutning.
Bestemmelsen i § 6, stk. 1, i lov nr. 282 af 9. juni  

 1982 bryder med princippet om flertalsafgørelser.
Et sådant brud må efter  

 styrelsens opfattelse kræve direkte lovhjemmel.
En analogi må i hvert fald  

 have et særdeles sikkert belæg, og et sådant findes ikke.
Tværtimod er der  

 ganske stor sandsynlighed for, at alle forskelle mellem de to parallelt  

 behandlede lovændringer (nr. 282 og nr. 283) er tilsigtede.
 Mindretalsanpartshaverne har ligeledes gjort gældende, at forskellen  

 mellem de to ændringslove ikke beror på en lapsus, men er tilsigtet fra  

 lovgivers side.
Det er over for ankenævnet oplyst, at der verserer en voldgiftssag  

 vedrørende kommanditisternes forpligtelser i henhold til den ovennævnte  

 kommanditselskabskontrakt.
Ankenævnet afslog i skrivelse af 15. august 1991  

 til klagernes advokat at udsætte ankenævnssagen, indtil den verserende  

 voldgiftssag er afsluttet.
I skrivelse af 17. august 1992 har klagernes advokat oplyst, at  

 voldgiftsretten den 14. august 1992 har afsluttet sin behandling af sagen og  

 mundtligt tilkendegivet, at den personkreds, der modsatte sig  

 kapitaludvidelsen, ikke har stemmeret i B K/S.
Dette er efter advokatens  

 opfattelse ensbetydende med, at de pågældende har været uberettiget til at  

 stemme imod kapitaludvidelsen.
Advokaten har derfor henvendt sig til  

 Erhvervs- og Selskabsstyrelsen, idet han går ud fra, at den vedtagne  

 beslutning om kapitalforhøjelse i A ApS nu kan registreres.
Advokaten går  

 endvidere ud fra, at Erhvervsankenævnets sagsbehandling vil afvente dette.  

 Voldgiftsrettens kendelse foreligger endnu ikke, men resultatet vil være i  

 overensstemmelse med den mundtlige tilkendegivelse.
 Mindretalsanpartshavernes advokat har heroverfor i skrivelse af 18. august  

 1992 gjort gældende, at voldgiftssagen alene vedrører forholdene i  

 kommanditselskabet, hvorimod sagen ikke vedrører anpartsselskabet.  

 Voldgiftsrettens flertal har statueret, at de pågældende ikke har haft  

 stemmeret i kommanditselskabet i 1991 og 1992, men voldgiftsretten har ikke  

 statueret, at de skulle være uberettiget til at stemme imod kapitaludvidelsen  

 i anpartsselskabet i 1990.
 Ankenævnet udtaler:
 Under de foreliggende omstændigheder findes fristen for at påklage  

 Erhvervs- og Selskabsstyrelsens afgørelse til Erhvervsankenævnet at burde  

 regnes fra styrelsens skrivelse af 15. oktober 1990. Overskridelsen af  

 klagefristen er herefter så ubetydelig, at ankenævnet finder at kunne se bort  

 fra denne.
Den forhøjelse af indskudskapitalen, der blev vedtaget på  

 generalforsamlingen i A ApS den 26. marts 1990, er ikke besluttet med det  

 kvalificerede flertal, som kræves efter vedtægternes § 6. Forhøjelsen blev  

 vedtaget for at selskabet kunne opfylde kravene i lov nr. 283 af 9. juni 1982  

 om ændring af lov om anpartsselskaber.
Ved denne lovs § 4, stk. 1, blev det  

 bestemt, at anpartsselskaber, der var registreret ved lovens ikrafttræden den  

 1. januar 1983, inden den 1. januar 1985 skulle bringe deres indskudskapital  

 op på lovens mindstebeløb 80.000 kr.
A ApS er omfattet af denne bestemmelse.  

 Som ovenfor omtalt indeholder denne lov - i modsætning til den samtidig  

 gennemførte lov om ændring af aktieselskabsloven - ikke nogen bestemmelse om  

 gennemførelse af vedtægtsændringer, der er nødvendige for at bringe et  

 selskabs vedtægter i overensstemmelse med lovens forskrifter.
De nævnte to love havde bl.a. til formål at forhøje kapitalen i  

 selskaberne, og klagerne har i den foreliggende sag gjort gældende, at  

 flertallet af anpartshavere både vil og kan forøge selskabskapitalen.
Uanset  

 at lovens formål herved kunne opfyldes, er det en konsekvens af lovens  

 overgangsregler, at den lovpåbudte kapitalforhøjelse ikke kan gennemføres,  

 fordi et mindretal af anpartshaverne stemmer herimod.
Da lov nr. 283 af 9. juni 1982 om ændring af anpartsselskabsloven er  

 gennemført samtidig med lov nr. 282 af samme dato om ændring af  

 aktieselskabsloven, finder Erhvervsankenævnet ikke grundlag for at kunne  

 indfortolke tilsvarende overgangsregler vedrørende anpartsselskabsloven, som  

 lovgiver har vedtaget vedrørende aktieselskabsloven.
Den anmeldte  

 kapitalforhøjelse er således efter vedtægterne og lovens ord ikke gyldigt  

 vedtaget af selskabets generalforsamling.
Ankenævnet kan med disse  

 bemærkninger tiltræde, at Erhvervs- og Selskabsstyrelsen har afvist at  

 registrere anmeldelsen om kapitalforhøjelse.
 Ankenævnet har ikke taget stilling til, om en efterfølgende opløsning af  

 anpartsselskabet også nødvendigvis indebærer en opløsning af B K/S.
 Ankenævnet har endvidere ikke taget stilling til, om det nu oplyste om  

 udfaldet af den ovenfor omtalte voldgiftssag kan medføre nogen ændring i den  

 påklagede afgørelse, da dette forhold ikke er omfattet af afgørelsen, og da  

 Erhvervs- og Selskabsstyrelsen ikke har taget stilling hertil.
 Det bemærkes, at Erhvervs- og Selskabsstyrelsens beslutning i medfør af  

 anpartsselskabslovens § 86 om at foranledige anpartsselskabet opløst ikke kan  

 indbringes for Erhvervsankenævnet, jfr. lovens § 129 b, stk. 2.
 Ankenævnet stadfæster herefter den påklagede afgørelse om nægtelse af  

 registrering af kapitalforhøjelsen.
