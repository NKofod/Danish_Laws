 En boligydelsesmodtager i et almennyttigt byggeri klagede over, at  

 kommunen ved støtteberegningen regnede med 4 vær. i stedet for 3.
 Lejligheden bestod iflg. kontrakten af 2 vær. og 2 kamre, men den  

 tidligere lejer havde med boligselskabets tilladelse fjernet en væg, hvorved  

 værelsesantallet var blevet reduceret til 3. I Bygnings- og Boligregistret  

 stod lejligheden opgivet med 4 værelser.
 Nævnet fandt, at støtteberegningen skulle ske på grundlag af det  

 værelsesantal på 4, som var anmeldt til Bygnings- og Boligregistret, fordi  

 kommunalbestyrelsen ikke havde givet tilladelse til værelsesreduktionen, jf.  

 pkt. 8.4. i Boligstyrelsens vejledning af 22.10.1987 om individuel  

 boligstøtte.
 »Ved henvendelse den 20. januar 1987 til socialforvaltningen i Rødby  

 kommune har De klaget over, at det sociale udvalg ved beregning af Deres  

 boligydelse har medtaget 4 værelser i stedet for 3.
 Deres klage er fremsendt til amtsankenævnet ved udvalgets skrivelse af 11.  

 marts 1987 sammen med sagens akter, som De har fået tilsendt kopi af.
Af sagen fremgår, at De den 15. februar 1986 overtog lejemålet vedrørende  

 lejligheden i Rødby.
Lejligheden, der er på 95,84 (m2), består ifølge  

 lejekontrakten af 2 værelser og 2 kamre.
De faktiske forhold er imidlertid  

 således, at en tidligere lejer har fået tilladelse til at fjerne en væg,  

 hvorved værelsesantallet er reduceret til 3. Lejligheden tilhører et  

 almennyttigt boligselskab.
Det sociale udvalg har lagt et værelsesantal på 4 til grund ved beregning  

 af boligydelse.
Dette værelsestal er angivet i bygnings- og boligregistret.  

 Herved udgør boligydelsen kr. 967,- pr. måned pr. 1. januar 1987. En  

 beregning efter 3 værelser ville betyde en forhøjelse til kr. 1.383,- pr.  

 måned.
 Efter pkt. 8.3, stk. 4 i boligstyrelsens cirkulære af 30. august 1982  

 lægges som udgangspunkt det antal værelser, som er nævnt i lejekontrakten,  

 til grund ved beregning af boligstøtte.
 Efter pkt. 8.3, stk. 6 vil det faktiske antal værelser kunne lægges til  

 grund, hvis der er uoverensstemmelse mellem det faktiske antal værelser og  

 lejekontrakten, og ansøgeren kan godtgøre, at denne uoverensstemmelse  

 allerede bestod på overtagelsestidspunktet.
 En ændring af værelsesantallet efter anmeldelse til bygnings- og  

 boligregistret vil efter cirkulærets pkt. 8.3, stk. 8 ikke danne grundlag for  

 nedsættelse af værelsesantallet ved beregning af boligstøtte, medmindre noget  

 sådant er godkendt af den kompetente myndighed, d.v.s. kommunalbestyrelsen.
 Nævnssekretariatet har i forbindelse med sagens behandling anmodet  

 boligstyrelsen om en vejledende udtalelse.
 Boligstyrelsen har herefter den 7. juli 1987 vejledende udtalt, at  

 boligstøtte kun vil kunne beregnes efter det reducerede værelsesantal i et  

 tilfælde som det foreliggende, hvis ændringen af værelsesantallet har fundet  

 sted med kommunalbestyrelsens samtykke.
 Det sociale udvalg har herefter den 6. august 1987 meddelt, at den i  

 lejligheden foretagne værelsesreduktion ikke er sket med tilladelse fra  

 kommunalbestyrelsen.
 Amtsankenævnet har behandlet sagen i sit møde den 24. september 1987, hvor  

 man traf følgende:
 A F G Ø R E L S E:
 Da der efter det oplyste ikke har foreligget en tilladelse til den  

 foretagne værelsesreduktion fra den kompetente myndighed, finder nævnet, at  

 beregningen af boligstøtte skal ske på grundlag af det værelsesantal på 4,  

 som er anmeldt til bygnings- og boligregistret.
 Nævnet tiltræder derfor det sociale udvalgs afgørelse.
Vedrørende eventuel klage over amtsankenævnets afgørelse henvises til  

 vedlagte vejledning.« Hvilket herved meddeles.
