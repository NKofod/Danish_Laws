 Pensionister, der er omfattet af personkredsen i bistandslovens § 48,  

 stk. 3, er ikke afskåret fra i særlige tilfælde at få hjælp til dækning af  

 merudgifter til medicin efter bestemmelsen.
 REDEGØRELSE FOR SAGEN:
 A kommune var i medfør af bistandslovens § 11 refusionspligtig overfor B  

 kommune med hensyn til udgifter, der efter bistandsloven afholdtes vedrørende  

 pensionisten P.
P, som var svært handicappet efter en trafikulykke modtog højeste  

 førtidspension og plejetillæg.
Han modtog desuden hjælp efter bistandslovens  

 § 48, stk. 3 til praktisk bistand i hjemmet.
 Ved modtagelsen af B kommunes refusionskrav for 1984 gjorde A kommune  

 indsigelse imod et beløb på 4.518 kr., som B kommune havde bevilget P efter  

 bistandslovens § 48, stk. 3, til dækning af medicinudgifter.
 A kommune begrundede indsigelsen med, at P var pensionist, hvorfor hjælpen  

 skulle bevilges som personligt tillæg efter lov om social pension § 17, stk.  

 1. Kommunen henviste til SM 0-40-85.
 B kommune anførte heroverfor, at P på grund af sine indtægtsforhold ikke  

 havde været berettiget til personligt tillæg, samt at P var omfattet af den  

 personkreds, der kunne få hjælp efter bistandslovens § 48, stk. 3. Kommunen  

 henviste til SM 0-62-86.
 AFGØRELSEN, DER KLAGES OVER:
 Amtsankenævnet pålagde A kommune at yde refusion til medicinudgifter, som  

 B kommune i henhold til bistandslovens § 48, stk. 3, havde ydet til P.
 Nævnet lagde herved vægt på, at ydelser efter bistandslovens § 48, stk. 3,  

 er subsidiære til personligt tillæg efter lov om social pension § 17, stk. 1.
 Imidlertid fandt nævnet ikke, at pensionister dermed var udelukket fra  

 hjælp efter bistandslovens § 48, stk. 3, såfremt de var afskåret fra  

 personligt tillæg af økonomiske årsager.
 I nævnets vurdering indgik, at hjælp efter § 48, stk. 3, i modsætning til  

 lov om social pension § 17, stk. 1, kan ydes uden trangsbedømmelse, og at det  

 ikke efter nævnets opfattelse var lovens hensigt at udelukke pensionister fra  

 den gunstige regel i § 48, stk. 3, ved at gøre den subsidiær til den  

 strengere regel i lov om social pension § 17.
 KLAGEN TIL ANKESTYRELSEN:
 Det sociale udvalg i A kommune anførte i klagen, at der ikke var  

 lovgrundlag for bevilling efter bistandslovens § 48, stk. 3, af hjælp til  

 medicinudgifter til en pensionist, som kunne have fået udgifterne dækket via  

 personligt tillæg til pension, såfremt de økonomiske betingelser herfor havde  

 været opfyldte.
 Antaget til principiel behandling:
 Sagen blev antaget til principiel behandling med henblik på afgrænsning  

 af, i hvilke tilfælde bistandslovens § 48, stk. 3, undtagelsesvis kan  

 anvendes på pensionister.
 LOVGRUNDLAG:
 Bistandslovens § 48, stk. 3.
 ANKESTYRELSENS AFGØRELSE:
 Ankestyrelsen fandt, at pensionister, der var omfattet af personkredsen i  

 bistandslovens § 48, stk. 3, ikke var afskåret fra hjælp til dækning af  

 merudgifter til medicin efter bestemmelsen.
 P's merudgifter til medicin - ca. 500 kr. pr. måned - var imidlertid ikke  

 af en sådan størrelse, at de af den grund kunne afholdes efter bistandslovens  

 § 48, stk. 3, udover den hjælp, som i øvrigt ydedes P til dækning af  

 merudgifter i forbindelse med handicappet.
 Den omstændighed, at ansøgeren eventuelt af indtægtsmæssige grunde ikke  

 var berettiget til personligt tillæg, berettigede ikke i sig selv til hjælp  

 efter bistandslovens § 48, stk. 3.
 Det kunne derfor ikke pålægges A kommune at yde refusion til B kommune med  

 hensyn til den hjælp til medicin, som B kommune i 1984 havde ydet P.
 Ankestyrelsen ændrede således amtsankenævnets afgørelse.
