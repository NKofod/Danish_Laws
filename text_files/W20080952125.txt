Ledig over 25 år, dagpengeret ophørt, befinder sig ikke inden for de første 12 måneders sammenlagt ledighed Arbejdsmarkedets Ankenævn har behandlet Deres klage på møde den 12. marts 2008.
Ankenævnet traf denne A F G Ø R E L S E De er i forbindelse med Deres deltagelse i kurset PGU Merit Pædagogik m/psykologi ikke berettiget til VEU-godtgørelse for perioderne 30. juli 2007 til 14. december 2007 og 2. januar 2008 til 19. juni 2008.
 Ankenævnet tiltræder således a-kassens afgørelse af den 9. oktober 2007.
B E G R U N D E L S E Ankenævnet har lagt til grund, at  De i a-kassens skrivelse af 11. juni 2007 blev oplyst om, at Deres ret til dagpenge udløb 15. juli 2007,  De på ansøgningsskema modtaget i a-kassen den 2. juli 2007 søgte om VEU-godtgørelse i forbindelse med Deres deltagelse i kurset PGU Merit Pædagogik m/psykologi i perioderne 2. juli 2007 til 6. juli 2007, 30. juli 2007 til 14. december 2007 og 2. januar 2008 til 19. juni 2008,  det fremgik af ansøgningen, at som ledig dagpengeberettiget skal du have ret til selvvalgt uddannelse,  a-kassen bevilgede VEU-godtgørelse for perioden 2. juli til 6. juli 2007,  a-kassen gav Dem afslag på VEU-godtgørelse for perioderne 30. juli 2007 til 14. december 2007 og 2. januar 2008 til 19. juni 2008, og  De klagede over denne afgørelse.
 Efter reglerne kan beskæftigede lønmodtagere, selvstændige erhvervsdrivende og ledige, der er berettigede til dagpenge, opnå ret til VEU-godtgørelse.
 For ledige dagpengeberettigede over 25 år er det dog en betingelse, at disse personer befinder sig inden for de første 12 måneders sammenlagt ledighed (efter 1. august 2007: 9 måneders ledighed). Endvidere kan denne persongruppe højst modtage VEU-godtgørelse svarende til 6 uger under deltagelse i selvvalgt uddannelse.
 Ankenævnet finder ikke, at De har ret til VEU-godtgørelse.
 Ankenævnet har i den forbindelse lagt vægt på, at Deres ret til dagpenge ophørte den 15. juli 2007, og at De herefter ikke længere var ledig med ret til dagpenge.
 Ankenævnet har videre lagt vægt på, at De under kursusdeltagelsen ikke befandt Dem inden for de første 12 måneders sammenlagt ledighed.
B E M Æ R K N I N G E R T I L K L A G E N De har i klagen anført, at a-kassen ikke klart meldte ud, at Deres dagpengeophør havde betydning for Deres ret til VEU-godtgørelse, og at De ville have valgt anderledes, hvis De havde vidst, at De ikke kunne få VEU-godtgørelse.
De har herunder henvist til, at De først 3 ½ måned efter, at De afleverede ansøgningen om VEU-godtgørelse, modtog afslag herpå.
 De har videre henvist til, at De grundet troen på, at De ville få udbetalt VEU-godtgørelse, er havnet i en penibel økonomisk situation, fordi De og Deres ægtefælle siden 1. august 2007 ikke har haft mere end én indtægt.
Hertil skal ankenævnet bemærke, at det ikke efter reglerne er muligt at se bort fra, at De ikke er dagpengeberettiget.
Endvidere befandt De Dem ved kursusstart ikke inden for de første 12 måneders sammenlagt ledighed, hvorfor De heller ikke af den grund er berettiget til VEU-godtgørelse.
Ankenævnet skal videre bemærke, at nævnet finder, at a-kassen ikke med rette kan forventes straks ved modtagelsen af Deres ansøgning om VEU-godtgørelse at vejlede Dem om, at De ikke ville kunne modtage VEU-godtgørelse.
Ankenævnet henviser herunder til, at det af vejledningen til ansøgningen fremgik, at forudsætningen for at få VEU-godtgørelse var, at De tilhørte målgruppen for VEU-godtgørelse, herunder, at De som ledig var dagpengeberettiget og havde ret til selvvalgt uddannelse.
De findes således med vejledningen til ansøgningen at være vejledt, således at De ikke med sikkerhed kunne forvente at have ret til VEU-godtgørelse.
Endvidere skal ankenævnet bemærke, at det forhold, at De grundet Deres manglende ret til VEU-godtgørelse er havnet i en penibel økonomisk situation, ikke efter nævnets opfattelse kan føre til et andet resultat.
Ankenævnet har herved lagt vægt på, at der ikke i reglerne er mulighed for at tage hensyn hertil.
R E G L E R Ankenævnet henviser til  § 1, § 2, stk. 1, nr. 3, litra a, § 15 i lov om godtgørelse ved deltagelse i erhvervsrettet voksen- og efteruddannelse, jf. lovbekendtgørelse nr. 795 af 18. august 2005,  § 2, stk. 1, nr. 3, litra a, § 15 og § 19 i bekendtgørelse nr. 494 af 14. juni 2005 om godtgørelse ved deltagelse i erhvervsrettet voksen- og efteruddannelse, og  § 55, stk. 1, i lov om arbejdsløshedsforsikring m.v., jf. lovbekendtgørelse nr. 874 af 11. september 2005.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra a-kassen.
På ankenævnets vegne De kan læse om afgørelsens retlige grundlag på de følgende sider.
 Kopi til:
A-kassen Regler Lov om godtgørelse ved deltagelse i erhvervsrettet voksen- og efteruddannelse, jf. lovbekendtgørelse nr. 27. juni 2007:
Kapitel 1 Formål og område § 1. Loven har til formål at skabe økonomisk grundlag for, at voksne, fortrinsvis kortuddannede, kan deltage i erhvervsrettet voksen- og efteruddannelse til og med erhvervsuddannelsesniveau.
Dette formål sikres ved, at deltagerne under uddannelsen kan opnå godtgørelse for tab af indtægt eller arbejdsmulighed.
§ 2. Den personkreds, der kan opnå ydelser efter § 1, omfatter 1) beskæftigede lønmodtagere, såvel privat som offentligt ansatte, 2) selvstændige erhvervsdrivende og 3) ledige, der er berettigede til dagpenge efter § 55 i lov om arbejdsløshedsforsikring m.v. og a) er fyldt 25 år, og som inden for de første 12 måneders sammenlagt ledighed efter eget valg deltager i uddannelse, der er nævnt i § 3, nr. 1-9, dog højst i en periode på 6 uger, eller b) endnu ikke er fyldt 25 år, og som inden for de første 6 måneders sammenlagt ledighed efter eget valg deltager i uddannelse, der er nævnt i § 3, nr. 1-9, dog højst i en periode på 6 uger.
Kapitel 6 Regler for ledige § 15. Ledige med ret til selvvalgt uddannelse, jf. § 2, stk. 1, nr. 3, skal i perioder med godtgørelse for tab af arbejdsmulighed efter denne lov stå til rådighed for arbejde formidlet af staten i jobcenteret eller arbejdsløshedskassen.
 Stk. 2. For ledige med ret til selvvalgt uddannelse, jf. § 2, stk. 1, nr. 3, medregnes perioder med godtgørelse for tab af arbejdsmulighed efter denne lov i ydelsesperioden ved ledighed efter § 55 i lov om arbejdsløshedsforsikring m.v.
 Stk. 3. For ledige med ret til selvvalgt uddannelse, jf. § 2, stk. 1, nr. 3, der deltager i uddannelse efter denne lovs § 3, fradrages perioder, der er anvendt til uddannelse med uddannelsesstøtte for voksne efter lov om statens voksenuddannelsesstøtte, i den periode, hvori der er mulighed for at deltage i selvvalgt uddannelse, jf. § 2, stk. 1, nr. 3. Deltagelse kan ikke ske som led i et tilbud efter kapitel 10-12 i lov om en aktiv beskæftigelsesindsats.
 Stk. 4. Dagpengeberettigede ledige, der har opbrugt retten til selvvalgt uddannelse, opnår adgang til deltagelse i en ny periode med selvvalgt uddannelse, jf. § 2, stk. 1, nr. 3, hvis de påbegynder en ny ydelsesperiode, jf. § 55, stk. 1, i lov om arbejdsløshedsforsikring m.v.
 Stk. 5. Undervisningsministeren kan fastsætte nærmere regler efter stk. 1, 2 og 3, herunder om, at staten i jobcenteret kan fravige kravet om rådighed i stk. 1.
 Bekendtgørelse nr. 494 af 14. juni 2005 om godtgørelse ved deltagelse i erhvervsrettet voksen- og efteruddannelse:
Kapitel 2 Personkredsen § 2. Deltagere, der kan opnå godtgørelse efter denne bekendtgørelse, er 1) beskæftigede lønmodtagere, såvel privat som offentligt ansatte, jf. dog § 3, 2) selvstændige erhvervsdrivende, jf. dog § 3, og 3) ledige, som er berettigede til dagpenge efter § 55 i lov om arbejdsløshedsforsikring m.v., og a) er fyldt 25 år, og som befinder sig inden for de første 12 måneders sammenlagt ledighed og efter eget valg deltager i uddannelse, der er nævnt i § 1, stk. 2, nr. 1-7, dog højst i en periode på 6 uger, eller b) endnu ikke er fyldt 25 år, og som befinder inden for de første 6 måneders sammenlagt ledighed og efter eget valg deltager i uddannelse, der er nævnt i § 1, stk. 2, nr. 1-7, dog højst i en periode på 6 uger.
Kapitel 7 Særlige bestemmelser for ledige dagpengeberettigede § 15. Ledige dagpengeberettigede med ret til selvvalgt uddannelse, jf. § 2, skal i perioder, hvori der udbetales godtgørelse for tab af indtægt eller arbejdsmulighed efter lov om godtgørelse ved deltagelse i erhvervsrettet voksen- og efteruddannelse, være tilmeldt staten i jobcentret og stå til rådighed for arbejde formidlet af staten i jobcentret eller arbejdsløshedskassen, medmindre staten i jobcentret har fraveget kravet om rådighed, jf. stk. 2.
 § 19. Dagpengeberettigede ledige, som har opbrugt retten til selvvalgt uddannelse, jf. § 2, stk. 1, nr. 3, opnår ret til godtgørelse i en ny periode med selvvalgt uddannelse, hvis de påbegynder en ny ydelsesperiode, jf. § 55, stk. 1, i lov om arbejdsløshedsforsikring m.v.
 Lov om arbejdsløshedsforsikring m.v., jf. lovbekendtgørelse nr. 708 af 13. august 2003:
§ 55. Et medlem, der har opnået ret til dagpenge, jf. §§ 53 og 54, kan modtage dagpenge efter §§ 51 og 52 a, jf. §§ 47 og 70, i sammenlagt 4 år inden for en periode på 6 år.
Der opnås ret til påbegyndelse af en ny periode, hvis medlemmet dokumenterer på ny at have haft beskæftigelse i det omfang, der er nævnt i § 53, stk. 2 eller 6.
