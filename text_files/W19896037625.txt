 Landsskatteretten stadfæstede en bindende forhåndsbesked, hvorefter et  

 vederlag på 2,25 mio. kr. for afståelse af en køberet blev anset for omfattet  

 af lov om særlig indkomstskat m.v. § 2, nr. 5, om opgivelse af lejekontrakt.  

 Ved købet af forretningen i 1985 havde klageren indgået en uopsigelig  

 lejekontrakt med udløb i 1990, kombineret med en køberet for de lejede  

 lokaler til en nærmere angivet, pristalsreguleret pris.
A klagede over den af Ligningsrådet afgivne bindende forhåndsbesked  

 vedrørende den skattemæssige behandling af et vederlag på ca. 3,6 mio. kr.  

 for afståelse af en møbelforretning.
Klageren ønskede vederlaget fordelt på  

 posterne ombygning af lejede lokaler 300.000 kr., inventar 50.000 kr.,  

 goodwill 1 mio. kr. og afståelse af køberet 2.250.000 kr.
Ved den bindende  

 forhåndsbesked var posterne goodwill 1 mio. kr. og afståelse af køberet  

 2.250.000 kr. anset for opgivelse af lejekontrakt, jf. lov om særlig  

 indkomstskat m.v. § 2, nr. 5.
Det fremgik af sagen, at klageren i 1985 havde købt den omhandlede  

 møbelforretning.
I forbindelse med erhvervelsen havde klageren indgået en  

 lejekontrakt vedrørende de lokaler, hvorfra forretningen blev drevet.  

 Lejemålet var uopsigeligt, men ophørte af sig selv den 31. maj 1990, på  

 hvilket tidspunkt klageren havde ret til at købe lokalerne for en nærmere  

 angivet, pristalsreguleret pris.
 Årsagen til anmodningen om bindende forhåndsbesked var, at klageren var  

 blevet tilbudt 6 mio. kr. minus ejendomsværdien for lokalerne for at  

 overdrage sine rettigheder i henhold til lejekontrakten, herunder køberetten.  

 Klageren og ejendommens ejer havde i denne anledning aftalt en afståelsesret,  

 således at en køber af forretningen straks ville kunne indrette ejendommen  

 til sine egne formål.
 Klagerens advokat gjorde gældende, at vederlaget skulle erlægges for selve  

 køberetten, idet lejekontrakten ophørte den 31. maj 1990, således at en  

 køber/ny lejer ikke ville betale blot for at indtræde i lejekontrakten.
 Desuden gjorde han gældende, at det ved afståelse af en forretning -  

 uanset om køberen ønskede at videreføre denne - anerkendtes, at der betaltes  

 for afståelse af forretningens goodwill.
Landsskatteretten fandt, at posten på 2.250.000 kr. for afståelse af  

 køberetten måtte anses for vederlag for at indtræde i lejekontrakten med den  

 dertil knyttede køberet.
Dette beløb ville derfor være omfattet af lov om  

 særlig indkomstskat m.v. § 2, nr. 5, og Ligningsrådets bindende  

 forhåndsbesked blev derfor på dette punkt stadfæstet.
 For så vidt angik posten på 1 mio. kr., benævnt goodwill, fandt  

 Landsskatteretten med Statsskattedirektoratets tiltrædelse, at en del af det  

 vederlag, klageren ventedes at opnå, måtte anses for ydet for afståelse af  

 goodwill, og da beløbet 1 mio. kr. efter de for Landsskatteretten  

 foreliggende oplysninger ville kunne accepteres, blev den påklagede bindende  

 forhåndsbesked ændret i overensstemmelse hermed.
 LV 1988, H 5.2.2.
