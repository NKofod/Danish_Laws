Fremsat den 28. november 2012 af justitsministeren (Morten Bødskov) Forslag til Lov om ændring af lov om kundgørelse af love, anordninger og bekendtgørelser på Færøerne (Ændringer i forbindelse med overgang til elektronisk kundgørelse af retsforskrifter på Færøerne) § 1 I lov nr. 735 af 6. december 1989 om kundgørelse af love, anordninger og bekendtgørelser på Færøerne foretages følgende ændringer:
 1. § 1, stk. 3, ophæves.
 2. § 2 affattes således:
»§ 2. Love, anordninger og bekendtgørelser, der ikke indeholder bestemmelser om ikrafttrædelsen, træder i kraft på Færøerne ved begyndelsen af det døgn, der følger efter det døgn, hvori den pågældende retsforskrift er indført i Kunngerdabladid.« § 2 Stk. 1. Justitsministeren fastsætter tidspunktet for lovens ikrafttræden.
 Stk. 2. § 1, nr. 1, finder anvendelse for love, anordninger og bekendtgørelser, der stadfæstes eller udstedes efter denne lovs ikrafttræden.
Bemærkninger til lovforslaget Almindelige bemærkninger Indholdsfortegnelse 1. Lovforslagets formål og baggrund 2. Kundgørelse af love mv. om rigets fællesanliggender på Færøerne 2.1. Gældende ret 2.2. Lovforslaget 2.2.1. Afskaffelse af adgangen til at undtage en retsforskrift fra kundgørelse med den fulde ordlyd 2.2.2. Ændring af lovens generelle ikrafttrædelsesregel 3. Økonomiske og administrative konsekvenser for det offentlige 4. Økonomiske og administrative konsekvenser for erhvervslivet 5. Administrative konsekvenser for borgerne 6. Miljømæssige konsekvenser 7. Forholdet til EU-retten 8. Hørte myndigheder og organisationer mv.
9. Sammenfattende skema 1. Lovforslagets formål og baggrund Formålet med lovforslaget er at ændre reglerne om kundgørelse og ikrafttræden af love, anordninger og bekendtgørelser på Færøerne.
 Lovforslaget, der fremsættes på baggrund af et ønske fra de færøske myndigheder, skal ses i sammenhæng med et forslag til lagtingslov om ændring af lagtingslov om en offentlig kundgørelsestidende, som det færøske landsstyre har fremsat for Lagtinget den 26. oktober 2012. Lagtingsloven skal skabe grundlag for, at Kunngerðablaðið  hvori retsakter, der gælder på Færøerne, kundgøres  kan udgives i elektronisk form i stedet for på papir.
 Lov nr. 735 af 6. december 1989 om kundgørelse af love, anordninger og bekendtgørelser på Færøerne omhandler kundgørelse af love, anordninger og bekendtgørelser, som er vedtaget eller udstedt i Danmark, og som gælder på Færøerne.
 Med lovforslaget sker der følgende ændringer i denne lov:
 Ikrafttrædelsestidspunktet for love, anordninger og bekendtgørelser, som ikke indeholder bestemmelser om ikrafttrædelsen, ændres fra ugedagen efter kundgørelsen i Kunngerðablaðið til begyndelsen af det døgn, der følger efter døgnet for kundgørelsen.
 Endvidere ophæves adgangen for vedkommende minister til alene at lade titel og underskriftsdato kundgøre  i stedet for retsforskriftens fulde ordlyd.
 De foreslåede ændringer svarer til, hvad der i Danmark og Grønland har været gældende efter lov om udgivelsen af en Lovtidende og en Ministerialtidende siden ikrafttrædelsen af lov nr. 305 af 19. april 2006 om ændring af lov om udgivelsen af en Lovtidende og en Ministerialtidende (Lovtidende i elektronisk form).
2. Kundgørelse af love mv. om rigets fællesanliggender på Færøerne 2.1. Gældende ret Lov om udgivelsen af en Lovtidende og en Ministerialtidende, jf. lovbekendtgørelse nr. 608 af 24. juni 2008, gælder ikke for Færøerne, jf. lovens § 8.
 Love, anordninger og bekendtgørelser om rigets fællesanliggender, som skal gælde på Færøerne, kundgøres i forhold til Færøerne i landsstyrets kundgørelsestidende, Kunngerðablaðið, jf. § 1, stk. 1, i lov nr. 735 af 6. december 1989 om kundgørelse af love, anordninger og bekendtgørelser på Færøerne.
 I praksis sender ressortministeriet forskriften, som skal gælde på Færøerne, og som er optaget i Lovtidende, til Rigsombudsmanden på Færøerne med henblik på kundgørelse i Kunngerðablaðið, jf. punkt 5.2 i Statsministeriets vejledning nr. 59 af 2. juli 2012 om ministeriers behandling af sager vedrørende Færøerne.
 Eftersom kundgørelsen i Kunngerðablaðið sker efter forskriftens optagelse i Lovtidende, bør der ifølge vejledningens punkt 3.1 ved fastsættelse af ikrafttrædelsestidspunktet tages hensyn til, at kundgørelse på Færøerne skal kunne ske inden det fastsatte ikrafttrædelsestidspunkt.
 Anordninger og bekendtgørelser, der (ved lov) er undtaget fra kundgørelse i Lovtidende, skal dog ikke kundgøres i Kunngerðablaðið. Dette følger af lovens § 1, stk. 2.
Vedkommende minister kan i medfør af lovens § 1, stk. 3, bestemme, at en lov, anordning eller bekendtgørelse ikke skal kundgøres i Kunngerðablaðið med den fulde ordlyd.
Kundgørelsen kan i sådanne tilfælde i stedet begrænses til titel og underskriftsdato.
Afgørelsen om ikke at kundgøre den fulde tekst skal ifølge forarbejderne til § 1, stk. 3, så vidt muligt træffes efter forhandling med de færøske myndigheder, jf.
Folketingstidende 1989-90, tillæg A, side 822.
 Udgangspunktet om forhandling gælder dog ikke, hvis den begrænsede kundgørelse skyldes, at alene enkelte lovændringer i en samlelov skal have gyldighed for Færøerne, jf. punkt 5.3 i Statsministeriets vejledning om ministeriers behandling af sager vedrørende Færøerne.
 Love, anordninger og bekendtgørelser, som ikke selvstændigt indeholder bestemmelser om ikrafttrædelsen, træder efter lovens § 2 i kraft på Færøerne ugedagen efter kundgørelsen i Kunngerðablaðið.
2.2. Lovforslaget Efter § 1, stk. 1, i lov nr. 735 af 6. december 1989 om kundgørelse af love, anordninger og bekendtgørelser på Færøerne sker kundgørelse på Færøerne i landsstyrets kundgørelsestidende, Kunngerðablaðið.
De nærmere regler om udgivelse af Kunngerðablaðið fremgår af lagtingslov nr. 109 af 17. december 1987 om en offentlig kundgørelsestidende, som ændret ved lagtingslov nr. 47 af 30. marts 1990. Efter de gældende regler udgives Kunngerðablaðið på papir.
Det færøske landsstyre har som anført fremsat forslag til lagtingslov, der giver mulighed for, at Kunngerðablaðið kan udgives i elektronisk form.
Justitsministeriet finder, at overgangen til en elektronisk kundgørelsesordning på Færøerne ikke nødvendiggør ændringer i ordlyden af bestemmelsen i § 1, stk. 1, i lov om kundgørelse af love, anordninger og bekendtgørelser på Færøerne.
Det skyldes, at Kunngerðablaðið kan anses for den samme publikation uafhængigt af, om det bærende medium foreligger i trykt eller elektronisk form.
2.2.1. Afskaffelse af adgangen til at undtage en retsforskrift fra kundgørelse med den fulde ordlyd Ved overgangen til Lovtidende i elektronisk form blev muligheden i den dagældende lovtidendelovs § 2, stk. 2, 2. pkt., for ved kongelig anordning at bestemme, at visse grupper af ministerielle bekendtgørelser ikke skulle indføres i Lovtidende, ophævet, jf. lov nr. 305 af 19. april 2006 om ændring af lov om udgivelsen af en Lovtidende og en Ministerialtidende (Lovtidende i elektronisk form).
 Med den foreslåede ophævelse af § 1, stk. 3, i lov nr. 735 af 6. december 1989 om kundgørelse af love, anordninger og bekendtgørelser på Færøerne afskaffes på tilsvarende vis adgangen for vedkommende minister til alene at lade en retsforskrifts titel og underskriftsdato kundgøre i Kunngerðablaðið  i modsætning til kundgørelse med forskriftens fulde ordlyd.
Det fremgår af forarbejderne til lovens § 1, at "der kan tænkes tilfælde, hvor en retsforskrift, selv om den formelt skal gælde på Færøerne, ikke vil have interesse for en større kreds af borgere eller for administrative myndigheder på Færøerne.
I disse tilfælde vil der ikke være behov for en kundgørelse af retsforskriftens fulde ordlyd", jf.
Folketingstidende 1989-90, tillæg A, side 822.
Love, anordninger og bekendtgørelser, som vedtages eller udstedes i Danmark, lagres elektronisk ved optagelsen i Lovtidende, jf. ovenfor.
Indførelsen af en elektronisk kundgørelsesordning på Færøerne vil tilsvarende indebære, at retsforskrifter ved optagelsen i Kunngerðablaðið lagres i elektronisk form.
Ved denne yderligere lagring i Kunngerðablaðið har det ressourcemæssigt kun begrænset betydning, hvilket omfang retsforskriften har.
Indførelse af retsforskrifter med store tekst- eller billedmængder vil teknisk ikke adskille sig fra indførelse af retsforskrifter med mindre tekstmængder i databasen.
Elektronisk kundgørelse af selv meget omfattende og teknisk prægede retsforskrifter vil derfor ikke kræve uforholdsmæssige ressourcer for de færøske myndigheder.
 Et hensyn til overskueligheden af Kunngerðablaðið vil med en elektronisk kundgørelsesordning endvidere have mindre betydning, idet de systematiserings- og søgemuligheder, som et edb-baseret kundgørelsessystem giver mulighed for, vil medføre, at det bliver betydeligt nemmere og mere overskueligt at fremfinde de retsforskrifter, som en bruger måtte være interesseret i.
Endelig vil en elektronisk kundgørelsesordning på Færøerne give mulighed for i et vist omfang at automatisere de statslige myndigheders videreformidling af retsforskrifter, som er optaget i Lovtidende, og som skal kundgøres i Kunngerðablaðið, til Rigsombudsmanden på Færøerne som beskrevet under punkt 5.2 i Statsministeriets vejledning nr. 59 af 2. juli 2012 om ministeriers behandling af sager vedrørende Færøerne.
Automatiseringen bygger på, at produktionen af den fil, der kundgøres i Kunngerðablaðið, sker i det danske produktionssystem på grundlag af det dokument, som efter lovtidendeloven er kundgjort i Lovtidende, således at identiteten er sikret.
Det i forvejen begrænsede ressourceforbrug, som for ministerierne i dag er forbundet med den særskilte kundgørelsesprocedure på Færøerne, forventes således med en elektronisk kundgørelsesordning at kunne mindskes yderligere.
Det er af de nævnte grunde Justitsministeriets opfattelse, at de ressourcemæssige hensyn, herunder hensynet til begrænsning af stoffet i Kunngerðablaðið og til ministeriernes tidsforbrug, som må antages at have været bærende for indførelsen af undtagelsesbestemmelsen i lovens § 1, stk. 3, ikke længere vil være til stede ved indførelsen af en elektronisk kundgørelsesordning på Færøerne.
Det foreslås derfor, at bestemmelsen ophæves.
 Der henvises til lovforslagets § 1, nr. 1.
2.2.2. Ændring af lovens generelle ikrafttrædelsesregel Den generelle ikrafttrædelsesregel i § 2 i lov nr. 735 af 6. december 1989 om kundgørelse af love, anordninger og bekendtgørelser på Færøerne svarer til, hvad der var gældende efter lovtidendeloven, før Lovtidende den 1. januar 2008 overgik til elektronisk form, jf. lov nr. 305 af 19. april 2006 om ændring af lov om udgivelsen af en Lovtidende og en Ministerialtidende (Lovtidende i elektronisk form).
Ved overgangen til Lovtidende i elektronisk form ændredes den generelle ikrafttrædelsesregel i lovtidendelovens § 3, der finder anvendelse for retsforskrifter, som kundgøres i Lovtidende, men som ikke indeholder en særlig bestemmelse om ikrafttræden.
Efter den dagældende § 3 trådte en sådan forskrift i kraft ugedagen efter kundgørelsen i Lovtidende.
 Ved lovændringen om overgang til Lovtidende i elektronisk form blev ikrafttrædelsestidspunktet i lovtidendelovens § 3 rykket frem til begyndelsen af det døgn, der følger efter det døgn, hvori retsforskriften er indført i Lovtidende.
Ved fastsættelsen af tidsfristen lagde Udvalget om Elektronisk Lovtidende vægt på, at stort set alle love, der vedtages, indeholder særlige bestemmelser om de pågældende loves ikrafttræden, og at det i øvrigt er almindeligt, at sådanne bestemmelser indebærer, at den pågældende lov træder i kraft dagen efter bekendtgørelsen i Lovtidende.
Udvalget pegede i den forbindelse på, at der i praksis foretages en konkret vurdering af, hvilket ikrafttrædelsestidspunkt der er hensigtsmæssigt for den pågældende lov, og at de nødvendige hensyn til borgernes og de retsanvendende myndigheders kendskab til de nye regler kan tages i den forbindelse, jf. betænkning nr. 1464/2005 om Lovtidende i elektronisk form, afsnit 5.2.4.
 I nærværende sammenhæng er der grund til at fremhæve, at der ved fastsættelse af ikrafttrædelsestidspunktet for en forskrift, der skal gælde for Færøerne, generelt bør tages hensyn til, at kundgørelse på Færøerne skal kunne ske inden det i forskriften fastsatte ikrafttrædelsestidspunkt, jf. punkt 3.1 i Statsministeriets vejledning nr. 59 af 2. juli 2012 om ministeriers behandling af sager vedrørende Færøerne.
 Med den foreslåede ændring af tilbagefaldsreglen i lovens § 2 fremrykkes ikrafttrædelsestidspunktet for love m.v., som ikke indeholder bestemmelser om ikrafttrædelsen, fra ikrafttræden ugedagen efter kundgørelsen i Kunngerðablaðið til døgnet efter det døgn, hvori den pågældende retsforskrift er indført i Kunngerðablaðið. Det bemærkes i den forbindelse, at landsstyrets lagtingslovforslag om etablering af en elektronisk kundgørelsesordning bl.a. indeholder forslag om, at enhver optagelse i Kunngerðablaðið skal indeholde oplysning om, hvilken dag optagelsen er sket.
 Som det er fremgået, vil retstilstanden med den foreslåede nyaffattelse af § 2 bringes på linje med, hvad der i Danmark og Grønland har været gældende siden overgangen til elektronisk Lovtidende den 1. januar 2008.
 Der henvises til lovforslagets § 1, nr. 2.
3. Økonomiske og administrative konsekvenser for det offentlige Forslaget forventes at medføre engangsudgifter på ca. 0,3 mio. kr. som følge af IT-tekniske tilpasninger i Civilstyrelsen.
 Forslaget forventes ikke at have administrative konsekvenser for det offentlige af betydning.
4. Økonomiske og administrative konsekvenser for erhvervslivet Forslaget har ingen økonomiske eller administrative konsekvenser for erhvervslivet.
5. Administrative konsekvenser for borgerne Forslaget har ingen administrative konsekvenser for borgerne.
6. Miljømæssige konsekvenser Forslaget har ingen miljømæssige konsekvenser.
7. Forholdet til EU-retten Forslaget indeholder ikke EU-retlige aspekter.
 8. Hørte myndigheder og organisationer mv.
 Et udkast til lovforslag har været sendt i høring hos følgende myndigheder og organisationer mv.:
 Østre Landsret, Domstolsstyrelsen, Den Danske Dommerforening, Rigsadvokaten, Rigspolitiet, Færøernes Hjemmestyre, Rigsombudsmanden på Færøerne, Retten på Færøerne, Landfogeden på Færøerne, Advokatrådet og Danske Advokater.
Bemærkninger til lovforslagets enkelte bestemmelser Til § 1 Til nr. 1 Det foreslås, at § 1, stk. 3, i lov nr. 735 af 6. december 1989 om kundgørelse af love, anordninger og bekendtgørelser på Færøerne ophæves.
Med den foreslåede ændring afskaffes adgangen for vedkommende minister til at bestemme, at en lov, anordning eller bekendtgørelse ikke skal kundgøres med den fulde ordlyd, men alene med retsforskriftens titel og underskriftsdato.
 Retsforskrifter, som er omfattet af loven, vil herefter skulle kundgøres i Kunngerðablaðið med den fulde ordlyd, medmindre forskriften (ved lov) er undtaget fra kundgørelse i Lovtidende, jf. lovens § 1, stk. 2.
Til nr. 2 Det foreslås, at lovens § 2 nyaffattes, således at ikrafttrædelsestidspunktet for en retsforskrift, som er omfattet af loven, men som ikke indeholder bestemmelser om ikrafttrædelsen, ændres fra ugedagen efter kundgørelsen i Kunngerðablaðið til døgnet efter det døgn, hvori den pågældende retsforskrift er indført i Kunngerðablaðið. Det bemærkes, at landsstyrets lagtingslovforslag om etablering af en elektronisk kundgørelsesordning bl.a. indeholder forslag om, at enhver optagelse i Kunngerðablaðið skal indeholde oplysning om, hvilken dag optagelsen er sket.
Til § 2 Det foreslås med § 2, stk. 1, at justitsministeren fastsætter tidspunktet for lovens ikrafttræden.
Med den foreslåede bestemmelse sikres det, at lovændringen tidligst træder i kraft samtidig med ikrafttrædelsen af den ændring af lagtingslov om en offentlig kundgørelsestidende, som skaber grundlag for, at Kunngerðablaðið kan udgives i elektronisk form.
 Det foreslås med § 2, stk. 2, at lovforslagets § 1, nr. 1, hvorefter adgangen for vedkommende minister til at undtage love mv. fra lovens kundgørelsespligt ophæves, alene finder anvendelse for retsforskrifter, der stadfæstes eller udstedes efter lovens ikrafttræden.
 Retsforskrifter, som er udstedt eller stadfæstet inden ændringslovens ikrafttræden, og som i medfør af den gældende § 1, stk. 3, er undtaget fra kundgørelse i Kunngerðablaðið med den fulde ordlyd, skal således ikke kundgøres i Kunngerðablaðið. Eventuelle ændringer af sådanne retsforskrifter, der udstedes eller vedtages efter ændringslovens ikrafttræden, vil derimod skulle kundgøres i Kunngerðablaðið.
