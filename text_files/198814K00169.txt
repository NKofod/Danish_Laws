Nr BTL 169 Betænkning over Forslag til lov om ændring af lov om beskatning til  

 kommunerne af faste ejendomme (Fritagelse af forsamlingshuse for grundskyld)  

  

 Nr L 169 1988-89, 1. samling Afgivet af Kommunaludvalget Afgivet: 19890316 Udvalget har behandlet lovforslaget i nogle møder og har herunder stillet spørgsmål til indenrigsministeren, som denne har besvaret skriftligt.
 Udvalget har endvidere modtaget skriftlig henvendelse fra Københavns  

 Højskoleforening, Vartov.
 Et af udvalgets spørgsmål er optrykt som bilag til betænkningen tillige  

 med indenrigsministerens besvarelse heraf.
 Herefter indstiller et flertal (udvalget med undtagelse af  

 Socialdemokratiets, Fremskridtspartiets og Centrum-Demokraternes medlemmer)  

 lovforslaget til vedtagelse med det af indenrigsministeren stillede  

 ændringsforslag.
 Et mindretal inden for flertallet (Socialistisk Folkepartis medlemmer af  

 udvalget) har ønsket at tilkendegive, at det stemmer for lovforslaget, da det  

 indirekte giver støtte til kulturelle aktiviteter over det ganske land.
 Et mindretal (Socialdemokratiets medlemmer af udvalget) indstiller  

 lovforslaget til forkastelse ved 3. behandling, idet mindretallet  

 finder, at lovforslaget er udtryk for en centralisering af  

 beslutningskompetencen på området.
I øjeblikket er det overladt til kommunalbestyrelsen at fritage  

 forsamlingshuse m.v. for grundskyld.
Over halvdelen af kommunerne har  

 benyttet sig af denne lokale beslutningsmulighed.
Herved er over halvdelen af  

 alle danske forsamlingshuse blevet fritaget for grundskyld.
 Mindretallet ser derfor ingen grund til at ændre ved den bestående  

 lovgivning.
 Regeringens forslag bliver endnu vanskeligere at forstå, når man ser  

 ministerens besvarelse af et af udvalgets spørgsmål, hvoraf det fremgår (se  

 bilag), at det stadig væk er kommunerne, der skal afgøre, om betingelserne  

 for fritagelse for grundskyld er opfyldt.
 Lovforslaget er udtryk for unødvendigt bureaukrati.
 Et andet mindretal (Fremskridtspartiets medlem af udvalget) har  

 oplyst, at man ønsker at redegøre for sin stilling ved lovforslagets 2.  

 behandling.
 Et tredje mindretal (Centrum-Demokraternes medlem af udvalget) har  

 oplyst, at man ønsker at redegøre for sin stilling ved lovforslagets 2.  

 behandling.
Ændringsforslag Af indenrigsministeren, tiltrådt af et flertal (udvalget med  

 undtagelse af S og CD):
 1) I det under nr. 1 foreslåede nye § 7, stk. 1, litra e,  

 indsættes som 3. pkt.:
»En sammenhængende have, der hører til et forsamlingshus, er omfattet  

 af fritagelse, selv om en del af haven i matrikulær henseende udgør en eller  

 flere selvstændige faste ejendomme, der er særskilt vurderet.« Bemærkninger Til nr. 1 Ifølge lovforslaget omfatter den foreslåede fritagelse af forsamlingshuse  

 for grundskyld »den bebyggede grund, gårdsplads og have«.
Med  

 ændringsforslaget præciseres det, at der kommer til at gælde fritagelse for  

 grundskyld af hele det sammenhængende haveareal, der hører til et  

 forsamlingshus, uanset hvorledes de matrikulære forhold er.
 Baggrunden for ændringsforslaget er en henvendelse fra Københavns  

 Højskoleforening i forbindelse med behandlingen af lovforslaget.
 Henvendelsen vedrører en grund (3.749 m2) med en forsamlingsbygning (266  

 m2) ved Damhussøen i Vanløse, Københavns Kommune.
 Stedet, der kaldes »Haven«, anvendes til forskellige kulturelle  

 aktiviteter i Københavns Højskoleforenings regi.
»Haven« består af fire matrikelnumre, der er vurderet hver for  

 sig.
De to af matrikelnumrene er bebyggede, de to andre ubebyggede.
Det  

 samlede grundareal for de to bebyggede matrikelnumre er ca. 2.300 m2 og for  

 de to ubebyggede ca. 1.450 m2, i alt ca. 3. 750 m2. Spørgsmålet om  

 lovforslagets betydning for ejendommen har været forelagt Københanvs Kommune,  

 som mener, at fritagelsen efter lovforslaget må omfatte de to bebyggede  

 matrikelnumre, men ikke de to ubebyggede.
 Københavns Kommune har som begrundelse for sit standpunkt henvist til, at  

 den ikke finder, »at lovteksten giver hjemmel til fritagelse for  

 ubebyggede tilstødende grunde, som ejes af den samme ejer«.
I den forbindelse må det bemærkes, at den foreslåede  

 fritagelsesbestemmelse i ejendomsskattelovens § 7 er udformet således, at  

 fritagelsen afhænger af, om der er tale om en bygning af en vis beskaffenhed  

 - et forsamlingshus.
Er det tilfældet, gælder der fritagelse for grundskyld  

 for bl.a. det areal, der udgør forsamlingshusets have.
Der står ikke i selve den foreslåede fritagelsesbestemmelse i  

 ejendomsskattelovens § 7 noget nærmere om, hvordan haven til et  

 forsamlingshus skal afgrænses.
Men fritagelsesbestemmelsen må ses i  

 sammenhæng med lovens øvrige regler, som bl.a. grundlæggende går ud på, at  

 ejendomsbeskatningen er baseret på de resultater, der fremkommer gennem  

 vurderingssystemet.
Set under denne synsvinkel kan det, som anført af Københavns Kommune,  

 gøres gældende, at en fritagelse for grundskyld, der udløses af  

 tilstedeværelsen af et forsamlingshus, ikke kan omfatte særskilt vurderede  

 arealer, hvorpå der ikke ligger noget forsamlingshus.
Dette gælder også, selv  

 om disse særskilt vurderede arealer grænser op til en ejendom, hvorpå der  

 ligger et forsamlingshus, og har samme ejer som forsamlingshuset og efter de  

 reelle forhold indgår som en del af dettes have.
 Ud fra formålet med lovforslaget finder Indenrigsministeriet det  

 imidlertid naturligt og rimeligt, at der kommer til at gælde fritagelse for  

 grundskyld af hele det sammenhængende haveareal, der hører til et  

 forsamlingshus, uanset hvorledes de matrikulære forhold er, hvilket  

 præciseres med dette ændringsforslag.
Karen Højte Jensen (KF) Flemming Jensen (KF) Aagaard (KF) Mejdahl (V)  

 Sønderby (V) Jane Oksen (FP) nfmd.
Marianne Jelved (RV) Lis Noer Holmberg  

 (CD) Glønborg (KRF) Bakholt (S) Dorte Bennedsen (S) Graversen (S) Hjortnæs  

 (S) fmd.
Ingrid Rasmussen (S) Stavad (S) Agerschou (SF) Birgitte  

 Husmark (SF) Bilag Et af udvalgets spørgsmål til indenrigsministeren og dennes besvarelse  

 heraf Spørgsmål:
 Ministerens fortolkning af ordet »hovedsagelig« i lovforslagets  

 § 7, stk. 1, litra e, bedes tilstillet udvalget.
 Svar:
Meningen med ordet »hovedsagelig« er, at det på den ene side  

 ikke skal hindre fritagelse, at ejendommen i et vist omfang benyttes til  

 andre formål end forsamlingshusaktiviteter.
På den anden side ligger det også  

 i ordet, at disse andre formål ikke må have væsentligt omfang i forhold til  

 forsamlingshusaktiviteterne.
 I de konkrete tilfælde er det vedkommende kommune, som bygningen ligger i,  

 der skal afgøre, om betingelserne for fritagelse er opfyldt.
