 En tv-reklame for mineralvand, hvori der udelukkende indgik billeder  

 af samme mineralvand på dåse, blev anset for en reklame i strid med § 1 i  

 bekendtgørelse om reklameindslag, der bringes i TV 2, og markedsføringslovens  

 generalklausul om god markedsføringsskik, med henvisning til, at det kan være  

 vildledende, at der reklameres for et produkt, som ikke er tilgængeligt på  

 det danske marked, og at reklamen ikke er i overensstemmelse med de  

 miljøhensyn, som ligger bag Miljøministeriets regler om returemballage.
 I skrivelse af 1. august 1989 har Miljøstyrelsen klaget til Radio- og  

 TV-Reklamenævnet over nogle i TV 2 gentagne gange udsendte reklamer for Seven  

 Up på dåse, idet man finder, at reklamen er i strid med god  

 markedsføringsskik, med henvisning til at markedsføring af det omhandlede  

 produkt i metalemballage (på dåse) er forbudt i henhold til miljøministeriets  

 bekendtgørelse nr. 124 af 27. februar 1989, om emballage til øl og  

 læskedrikke.
 Miljøstyrelsen indstillede desuden til nævnet, at den på det tidspunkt  

 kørende reklamekampagne for Seven Up på dåse blev stoppet straks.
TVR er i skrivelse fra sekretariatet af 3. august 1989 blevet bedt om en  

 udtalelse vedrørende klagen.
Samtidig henstillede nævnet til TVR at indstille  

 udsendelsen af reklameindslagene indtil videre, med mindre udsendelsen blev  

 ledsaget af en tekst der oplyser, at produktet af miljømæssige årsager kun må  

 sælges på flasker i Danmark.
I svarskrivelse af 7. august 1989 anfører TVR dels, at formålet med  

 reklamen er at reklamere generelt for produktet Seven Up, og ikke specielt  

 for Seven Up på dåse, og dels at der ikke findes bestemmelser der forbyder  

 reklamering for mineralvand i metalemballage i Danmark, men at det alene er  

 forbudt at sælge/markedsføre sådanne produkter.
Faxe bryggeri, der er  

 annoncør i sagen, er fremkommet med en supplerende udtalelse, hvori man i  

 lighed med TVR fremhæver, at reklamespottene alene har til formål at  

 præsentere produktnavn, slogan og tegneseriefigur, men derimod ikke at søge  

 produktet Seven Up afsat i metalemballage.
 Radio- og TV-Reklamenævnet har ved et møde den 17. august 1989 behandlet  

 klagen, og har efter gennemsyn af de omhandlede reklamer truffet følgende  

 afgørelse:
 Nævnet finder at de omhandlede reklamer er i strid med den i  

 markedsføringsloven § 1 indeholdte generalklausul om god markedsføringsskik,  

 under henvisning til dels at reklamerne kan opfattes som vildledende, idet  

 forbrugeren kunne få det indtryk at produktet kan købes på dåse i Danmark, og  

 dels at reklamerne efter nævnets opfattelse ikke er i overensstemmelse med de  

 miljømæssige hensyn, som ligger bag Miljøministeriets bekendtgørelse, nr. 124  

 af 27. februar 1989, om emballage til øl og læskedrikke.
 Som følge heraf finder nævnet, at de omhandlede reklamer ikke opfylder de  

 krav til reklamer i TV 2, der stilles i § 1 i bekendtgørelse nr. 416 af 18.  

 juni 1987, om indholdet af reklamer der bringes i TV 2.
 Nævnet finder ikke, at den efterfølgende foretagne ændring af de  

 oprindelige reklamer, hvor disse forsynes med en tekst, der kortvarigt  

 oplyser, at Seven Up kun sælges på flasker i Danmark, er tilstrækkelig til at  

 ændre ved grundlaget for ovennævnte afgørelse.
 Nævnets afgørelse er enstemmig.
