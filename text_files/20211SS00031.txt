Beretning afgivet af Udenrigsudvalget den 3. oktober 2022 Beretning om daværende justitsminister Søren Pape Poulsen (KF), daværende børne- og socialminister Mai Mercado (KF) og daværende udlændinge- og integrationsminister Inger Støjbergs (dengang V) diplomatiske forbindelser i Den Dominikanske Republik 1. Politiske bemærkninger Socialdemokratiet, Socialistisk Folkeparti, Radikale Venstre, Enhedslisten, Frie Grønne og Inuit Ataqatigiit Et flertal i udvalget (S, SF, RV, EL, FG og IA) konstaterer, at det er helt uacceptabelt, at danske ministre uden for deres ressortområder, på eget initiativ og uden om Udenrigsministeriet afholder formelle møder med repræsentanter for udenlandske regeringer.
Ud over at kunne skabe usikkerhed om Danmarks officielle politik fratager den slags møder også Folketinget, herunder Udenrigsudvalget, muligheden for at diskutere formålet med møderne og eventuel opfølgning.
Dermed svækkes Folketingets mulighed for at udøve kontrol med regeringen.
 Flertallet opfordrer derfor også de tre tidligere ministre til at oplyse Folketinget om indholdet af de samtaler, som fandt sted ved møderne med de officielle repræsentanter for Den Dominikanske Republik i 2018.
Venstre, Det Konservative Folkeparti, Danmarksdemokraterne og Dansk Folkeparti Et mindretal i udvalget (V, KF, DD og DF) noterer sig, at udenrigsministeren allerede den 6. september 2022 blev tilbudt en orientering om møderne, som blev afholdt i 2018 i Den Dominikanske Republik, også selv om disse møder har været Udenrigsministeriet bekendt i årevis.
I de forgangne 4 uger er dette tilbud ad flere omgange blevet gentaget over for udenrigsministeren, der dog ikke har fundet anledning til eller behov for at invitere til et møde.
 Mindretallet er enig i, at disse møder i Den Dominikanske Republik ikke skulle have været afholdt, uden at man forinden havde orienteret Udenrigstjenesten, hvilket også er blevet offentligt beklaget ad flere omgange.
2. Udvalgsarbejdet Udvalget har behandlet beretningen i 2 møder.
 P.u.v.
