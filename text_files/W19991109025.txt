El- og vandforbrug i feriecenters badeland Reference:
Elektricitetsafgiftslovens § 11, stk. 2 Vandafgiftslovens § 9, stk. 2 Fonden A's klage til Landsskatteretten skyldtes, at Told- og  

 Skattestyrelsen ved afgørelse af 17. juni 1998 ikke havde anset fonden  

 berettiget til hel eller delvis afgiftsgodtgørelse vedrørende  

 el- og vandforbrug i fondens feriecenters badeland, jf.  

 elektricitetsafgiftslovens § 11, stk. 2, og vandafgiftslovens § 9, stk.  

 2.
Det fremgik af sagens oplysninger, at fondens hovedaktivitet bestod i  

 momspligtig udlejning af 275 feriehuse.
Lejerne fik i forbindelse med leje af  

 feriehusene stillet en række faciliteter til rådighed, herunder  

 mulighed for at benytte feriecentrets badeland, som var placeret i feriebyens  

 centerbygning.
Centerbygningen rummede herudover bl.a. information,  

 administration, butik, kiosk, opholdslokaler og restaurant.
Badelandet var  

 indrettet med egentlig svømmebassin, børnebassin og  

 vandrutschebanebassin.
Badelandet kunne frit anvendes af lejerne af  

 feriehusene, mens gæster udefra betalte en særskilt momspligtig  

 entre.
Badelandet anvendtes dog primært af lejerne af feriehusene.
Fonden havde hidtil behandlet badelandet i sin helhed som en  

 forlystelsesaktivitet og derfor ikke fratrukket energiafgifterne  

 vedrørende elforbrug samt vandafgift af vandforbruget.
Ved skrivelse  

 af 18. december 1997 bad fonden imidlertid den stedlige told -og skatteregion  

 bekræfte, at fonden i relation til el- og vandafgiftsloven alene skulle  

 anses som forlystelsesvirksomhed i det omfang, der blev krævet  

 særskilt betaling for adgang til badelandet (eksterne brugere). Told-  

 og skatteregionen traf den 5. januar 1998 afgørelse om, at badelandet  

 i sin helhed skulle anses som en af bilaget til lovene omfattet  

 forlystelsesvirksomhed.
 Told- og Skattestyrelsen havde ved afgørelse truffet den 17. juni  

 1998 tiltrådt regionens afgørelse.
Det var herved anført, at badelandet i sin helhed skulle betragtes  

 som en forlystelse omfattet af bilagene til el- og vandafgiftsloven.
Der blev  

 dermed ikke ydet godtgørelse af elafgiften, jf. elafgiftslovens § 11,  

 stk. 2, og der blev ikke ydet godtgørelse af vandafgiften, jf.  

 vandafgiftslovens § 9, stk. 2, uanset om der blev krævet særskilt  

 entre eller ej.
Yderligere var det anført, at det var uden betydning, at anvendelse  

 af badelandet blev betragtet om en integreret del af en hotellignende ydelse,  

 der ikke var nævnt i det pågældende bilag.
Det var ydelsens  

 art, der var afgørende.
Et vandland, der udelukkende blev benyttet af  

 gæsterne på et hotel/feriecenter, ville også være  

 omfattet af bilaget til de to love, og der ville ikke kunne ydes  

 godtgørelse af el- og vandafgift hertil.
 Fondens repræsentant havde over for Landsskatteretten nedlagt  

 principal påstand om, at fonden var berettiget til godtgørelse  

 vedrørende el- og vandforbrug i feriecentrets badeland.  

 Subsidiært var det gjort gældende, at fonden var berettiget til  

 delvis godtgørelse herfor.
Det var til støtte herfor anført, at der efter el- og  

 vandafgiftsloven kun var hjemmel til at nægte  

 afgiftsgodtgørelse, når der særskilt afsattes ydelser  

 nævnt i bilagene til de respektive afgiftslove.
Det fremgik  

 således af elafgiftslovens § 11, stk. 2, og vandafgiftslovens § 9, stk.  

 2, at der ikke kunne ske afgiftsgodtgørelse for så vidt angik  

 afsætning af de ydelser, der var nævnt i bilaget til de to  

 afgiftslove.
Badelandet anvendtes primært som en integreret del af  

 fondens afsætning af hotelydelse, hvor lejerne af centrets feriehuse  

 uden merbetaling kunne anvende centrets faciliteter, herunder badelandet.
Da  

 afsætning af hotelydelser ikke var omfattet af "bilagsydelserne" kunne  

 der således ikke med henvisning til denne bestemmelse nægtes  

 fonden afgiftsgodtgørelse vedrørende el- og vandforbruget til  

 hotelaktiviteten.
Af lovforslag L 230/1979 fremgik således også,  

 at hotelvirksomheder ikke var omfattet af bilaget til elafgiftsloven.
Kun i  

 det omfang der måtte ske en særskilt afsætning (betaling af  

 entre) af adgang til badelandet, kunne der med henvisning til  

 "bilagsydelserne" ske begrænsning af afgiftsgodtgørelsen  

 vedrørende badelandet.
 Det var således repræsentantens opfattelse, at styrelsens  

 afgørelse var en skærpende fortolkning af lovens tekst, som  

 hverken fandt støtte i lovens ordlyd eller bemærkningerne til  

 lovforslaget.
 Det var endelig anført, at en fastholdelse af styrelsens  

 fortolkning bl.a. ville bevirke den groteske situation, at hoteller m.fl.  

 ikke var berettiget til at få el- og vandafgiftsgodtgørelse  

 vedrørende faciliteter, der blev stillet til rådighed for  

 gæsterne, f.eks. lege- og aktivitetsrum.
Told- og Skattestyrelsen havde i en under sagens behandling ved  

 Landsskatteretten afgiven udtalelse bemærket, at det var styrelsens  

 opfattelse, at det betragtedes som afsætning af ydelser i relation til  

 bilaget til el- og vandafgiftsloven også i de tilfælde, hvor der  

 ikke skete direkte betaling for benyttelsen af badelandet.
Der blev ej heller  

 ydet godtgørelse af el- og vandafgift, hvis der var tale om et  

 vandland i forbindelse med et hotel/feriecenter, der udelukkende blev  

 benyttet af gæsterne uden merbetaling.
Repræsentanten havde hertil anført, at styrelsen alene  

 henviste til sin egen praksis vedrørende afgrænsningen i  

 relation til bilaget til lovene.
Denne administrative praksis kunne ikke  

 finde støtte hverken i momsnævnsafgørelser,  

 domstolsafgørelser eller lovene, herunder bemærkningerne til de  

 respektive love.
Det var videre anført, at styrelsen aldrig havde  

 bestridt fradragsretten vedrørende andre forlystelsesfaciliter som af  

 hoteller m.fl. blev stillet til rådighed for gæsterne,  

 eksempelvis lege- og aktivitetsrum.
Det var endelig anført, at  

 begrænsning af fondens fradragsret forudsætter en klar hjemmel i  

 de respektive afgiftslove.
Efter repræsentantens opfattelse var denne  

 hjemmel alene til stede for så vidt angik særskilt betaling for  

 adgang til fondens badeland.
I det omfang der var tvivl om  

 hjemmelsgrundlaget, var dette ubetinget myndighedernes problem.
 Landsskatteretten udtalte:
 I medfør af de enslydende bestemmelser i henholdsvis  

 elektricitetsafgiftslovens § 11, stk. 1, og vandafgiftslovens § 9, stk. 1,  

 kunne momsregistrerede virksomheder, bortset fra de i stk. 2 nævnte  

 tilfælde, få tilbagebetalt afgiften efter de respektive love.  

 Momsregistrerede virksomheder havde således om hovedregel adgang til  

 afgiftsgodtgørelse.
 Som undtagelse hertil fremgik enslydende af stk. 2 i de respektive  

 lovbestemmelser følgende:
"Tilbagebetaling kan dog ikke finde sted for så vidt angår  

 afsætning af de i bilaget til nærværende lov nævnte  

 ydelser." Af de til lovene medtagne enslydende bilag (benævnt: liste over  

 momsregistrerede virksomheder, hvis afsætning af ydelser ikke giver  

 adgang til tilbagebetaling af el-/vandafgift) var bl.a. "Forlystelser,  

 herunder teaterforestillinger, biografforestillinger m.v." omfattet.
Efter ordlyden var undtagelsesbestemmelsernes anvendelsesområde  

 afgrænset til de i bilaget angivne ydelser.
Landsskatteretten fandt, at  

 der hverken efter ordlyden eller sammenhængen med bilaget, var noget  

 til hinder for, at der ved afgørelsen af godtgørelsens omfang  

 blev foretaget en konkret vurdering af de i en virksomhed udøvede  

 aktiviteter i de tilfælde, hvor der i tilknytning til en  

 godtgørelsesberettiget ydelse tillige udøvedes en af bilaget  

 omfattet ydelse.
Hertil bemærkedes, at der i forarbejderne til de  

 respektive bestemmelser ikke var holdepunkter for en antagelse om, at der i  

 sådanne tilfælde skulle foretages en helhedsvurdering af  

 virksomheden.
 Det bemærkedes, at det kunne lægges til grund som ubestridt,  

 at det i sagen omhandlede badeland efter sin karakter kunne anses som en  

 forlystelse omfattet af bilaget til lovene.
Landsskatteretten fandt, at det af fonden drevne badeland ikke var en  

 integreret del af dens basale aktivitet med udlejning af feriehuse.
Det var  

 herved tillagt vægt, at de to aktiviteter kunne udøves  

 særskilt og uafhængigt af hinanden.
På denne baggrund  

 fandtes videre ikke grundlag for i godtgørelsesmæssig henseende  

 at foretage en sondring mellem den benyttelse, der foretoges af henholdsvis  

 ferielejlighedernes gæster og særskilt betalende gæster.  

 Landsskatteretten kunne derfor tiltræde, at badelandsaktiviteten i sin  

 helhed var omfattet af bestemmelserne i henholdsvis  

 elektricitetsafgiftslovens § 11, stk. 2, og vandafgiftslovens § 9, stk. 2.  

 Den påklagede afgørelse blev stadfæstet.
