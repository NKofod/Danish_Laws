Landsskatteretskendelse Fodercentral - fradrag for energiafgifter Reference:
 Olieafgiftslovens § 11, stk. 2 og 3.
 CO2-afgiftslovens § 9, stk. 4.
 A A.m.b.a.'s klage til Landsskatteretten skyldtes, at  

 told- og skatteregionen ved afgørelse af 15. april 1999 ikke havde  

 anset selskabet for berettiget til tilbagebetaling af olie- og CO2-afgift for  

 varer forbrugt til motordrift i forbindelse med fodercentralens aktiviteter,  

 jf. olieafgiftslovens § 11, stk. 2 og 3 samt CO2-afgiftslovens § 9, stk. 4.
Det var oplyst, at selskabet var et  

 driftsfællesskab mellem seks kvægbrugere, der blev stiftet den  

 21. januar 1997. Fodercentralen blev momsregistreret den 11. februar 1997 som  

 byerhverv og er således ikke registreret i landbrugsregistret.  

 Fodercentralen blev stiftet for at forenkle og billiggøre produktionen  

 af fuldfoder og for at forbedre mælkeproduktionen.
Fodercentralen drev  

 størstedelen af medlemmernes jord, mens markarbejdet var udliciteret  

 til en maskinstation.
I henhold til vedtægterne var Fodercentralens  

 formål at producere og afsætte fuldfoder til medlemmernes  

 kvægbesætninger.
Videre fremgik, at foreningen maksimalt  

 måtte opbygge en formue på 10% af omsætningen samt, at  

 overskydende del skulle udbetales til medlemmet i forhold deres  

 omsætning af grovfoder ved selskabet.
Prisen på grovfoder  

 fastsattes hvert år af bestyrelsen og godkendtes på den  

 ordinære generalforsamling.
Fodercentralen havde investeret i en traktor og en  

 foderblandingsvogn, der anvendtes i forbindelse med håndteringen af  

 foder til medlemmernes husdyr.
Videre havde man fælles ensilagestakke  

 og kraftfoderlager.
Ensilagestakkene var placeret på 2 store og 1  

 mindre betonplads, mens kraftfoderet var opmagasineret i laden hos en af de  

 deltagende landmænd.
Maskinstationen forestod høst og transport  

 af høsten til betonpladserne.
Fodercentralen udførte alene  

 læsning, blanding og udkørsel af fuldfoder til de enkelte  

 medlemmer.
Hver morgen foretoges en forblanding af det indkøbte foder.  

 Herefter blev fodermassen (forblanding og ensilage) blandet i en  

 fuldfodervogn, og kørt ud til de enkelte landmænd.  

 Fodercentralen forpagtede de enkelte medlemmers jord på almindelige  

 forretningsmæssige vilkår.
Der blev i 1999 afholdt  

 forpagtningsafgifter med ca. 700.000 kr.
Den af Fodercentralen anvendte fuldfodervogn er af  

 mærket Nolan.
Af rapporten "Afprøvning af fuldfodervogne"  

 udgivet af Landbrugets Rådgivningscenter fremgik, at denne type var en  

 padleblander, hvor blandesystemet var opbygget med en horisontal aksel i  

 længderetningen gennem center af blandekarret, hvorpå der var  

 placeret padler.
Blandetiden udgjorde 2-5 minutter.
 Videre havde Fodercentralens kvægbrugskonsulent  

 oplyst, at andelen af "hjemmeavlet foder" udgjorde henholdsvis 78,9 %  

 (sommerfoderplan) og 76,0 % (vinterfoderplan) af foderenhederne, hvilket i  

 kvantum (kg) svarede til en andel på henholdsvis 88,4 % og 88,8 %.
Før oprettelsen af driftsfællesskabet  

 foregik foderhåndteringen således, at hver enkelt landmand havde  

 sine egne marker, hvorpå han dyrkede grovfoder til sine egne husdyr.
De  

 enkelte landmænd havde således hver en ensilagestak, hvor de  

 hentede grovfoder med egen traktor.
 Ved eftersyn i virksomheden den 30. april 1997 blev det  

 med told- og skatteregionen aftalt, at der kunne anerkendes fradrag for  

 energiafgifter vedrørende håndtering af foder, mens der ikke  

 kunne anerkendes fradrag vedrørende udkørsel af foder.
 Ved afgørelse truffet den 15. april 1999 havde  

 told- og skatteregionen med virkning fra 1. april 1999 ikke anset  

 virksomheden for berettiget til godtgørelse for energiafgift for varer  

 anvendt til motordrift i forbindelse med blanding og læsning af foder,  

 jf. olieafgiftslovens § 11, stk. 2 og 3 samt CO2-afgiftslovens § 9, stk. 4.  

 Regionen havde herved ikke anset fodercentralen for omfattet af  

 olieafgiftslovens § 11, stk. 3. Det var som begrundelse anført, at de  

 af Fodercentralen udførte opgaver måtte sidestilles med de af et  

 grovvareselskab udførte.
 Virksomhedens repræsentant havde over for  

 Landsskatteretten nedlagt påstand om, at Fodercentralen var berettiget  

 til godtgørelse af energiafgifter, jf. olieafgiftslovens § 11, stk. 2  

 og 3 samt CO2-afgiftslovens § 9, stk. 4.
Det var til støtte herfor anført, at det  

 for godtgørelse af afgift vedrørende varer forbrugt til  

 motorbrændstof var afgørende, hvilken aktivitet der var tale om  

 og ikke om virksomheden var momsregistreret som landbrugsvirksomhed.
I  

 forbindelse med ændringen af olieafgiftslovens § 11, stk. 3, og  

 ophævelse af momslovens § 66 fremgik af bemærkningerne, at det  

 ikke var hensigten at ændre praksis vedrørende  

 afgrænsningen af de godtgørelsesberettigede aktiviteter.
Efter repræsentantens opfattelse var de aktiviter,  

 som Fodercentralen udøvede, udelukkende landbrugsmæssige  

 aktiviteter.
Således var behandlingen af foder en traditionel  

 landbrugsaktivitet.
Det forekom mærkværdigt, at Fodercentralen  

 ikke skulle kunne opnå godtgørelse, når en maskinstation,  

 der udførte markarbejde for landmænd var berettiget hertil, jf.  

 Told- og Skats nyhedsbrev af 10. december 1992. I øvrigt fik  

 maskinstationer, der udførte opgaver vedrørende  

 foderforsyningen for landmænd, også godtgørelse for  

 afgiften vedrørende dette.
Det var endvidere påpeget, at man politisk havde  

 besluttet af forsøge at fremme udbredelsen af driftsfællesskaber  

 inden for landbruget.
Det havde bl.a. givet sig udslag i, at Landsbrugs- og  

 Fiskeriministeriet havde udstedt en bekendtgørelse om  

 landbrugsfællesskaber i juli 1995. Man var derfor uforstående  

 over for myndighedernes holdning, hvorved man stillede de landmænd, der  

 var indgået i et driftsfællesskab, betydeligt ringere -  

 afgiftsmæssigt set - end hvis landmændene havde fortsat med at  

 drive ejendommene hver for sig.
 Det var yderligere påpeget, at Fodercentralen ikke  

 udførte andre opgaver, end de hver især ville have udført  

 og som ville have været godtgørelsesberettigede efter lovens §  

 11, stk. 3.
I relation til den trufne afgørelse var det  

 anført, at det var ganske uden betydning, om Fodercentralens opgaver  

 var de samme som et grovvareselskabs.
Hverken loven eller dens forarbejder  

 støttede denne begrundelse, idet det afgørende for  

 godtgørelsen var, hvilken aktivitet der var tale om, og ikke om  

 virksomheden var organiseret som landbrugsvirksomhed, maskinstation eller  

 grovvareselskab.
I øvrigt var de aktiviteter, der udøvedes af  

 et grovvareselskab, meget forskellige fra de af fodercentralen  

 udførte.
Den selskabsform, hvori det af Fodercentralen udførte  

 arbejde foregik, er efter Plantedirektoratets opfattelse ikke omfattet af  

 foderstoflovgivningen, jf. artikel fra Landbrugsmagasinet af 23. januar 1997,  

 hvoraf fremgik, at driftsfællesskaber, der alene leverede foder til  

 medlemmerne, i relation til foderstoflovgivningen var at betragte som eet  

 landbrug.
Told- og Skattestyrelsen havde under sagens behandling  

 ved Landsskatteretten udtalt, at Fodercentralens aktivitet med blanding af  

 fuldfoder kun kunne karakteriseres som en gængs aktivitet i mange  

 landbrugsvirksomheder såfremt, der var tale om simple blandinger  

 på et teknisk enkelt produktionsapparat og, at blandingerne overvejende  

 var baseret på Fodercentralens egne grovvarer.
I relation til  

 transporten af fuldfoderet til den enkelte medlemsvirksomhed var det  

 anført, at det utvivlsomt havde været lovgivers intention med  

 bestemmelsen om transport af egne varer, at der var tale om varer, der var  

 avlet/dyrket/opfodret af landbrugsvirksomheden selv.
Der måtte derfor  

 ikke være tale om varer, som landbrugsvirksomheden havde indkøbt  

 til videresalg eller indkøbt med henblik på, at varen skulle  

 indgå ved fremstilling af en anden vare til brug for videresalg.  

 Eksempelvis ville Fodercentralens transport af et forædlet  

 kraftfoderprodukt - fremstillet af en grovvarevirksomhed - til centralens  

 medlemsvirksomheder være en transportaktivitet omfattet af  

 olieafgiftslovens § 11, stk. 2. Videre ville en maskinstations transport af  

 fuldfoderet fra fodercentralen til medlemsvirksomhederne ligeledes være  

 en transportaktivitet omfattet af lovens § 11, stk. 2. Det var endelig  

 anført, at et yderligere moment, som kunne indgå i den samlede  

 vurdering, var omfanget af driftsfællesskabet, der i det aktuelle  

 tilfælde bestod af 6 kvægbrugere, og at Fodercentralens  

 aktiviteter udøvedes ved hjælp af en enkelt fodervogn og en  

 traktor.
 Landsskatteretten udtalte:
 I henhold til olieafgiftslovens § 11, stk. 2, kunne  

 afgiften for varer, der anvendtes som motorbrændstof ikke  

 tilbagebetales, medmindre motorbrændstoffet anvendtes som nævnt i  

 § 11, stk. 3. Endvidere kunne der i henhold til CO2-afgiftslovens § 9, stk.  

 4, ske tilbagebetaling af 10 % af afgiften for det forbrug, der var fuldt ud  

 tilbagebetalingsberettiget efter § 11 i olieafgiftsloven.
 Der kunne således alene ske tilbagebetaling,  

 såfremt motorbrændstoffet udelukkende anvendtes til  

 afgiftspligtig virksomhed efter merværdiafgiftsloven med jordbrug,  

 husdyrbrug, gartneri, frugtavl, skovbrug, fiskeri, dambrug eller pelsdyravl,  

 jf. lovens § 11, stk. 3. Videre fremgik, at der blev ydet  

 afgiftsgodtgørelse for transport fra ejendommens område af egne  

 produkter hidrørende fra den nævnte virksomhed samt, at  

 brændstof anvendt i registrerede motorkøretøjer ikke blev  

 refunderet.
Bestemmelsen blev oprindelig og med en anden formulering  

 indsat ved lov nr. 1029 af 19. december 1992. Af bemærkningerne til §  

 11, stk. 3, fremgik bl.a., at der herved var foretaget en præcisering  

 af, at fritagelsen for landbrug, gartneri mv. også gjaldt for  

 maskinstationer mv., der udførte markarbejder.
Endvidere fremgik af  

 betænkning afgivet af Skatteudvalget den 11. december 1992, at den  

 foreslåede ændring vedrørende afgiftsgodtgørelse  

 for transport hovedsageligt havde til formål at præcisere, at  

 landmænd afgiftsfrit kunne transportere egne varer, der var produceret  

 i landbruget, bort fra ejendommen ved hjælp af virksomhedens traktorer.  

 Videre fremgik, at hvis andre end landmanden selv udførte transporten,  

 skulle der betales afgift.
 Landsskatteretten fandt, at det efter bestemmelsens  

 ordlyd samt forarbejderne hertil ikke var afgørende for berettigelsen  

 til godtgørelse, at den pågældende virksomhed var  

 registreret efter momslovens § 66.
Efter de foreliggende oplysninger kunne det lægges  

 til grund, at den klagende virksomhed havde forpagtet jord af de til  

 fællesskabet tilknyttede landmænd, samt at virksomheden forestod  

 driften af denne jord, dog således at selve markarbejdet var  

 udliciteret til en maskinstation.
Det kunne videre lægges til grund, at  

 den foretagne fuldfoderblanding måtte sidestilles med en aktivitet, som  

 sædvanligvis var udøvet i landbrugsvirksomheder, ligesom det  

 foder, som af virksomheden blev solgt til de tilknyttede landmænd til  

 brug i disses husdyrbrug, overvejende var frembragt som led i den af  

 fællesskabet drevne aktivitet.
Under disse omstændigheder fandt  

 Landsskatteretten, at den omhandlede virksomhed måtte anses for  

 omfattet af lovens § 11, stk. 3, ligesom transport af foderet til de enkelte  

 landmænd var transport af egne varer i relation til bestemmelsen.  

 Fodercentralen var herefter berettiget til godtgørelse for  

 afgiftspligtige varer forbrugt til motordrift i forbindelse med  

 håndtering og transport af foder, jf. olieafgiftslovens § 11, stk. 2 og  

 3, samt CO2-afgiftslovens § 9, stk. 4, hvilket var tiltrådt af Told- og  

 Skattestyrelsen.
