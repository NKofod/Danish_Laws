Hensættelse til garanti- og  

 serviceforpligtelser A A/S klager for indkomståret 1996 over, at skatteankenævnet  

 ikke har godkendt fradrag for hensættelser til serviceforpligtelser,  

 7.630.110 kr.
Det er oplyst, at selskabet sælger vindmøller.
Salget af  

 vindmøller til den endelige bruger sker oftest gennem datterselskaber,  

 joint ventures eller agenter.
I forbindelse med salg af vindmøller  

 indgås som hovedregel en 2 - 5 årig service- og garantiaftale.  

 Prisen for denne aftale er inkluderet i vindmøllens pris ved stillelse  

 af en 2-årig garanti, mens kunden betaler særskilt for år 3  

 - 5 ved indgåelse af en 5 årig garantiaftale.
Det er endvidere oplyst, at den 2-årige service- og garantiaftale  

 indeholder en række forebyggende eftersyn.
Der gennemføres tre  

 hovedeftersyn og to mindre eftersyn, som ikke kan fravælges af kunden.  

 Produktgarantien bortfalder, hvis vindmølleejeren i garantiperioden  

 lader disse eftersyn udføre af tredjemand. Årsagen til den  

 tvungne aftale om serviceeftersyn er, at selskabet dermed minimerer risikoen  

 for skader, der kan udløse en større betaling i henhold til  

 garantien.
Hvis vindmølleejeren vælger at forlænge garantiperioden  

 til også at omfatte år 3 - 5, udføres der tillige  

 periodiske eftersyn i denne periode.
Kunden betaler da et serviceabonnement,  

 der periodiseres ved regnskabsaflæggelsen.
 Det er endvidere oplyst, at selskabet i det påklagede  

 indkomstår har hensat et beløb til garantidelen, som der er  

 godkendt fradrag for, samt et beløb til opfyldelse af  

 serviceforpligtelser i den oprindelige 2-årige periode, som der ikke er  

 godkendt fradrag for.
Det beløb som hensættes til serviceforpligtelser er beregnet  

 på baggrund af den enkelte vindmølletype.
Udgiften kan ud fra  

 mange års erfaringer fastsættes med stor sandsynlighed.  

 Beløbet beregnes som kostprisen for de udførte ydelser, hvorved  

 der ikke hensættes beløb til dækning af avancen ved  

 udførelsen af serviceeftersyn.
Den foretagne hensættelse  

 vurderes een gang årligt, og der foretages korrektioner i  

 opadgående eller nedadgående retning afhængig af den nye  

 vurdering.
Senest efter 2 år bliver restgarantihensættelsen  

 tilbageført, da garantierne ikke løber længere.
Skatteankenævnet har ikke godkendt fradrag for hensættelser  

 til serviceforpligtelser på 7.630.110 kr. for indkomståret 1996.  

 Der er herved henset til, at udgifter som følge af  

 serviceforpligtelser anses for løbende driftsudgifter, der kan  

 fratrækkes i det år, hvor de afholdes, jf. statsskattelovens § 6,  

 stk.1, litra a, og at ligningsvejledningen og praksis ikke åbner  

 mulighed for at fremtidige udgifter til serviceforpligtelser  

 skattemæssigt kan fratrækkes før udgiften er afholdt.  

 Nævnet har endvidere anført, at Østre Landsrets  

 dom af 1. juni 1995 (UfR 1995.462) ikke er sammenlignelig med  

 nærværende sag, da periodiseringen af indtægten ved  

 serviceforpligtelsen i denne sag skyldes, at der ikke var tale om køb  

 af et aktiv med tilhørende serviceforpligtelse, men udelukkende  

 køb af en serviceforpligtelse, modsat nærværende sag hvor  

 der sker salg af vindmøller med en 2-årig serviceforpligtelse,  

 uden at det er muligt af henføre nogen bestemt del af  

 købesummen til garanti- og serviceforpligtelsen.
Serviceforpligtelsen  

 for år 3 - 5 kan derimod sammenlignes med ovennævnte Østre  

 Landsretsdom, da der er tale om en særskilt betaling for  

 serviceforpligtelsen, og hvor der er sket periodisering.
 Klagerens repræsentant har over for Landsskatteretten nedlagt  

 principal påstand om fuld fradragsret for hensættelser til  

 serviceforpligtelser i indkomståret 1996 med 7.630.110 kr.,  

 subsidiært at selskabet kan periodisere en tilsvarende indtægt  

 over de år, hvor serviceforpligtelserne løber.
Repræsentanten har til støtte for den principale  

 påstand anført, at praksis for fradrag for  

 hensættelser til garantiforpligtelser og serviceforpligtelser har  

 udviklet sig således, at der i videre omfang end tidligere accepteres  

 fradrag for såvel hensættelser til garantiforpligtelser som til  

 serviceforpligtelser.
Praksis har ændret sig fra en meget restriktiv  

 praksis til en mere praktisk orienteret og individuel bedømmelse.  

 Repræsentanten har hertil henvist til LSRM 1956.110, LSRM 1962.144,  

 LSRM 1964.127, LSR af 30. oktober 1965, LSRM 1968.044, LSRM 1969.044, LSRM  

 1970.046, UfR 1973.377Ø, LSRM 1976.150, TfS 1986.428, TfS 1986.558,  

 TfS 1988.220, TfS 1991.509, TfS 1994.601, TfS 1995.804 og UfR  

 1995.462Ø samt TfS 1995.811. På grundlag af denne praksis har  

 repræsentanten anført, at der ikke længere er krav  

 om, at garantiforpligtelser og serviceforpligtelser skal have en bestemt  

 varighed, men at der i højere grad ses på de konkrete forhold,  

 herunder skatteyderens dokumentation for de afholdte udgifter.
Repræsentanten har herefter specifikt henvist til to  

 afgørelser vedrørende serviceforpligtelser: TfS 1995.462 og UfR  

 1973.377Ø.
For så vidt angår TfS 1995.462 har  

 repræsentanten anført, at  denne afgørelse ikke  

 tager stilling til, hvorledes man skal forholde sig, når betaling for  

 serviceforpligtelsen er indeholdt i købesummen for varen.  

 Repræsentanten finder heller ikke, at der i UfR 1973.-377Ø er  

 taget stilling til det principielle spørgsmål vedrørende  

 fradrag for hensættelsen, idet man her har lagt vægt på en  

 gammel praksis vedrørende servicekontrakter med maksimalt 1 års  

 løbetid.
Repræsentanten finder herefter, at domstolene  

 endnu ikke har haft lejlighed til at tage stilling til, hvorledes  

 retsstillingen er, for så vidt angår serviceforpligtelser, der er  

 en del af leverancen.
Repræsentanten har videre anført, at udviklingen i  

 praksis viser, at der bør tillades hensættelser  

 vedrørende udgifter til serviceforpligtelser i det omfang, der kan  

 forevises passende dokumentation for størrelsen, uanset om der er ydet  

 særskilt vederlag, eller vederlaget er indregnet i den salgspris, som  

 leverancen vedrører.
Repræsentanten har hertil henvist til to  

 artikler af professor Ole Bjørn, Skattepolitisk Oversigt 1995.2.58 og  

 1995.6.226, som støtter dette synspunkt.
Repræsentanten har endvidere anført, at der i  

 nærværende sag er overordentlig god dokumentation for  

 størrelsen af servicehensættelserne og for de udgifter, der  

 erfaringsmæssigt påløber på de enkelte  

 mølletyper, at der således ikke i nærværende  

 sag er nogen stor usikkerhed med hensyn til størrelsen af  

 serviceforpligtelsen, hvilket burde medføre, at den foreliggende  

 praksis med hensyn til garantiforpligtelser overføres til også  

 at gælde serviceforpligtelser, samt at der i modsætning  

 til garantiforpligtelser ingen usikkerhed er med hensyn til om  

 serviceforpligtelserne bliver en realitet, idet serviceydelsen er garanteret  

 kunden og derfor altid skal leveres, hvorfor der så meget desto mere  

 bør tillades fradrag for hensættelser til såvel  

 garantiforpligtelser som serviceforpligtelser.
Repræsentanten har  

 desuden anført, at der ikke bør sondres mellem  

 serviceforpligtelser, der betales særskilt af kunden, og  

 serviceforpligtelser, der indkalkuleres i prisen, samt at blot  

 beløbet lader sig sandsynliggøre på mindst samme  

 måde som garantiforpligtelser, bør hensættelse tillades.
Til støtte for den subsidiære påstand har  

 repræsentanten anført, at den i 1995 afsagte Østre  

 Landsretsdom tillader skatteyderen at periodisere såvel indtægter  

 som udgifter.
Såfremt dette princip overføres på  

 nærværende sag, bør det tillades, at selskabet  

 periodiserer de skønnede indtægter fra serviceeftersyn, idet  

 dette vil give mulighed for at placere udgifter og indtægter i samme  

 år.
Repræsentanten har endvidere anført, at de  

 skønnede indtægter må svare til de for den enkelte  

 mølle fastsatte hensættelser, idet der ikke er kalkuleret med en  

 avance på serviceforpligtelsen.
 Landsskatteretten bemærker, at i henhold til statsskattelovens § 6,  

 stk. 1, litra a, kan udgifter, som i årets løb er anvendt til at  

 erhverve, sikre og vedligeholde indkomsten, herunder ordinære  

 afskrivninger, fradrages.
 Omkostninger kan som udgangspunkt først fradrages på det  

 tidspunkt, hvor den skattepligtige har pådraget sig en endelig, retlig  

 forpligtelse til at afholde disse, og hvor kravet kan opgøres  

 endeligt.
Ifølge retspraksis er der dog mulighed for at foretage fradrag for  

 hensættelse af et beløb til imødegåelse af  

 garantiforpligtelser, såfremt garantien vedrører oprindelige  

 mangler, hvor der har vist sig at være en risiko, samt hvor  

 garantibeløbene ikke kan anses for uvæsentlige, jf. bl.a.
TfS  

 1988.220. Størrelsen af hensættelsen fastsættes ud fra  

 tidligere års udgifter til garantiforpligtelser.
Landsskatteretten finder, at praksis for fradrag for  

 garantihensættelser kan finde tilsvarende anvendelse på  

 hensættelserne til serviceforpligtelser i nærværende sag,  

 idet der er tale om betydelige udgifter, som med sikkerhed vil blive  

 aktualiseret, ligesom der over for retten er fremført  

 tilstrækkelig dokumentation for udgifternes størrelse på  

 grundlag af tidligere års aktualiserede udgifter vedrørende  

 serviceforpligtelser på vindmøllerne.
Herefter finder retten, at  

 der kan gives selskabets repræsentant medhold i den principale  

 påstand, hvorefter der godkendes fradrag for hensættelser til  

 serviceforpligtelse, jf. statsskattelovens § 6, stk. 1, litra a.
 Den påklagede ansættelse er herefter at nedsætte til  

 0.
