Cirkulæreskrivelse om udskydelse/opdeling af fædreorlov 1. FORMÅL Denne FPTBST har til formål, at fastlægge retningslinjer for hvem der har mulighed for at udskyde/opdele fædreorlov.
2. REGELGRUNDLAG I ref. fremgår det, at en far i forbindelse med barnets fødsel har ret til orlov i indtil 2 sammenhængende uger umiddelbart efter fødslen eller efter modtagelsen i hjemmet eller efter aftale med arbejdsgiveren inden for de første 14 uger efter fødslen.
3. AFTALE OM UDSKYDELSE/OPDELING AF FÆDREORLOV Faren og dennes nærmeste chef kan i følgende tilfælde lave en aftale om at udskyde fædreorloven til efter den 14 uge efter fødslen, eller opdele fædreorloven i kortere perioder:
 - Når en medarbejder er udsendt i internationale missioner.
 - Når en medarbejder er under uddannelse, og hvor en afbrydelse af uddannelsesforløbet vil få betydelige konsekvenser.
 - Når en medarbejder oplever indlæggelseskrævende længerevarende sygdom hos det nyfødte barn.
 En sådan aftale skal pr. mail bekræftes af chefen overfor Forsvarets Personeltjeneste Barselskontor (FPT-KTP-Barselskontoret), da dagpengerefusionen fra kommunen i disse tilfælde helt bortfalder eller reduceres væsentligt.
 I øvrige tilfælde skal fædreorloven afholdes i indtil 2 sammenhængende uger inden for de første 14 uger efter fødslen.
4. SAGSBEHANDLENDE SEKTION Forsvarets Personeltjenestes Sygefraværs- og Barselssektion (SYBA) er sagsbehandlende sektion.
Henvendelse kan ske på telefon 32 66 55 66.
5. IKRAFTTRÆDEN Denne bestemmelse træder i kraft ved offentliggørelsen på retsinformation.dk.
