Varelager, forskydning Reference:
 VLL §1, stk. 1 og § 2, stk. 2.
 A A/S klagede for skatteåret 1996/97 over, at de stedlige  

 skattemyndigheder havde medregnet emballage m.v. ved  

 varelageropgørelsen.
Det fremgik at sagens oplysninger, at det klagende selskab ejede 75 % af B  

 I/S.
Det til grund for ansættelsen liggende regnskabsår var den  

 1. september 1994 til den 31. august 1995.
 Det var endvidere oplyst, at selskabet ved indkomstopgørelsen havde  

 fratrukket et lager af forvaltningsvarer (emballage, bæreposer,  

 etiketter mv) samt et lager af paller, som vedrørte B I/S.
 Udgiftsførslen var selvangivet således:
 Pallelager og forvaltningsvarer (regnskabsmæssigt aktiveret,  

 skattemæssigt fradragsberettiget).
Pallelager B I/S, primo 1.195.214 kr.
Pallelager B I/S, ultimo -1.638.333 kr.
Forvaltningsvarer B I/S, primo 722.271 kr.
Forvaltningsvarer B I/S, ultimo -801.980 kr.
I alt til udgiftsførsel 522.828 kr.
 Den regionale skattemyndighed havde til udgiftsførslen af  

 forvaltningsvarerne anført, at i følge varelagerlovens § 1,  

 stk. 5, var emballage og hjælpevarer omfattet af varelagerloven,  

 hvorfor disse skulle medregnes ved varelageropgørelsen.
Til udgiftsførslen af pallelageret havde myndighederne  

 anført, at pallerne ikke vedblev med at være sælgers  

 ejendom, men derimod fulgte varerne ved salg, hvorfor disse ligeledes skulle  

 medregnes ved varelageropgørelsen, hvilket understøttedes af  

 LSRM 1952.27, hvor emballage, der vedblev at tilhøre  

 leverandørens ejendom, kunne sidestilles med inventar.
Da pallerne  

 ikke vedblev at være sælgerens ejendom, måtte pallerne  

 derfor være at kvalificere som et omsætningsaktiv, der fulgte  

 varen og derfor var omfattet af varelagerlovens regler.
Dette  

 understøttedes af ligningsvejledningen for 1995 afsnit E.B.2.6.1.1,  

 hvoraf det fremgik, at emballage, som kunderne erhvervede ejendomsret til,  

 ansås for kundernes varelager, selv om emballagen senere kunne  

 tilbageleveres til leverandøren mod godtgørelse.
Dette gjaldt  

 ligeledes, når sælgeren havde pligt til at aftage returemballage  

 mod betaling.
Selskabets repræsentant havde anført, at såfremt der  

 skete en regulering af varelageropgørelsen ultimo, måtte  

 varelageret primo i lighed med ambi-sagerne reguleres tilsvarende.
Regionen  

 havde hertil anført, at korrektionen fulgte en årelang praksis  

 for regulering af varelagre, og at der ikke kunne drages en direkte  

 analogislutning til TSS-cirkulære 1995-21, der tilsigtede at korrigere  

 for det helt specielle forhold, at ambi skulle være skattemæssigt  

 neutral i lighed med momsen.
En korrektion, som en forskydelse af  

 varelagrene, ville medføre fradrag to gange for det varekøb,  

 der var i behold den 31. august 1993, hvilket var i strid med  

 statsskattelovens regler.
 Som følge af myndighedernes korrektion var varelageret  

 efterfølgende godkendt nedskrevet med yderligere 390.450 kr.
Selskabets repræsentant havde over for Landsskatteretten nedlagt  

 påstand om at indkomsten, i stedet for forhøjelserne på i  

 alt 2.440.313 kr. som anført af regionen, alene skulle forhøjes  

 med differencen mellem primo- og ultimolageret eller i alt 522.828 kr.  

 Repræsentanten havde til støtte herfor anført, at der var  

 enighed om, at lagrene skulle aktiveres, men at det eneste, der skulle  

 påvirke indkomstansættelsen for skatteåret 1996/97, der  

 vedrørte perioden fra 1. september 1994 til 31. august 1995, var  

 forskydningen i varelageret.
Princippet om, at det alene var forskydningen i  

 varelagrene, der skulle påvirke indkomsten var fremført af  

 Told-og Skattestyrelsen i de udstedte retningslinier vedrørende ambi,  

 herunder TSS cirkulære 1995-21 og TfS 1997.117.
Repræsentanten havde således anført, at der i  

 nærværende sag forelå den omvendte problemstilling end ved  

 ambi-sagerne, idet der i ambi-sagerne således var tale om en  

 nedsættelse af varelagerværdierne, hvorimod der her var tale om  

 en forhøjelse af varelagerværdierne.
Situationerne var  

 identiske, idet både ambi-sagerne og sager om varelagerreguleringer  

 således vedrørte et periodiseringsspørgsmål.
I  

 ambi-sagerne havde skattemyndighederne fundet, at der skulle ske en  

 neutralisering af ambi, men havde imidlertid nægtet genoptagelse af  

 1988, hvilket medførte, at der total set over en årrække  

 skete en indkomstforhøjelse, idet der ikke godkendtes fradrag for  

 1988-ambien.
Hvis der derimod alene sås på opgørelsen for  

 det enkelte år, så medførte skattemyndighedernes  

 reguleringer i ambi-sagerne, at der skete en neutralitet i det enkelte  

 år, idet der således i det konkrete år blev renset  

 fuldstændigt for ambi ved indkomstopgørelsen, hvilket Told- og  

 Skattestyrelsen og Skatteministeren havde udtalt ikke var i strid med  

 varelagerlovens § 2, stk. 2.
I nærværende sag var der tale om, at der korrekt skulle ske  

 regulering af varelagrene, hvor emballage, paller m.v. skulle henføres  

 til varelagrene.
Der skulle her i lighed med ambi-sagerne ske en regulering  

 både primo og ultimo, således at der i det enkelte år skete  

 en korrekt ansættelse med fradrag for dette års  

 varelagerbevægelser.
Repræsentanten havde i den forbindelse  

 henvist til den refererede afgørelse i TfS 1998.624, hvor  

 energiafgifter fandtes at skulle henregnes til varelageret.
Trods flere henvendelser havde Styrelsen i ambi-sagerne fastholdt, at der  

 for det første genoptagelsesår (1989) skulle ske en  

 primoregulering af varelageret uden ambi.
Styrelsen havde således ikke  

 fundet det i strid med reglerne, at ambi på primolageret i det  

 første genoptagelses år "dobbeltbeskattes", idet ambien var  

 indgået i varelagerværdien i året før.
Derfor var  

 det ej heller i strid med reglerne, at selskabet opnåede fradrag for  

 lageret pr. 31. august 1993 to gange, idet det i begge situationer var  

 skattestyrelseslovens regler, som satte grænse for, hvor mange år  

 en ansættelse kunne genoptages.
Repræsentanten havde videre anført, at i et brev til  

 Foreningen af Statsautoriserede Revisorer anførte skatteministeren, at  

 der tilsvarende kunne ske en primoregulering af varelageret i det  

 første år, der blev korrigeret for i situationer, der var  

 sammenlignelige med ambi situationen.
Ambi-sagerne kendetegnedes  

 ifølge ministeren ved alene at handle om skattemæssige  

 korrektioner og genoptagelse heraf.
I denne sag havde varelagrene været  

 aktiveret regnskabsmæssigt men ikke skattemæssigt, og  

 ansættelserne blev som følge heraf genoptaget.
Det var herefter  

 repræsentantens opfattelse, at der skulle ske en regulering af  

 varelageret både primo og ultimo indkomståret.
 Told- og Skattestyrelsen havde herefter i forbindelse med sagens  

 behandling ved Landsskatteretten udtalt:
"Målet med TS-cirkulære 1995-21 (korrektion for ambi) var, at  

 neutralisere skatteansættelserne for indkomstårene 1989-1992 for  

 ambi, sådan at de pågældende års  

 indkomstansættelser kom til at fremstå, som om ambien aldrig var  

 blevet opkrævet.
Denne neutralisering skulle i henhold til TfS 1997.61,  

 som senere blev uddybet ved TfS 1997.117, ske ved at korrigere såvel  

 primo- som ultimovarelageret for disse år for ambi.
Told- og  

 Skattestyrelsens opfattelse, som tilkendegivet i TfS 1998.624, om  

 varelagerkorrektionen i den i TfS 1998.624 omtalte sag, kunne foretages i  

 overensstemmelse med fremgangsmåden i ambisagerne, hviler  

 grundlæggende på det synspunkt, at uanset, hvad en  

 varelagerkorrektion skyldes, så er målet at  

 korrigere/neutralisere indkomstopgørelserne for de indkomstår,  

 hvor varelagerne er fejlagtigt opgjort.
Om det fejlagtigt opgjorte varelager  

 skyldes en uretmæssigt opkrævet afgift (ambi), der  

 efterfølgende skal fratrækkes varelageropgørelsen, eller  

 om de fejlagtigt opgjorte varelagre skyldes glemte omkostninger, der  

 efterfølgende skal tillægges varelageret - så er der dog i  

 begge situationer tale om at korrigere (neutralisere)  

 indkomstansættelsen for et eller flere givne indkomstår for  

 tidligere fejl, således at indkomstansættelserne for disse  

 indkomstår kommmer til at fremstå, som om de aldrig har  

 været opgjort fejlagtigt.
I relation til varelagerloven kan der efter  

 styrelsens opfattelse ikke sondres mellem om en varelagerkorrektion skyldes  

 den ene eller den anden type fejl.
Når det således i forhold til  

 korrektion for ambi er tilkendegivet, at korrektion for varelageret kan ske  

 ved primo- og ultimoregulering heraf synes det med rette at kunne  

 fremføres, at samme korrektionsform kan anvendes i relation til andre  

 varelagerkorrektioner.
Det er fra forskellig side anført, at styrelsens anvisning om  

 korrektionsformen vedrørende ambi, og dermed også  

 udstrækningen til andre typer varelagerkorrektioner, er i strid med  

 varelagerlovens § 2, stk. 2, idet der i ambisituationen med den anvendte  

 korrektionsform, ikke var identitet mellem værdiansættelsen af  

 primovarelageret i 1989 og ultimovarelageret i 1988. Styrelsen er ikke enig  

 heri.
Således fremgår det af TfS 1997.117, at:
"...En regulering af primovarelageret 1989 vil (indirekte) medføre  

 en korrektion af varelagerets værdi ultimo 1988. Denne beregning er  

 imidlertid kun af beregningsmæssig karakter, idet der ikke efter  

 cirkulæret kan ske en skattemæssig regulering (genoptagelse) for  

 indkomståret 1988." Der skete således ikke en tilsidesættelse af princippet i  

 varelagerlovens § 2, stk. 2, om identitet mellem varelageret ultimo  

 året og varelageret primo det efterfølgende år.
Blot fik  

 korrektionen af varelageret ultimo 1988 ingen skattemæssig virkning,  

 fordi indkomståret 1988 var skattemæssigt forældet og  

 dermed ikke kunne genoptages.
Det er således styrelsens opfattelse, at  

 princippet i varelagerlovens § 2, stk. 2 ikke blev tilsidesat i forbindelse  

 med korrektion for ambi.
Hvis der påberåbes primoregulering af et  

 varelager skal der, jf, varelagerlovens § 2, stk. 2, således også  

 ske en regulering af det forudgående indkomstårs ultimovarelager.  

 Hvis dette forudgående indkomstår ikke er begæret  

 genoptaget, kan der ikke foretages en ultimoregulering og i henhold til  

 princippet i varelagerlovens § 2, stk. 2, kan der således ikke  

 foretages en regulering af det efterfølgende indkomstårs  

 primovarelager.
Det er styrelsens opfattelse, at kun hvor der i forbindelse med korrektion  

 af varelagre, foreligger en situation, der forældelsesmæssigt er  

 helt identisk med situationen i ambi-sagerne - det vil sige, at korrektion af  

 det forudgående indkomstårs ultimovarelager afskæres  

 på grund af skattemæssig forældelse - kan man nå det  

 resultat, at der bliver en difference mellem et års ultimovarelager og  

 et efterfølgende års primovarelager.
En sådan situation  

 forelå i den i TfS 1998.624 omtalte sag, men foreligger ikke i  

 nærværende sag, idet det i denne sag forudgående  

 indkomstår 1994 (regnskabsåret 1993/94) ikke var forældet  

 på tidspunktet for genoptagelsesanmodningen." Det klagende selskabs repræsentant havde hertil anført, at  

 Told-og Skattestyrelsen således fuldt ud sidestillede andre  

 varelagerkorrektioner med de korrektioner, der var tale om i ambi-sagerne.  

 Det anførtes i styrelsens udtalelse, at der i begge tilfælde var  

 tale om at korrigere (neutralisere) indkomstansættelsen for et eller  

 flere givne indkomstår for tidligere fejl, således at  

 indkomstansættelsen for disse indkomstår kom til at fremstå  

 som om de aldrig havde været opgjort fejlagtigt.
På trods af  

 dette principielle standpunkt anførte styrelsen sidst i udtalelsen, at  

 princippet om skattemæssig neutralitet for det enkelte indkomstår  

 alene skulle være gældende, hvis korrektion af det  

 forudgående års ultimovarelager blev afskåret på  

 grund af skattemæssig forældelse.
Det var repræsentantens  

 opfattelse, at om den manglende korrektion af ultimolageret skyldtes, at  

 ansættelsesændringen for det tidligere indkomstår var  

 forældet efter reglerne i skattestyrelsesloven eller den skyldtes, at  

 skattemyndighederne trods viden om, at ansættelsen for det  

 foregående indkomstår ikke var korrekt - havde undladt at  

 gennemføre korrektion, var uden betydning for hvilket  

 periodiseringsprincip, der skulle være gældende for  

 skatteansættelsen for det enkelte indkomstår.
I  

 nærværende tilfælde havde selskabet opfordret told- og  

 skatteregionen til at ændre ansættelserne for det  

 foregående år.
At told- og skatteregionen havde undladt at  

 gennemføre korrektioner for regnskabsåret 1993/94  

 medførte efter repræsentantens opfattelse alene, at  

 myndighederne nu var afskåret fra en gennemføre disse på  

 grund af forældelsesreglerne i skattestyrelsesloven.
Havde regionen  

 fulgt selskabets opfordring til at korrigere indkomstårene for  

 regnskabsåret 1993/94 havde sagerne for dette år været helt  

 analoge med sagen refereret i TfS 1998.624, idet  

 ansættelsesændringer for regnskabsåret 1992/93 ikke kunne  

 gennemføres på korrektionstidspunktet på grund af  

 forældelse.
Repræsentanten havde videre anført, at det  

 ikke kunne komme selskabet til skade, at regionen trods opfordring hertil  

 undlod at gennemføre ansættelsesændringer  

 vedrørende det foregående indkomstår, og det måtte  

 efter repræsentantens opfattelse være regionens pligt at  

 gennemføre korrektioner, såfremt regionen var vidende om, at  

 skatteansættelserne var ukorrekte.
 Landsskatteretten udtalte:
 Efter det om pallerne og emballagen oplyste fandt retten, at disse  

 retteligt skulle kvalificeres som omsætningsaktiver, idet  

 ejendomsretten hertil overgik til erhververen sammen med hovedproduktet,  

 hvorfor disse varer skulle medregnes ved opgørelsen af varelagrene,  

 jf. varelagerlovens § 1, stk. 5.
Det fremgik af varelagerlovens § 1, stk. 1, at varelageret skulle  

 opgøres samtidig med opgørelsen af den skattepligtige indkomst,  

 hvilket skulle forstås på den måde, at opgørelsen af  

 varelageret foretoges ultimo den omhandlede periode.
Efter varelagerlovens §  

 2, stk. 2, skulle den værdiansættelse af varelageret, der var  

 anvendt ved slutningen af et regnskabsår, benyttes ved  

 værdiansættelsen af det samme varelager ved begyndelsen af det  

 efterfølgende regnskabsår.
Heraf fremgik det, at værdien  

 af varelager primo regnskabsåret alene var en afspejling af varelageret  

 ultimo i det forudgående regnskabsår.
Told- og Skattestyrelsen havde imidlertid udtalt, at ved  

 varelagerkorrektion skulle der ske en regulering af såvel primo- som  

 ultimovarelageret for et indkomstår i overensstemmelse med  

 fremgangsmåden i ambisagerne, således at  

 indkomstansættelsen for indkomståret kom til at fremstå,  

 som om det aldrig havde været opgjort fejlagtigt.
Dette gjaldt dog kun  

 i det omfang en regulering af varelageret ultimo året før og  

 dermed primo året ikke kunne ske udfra de i skattestyrelsesloven  

 fastsatte genoptagelsesfrister.
Styrelsen havde videre anført, at en  

 sådan varelagerkorrektion, hvorefter der ikke var identitet mellem  

 værdiansættelsen af primovarelageret og det forudgående  

 års ultimovarelager, ikke var i strid med varelagerlovens § 2, stk. 2.  

 Det var således styrelsens opfattelse, at en regulering af  

 primovarelageret kun var af beregningsmæssig karakter, idet der ikke  

 efter skattestyrelseslovens regler kunne ske en skattemæssig regulering  

 (genoptagelse) for det forudgående forældede  

 indkomstår.
Retten kunne tiltræde styrelsens opfattelse, hvorefter principperne  

 ved ambisagerne gjaldt generelt ved varelagerreguleringer.
Retten fandt  

 herefter, at der også i det foreliggende tilfælde skulle ske en  

 regulering af det påklagede indkomstårs varelager primo og ultimo  

 vedrørende forvaltningsvarer og paller, således at  

 forhøjelsen alene skulle være på 522.828 kr. og ikke  

 2.049.863 kr., som opgjort af regionen.
Retten havde herved i henhold til det  

 af selskabets repræsentant anførte fundet, at det forhold, at  

 det forudgående indkomstår ikke havde været forældet  

 på tidspunktet for selskabets anmodning om regulering af varelageret  

 primo, ikke i sig selv kunne medføre, en fravigelse af  

 ovennævnte udgangspunkt, hvorefter der generelt ved  

 varelagerreguleringer i et indkomstår skulle ske en  

 beregningsmæssig regulering af det påklagede års  

 primovarelager som af ultimovarelageret, således at der skete en  

 korrekt opgørelse af skatteansættelsen for indkomståret.  

 Den påklagede ansættelse blev nedsat med 1.527.035 kr.
