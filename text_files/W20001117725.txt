Kendelse fra Pressenævnet i sag nr.  

 15/2000 [K] v/Dansk Socialrådgiverforening har ved advokat  

 Steen Leonhardt Frederiksen ved brev dateret fredag den 4. februar 2000  

 klaget til Pressenævnet over en artikel bragt i Ekstra Bladet den 9.  

 januar 2000, idet hun mener, at god presseskik er tilsidesat.
 Det fremgår af artiklen bragt i Ekstra Bladet den 9.  

 januar 2000 med overskriften "PRESSET TIL AT SKRIVE UNDER", at:
"Nedslidt hjemmehjælper blev udsat for ulovlige  

 metoder, da hun søgte førtidspension Den 12. november 1998 er  Ulla  Rasmussen indkaldt til  

 samtale hos sin sagsbehandler [K] i Hvidovre Kommune.
Anledningen er  

 "triviel":  Ulla har i februar samme år søgt om  

 førtidspension.
Hendes helbred kan ikke mere.
Den 48-årige  

 hjemmehjælper lever i et helvede af muskelsmerter.
Ikke mindst de  

 sidste 13 års arbejde som hjemmehjælper for Hvidovre har nedslidt  

 hende.
Inden mødet ringer  Ulla  Rasmussen til mig.
Jeg  

 forklarer, hvordan en ansøgning om førtidspension skal  

 behandles og spørger, om hun havde været i  

 arbejdsprøvning? Eller revalidering? Nej, det har hun ikke.
 - Så er det noget af det næste, der skal ske,  

 forklarer jeg.
- Hvidovre har pligt til at undersøge, om du kan  

 revalideres tilbage til arbejdsmarkedet.
Du skal medvirke, så godt du  

 evner til en arbejdsprøvning.
Kommunen må slet ikke tage  

 stilling til din pensionsansøgning, før den har  

 undersøgt disse ting og fremskaffet alle de oplysninger, der er  

 nødvendige for at træffe en korrekt afgørelse.
På mødet den 12. november sker der noget helt  

 andet.
Da  Ulla siger, at hun gerne vil arbejdsprøves, får hun  

 den besked, at så skal hun skrive under på, at hun  

 trækker sin pensionsansøgning tilbage! Og ikke nok med det.
Sagsbehandleren udstyrer minsandten  

  Ulla med en håndskreven besked, hvorpå der står, at hvis  

 hun vil i arbejdsprøvning, så skal hun skrive under på, at  

 pensionsansøgningen trækkes! Og hvis ikke hun vil skrive under  

 på det, så bliver pensionsansøgningen behandlet nu.
 Det vil sige på et tidspunkt, hvor  

 beslutningsgrundlaget slet ikke er indhentet.
Den halve million danskere, der har snuset til  

 pensionssystemet ved godt, hvad fidusen er med dette lille system-trick: en  

 afgørelse på et ufærdigt grundlag ville med sikkerhed  

 betyde afslag.
Og havde hun skrevet under   ja så var der heller ingen  

 pensionssag længere! Går den, så går den.
 Men selv om  Ulla kun har gået syv år i skole,  

 og hun lige siden har haft ufaglært og fysisk nedslidende arbejde,  

 behøver hendes retsinstinkt ikke at fejle noget.
 Ulla fik endda to skriftlige rykkere fra kommunen  

 på, om hun trak ansøgningen tilbage.
 - Det ligner ikke en fejltagelse, siger  Ulla i dag.
 - Jeg fik klart indtryk af, at det med underskriften var  

 fast rutine i kommunen.
LÆGEKONSULENTEN Resten af  Ullas historie er "banal". Efter min  

 indblanding kom Hvidovre i gang med at få  Ulla undersøgt af  

 speciallæger.
Arbejdsprøvningen viste, at hun ikke kunne holde  

 til det, men måtte opgive med det samme.  Ulla fik 13 måneder  

 mere på sygedagpenge, mens kommunen fik gjort de ting, den skulle.
Og i  

 december 1999 fik hun sin førtidspension.
 De læsere, der får fråde om mundvigene  

 ved at høre om lægekonsulenter, får brug for et  

 håndklæde når de læser det følgende:
Den 26. oktober 1998 skriver lægekonsulent  Erik  

  Bangsholm i  Ullas sag: "Øjensynlig ingen kliniske holdepunkter for  

 fibromyalgi". Året efter   november 1999   får  Ulla tilkendt  

 pension på grund af sygdommen fibromyalgi.
Det anføres, at  

 sygdommen er "lægeligt veldokumenteret og har været til stede i  

 10-15 år." Ulla  Rasmussen: - Jeg blev presset til at skrive under.  

 Jeg ville have skrevet under, hvis der ikke var nogen uden for kommunen, der  

 havde hjulpet mig.
Ingen i Hvidovre fortalte mig om mine rettigheder.
Hvidovre forklarer i et skriftligt svar på en  

 række spørgsmål fra mig, at kommunen har behandlet sagen  

 korrekt og netop villet tage hensyn til  Ulla." Klageren har anført, at artiklen indeholder  

 alvorlige sigtelser mod hende for pligtforsømmelse og for misbrug af  

 stilling, men at det eneste, hun forsøgte på mødet den  

 12. november 1998, var at opfylde sin forpligtelse til at rådgive og  

 vejlede  Ulla  Rasmussen, og at hendes rådgivning tog udgangspunkt i  

 kommunens lægekonsulents vurdering af, at der på daværende  

 tidspunkt ikke skønnedes at være kliniske holdepunkter for  

 tilstedeværelsen af sygdom, der berettigede til pension.
Klageren  

 vejledte på denne baggrund  Ulla  Rasmussen om, at der på  

 daværende tidspunkt ikke var udsigt til, at en pensionsansøgning  

 ville blive imødekommet, og hun foreslog derfor forrevalidering for at  

 konstatere, om revalidering var en mulighed.
Papirlappen var alene en  

 huskeseddel, som klageren skrev, for at  Ulla  Rasmussen så  

 præcist som muligt kunne diskutere sagen med andre.
Da revalidering  

 viste sig ikke at være en mulighed, har  Ulla  Rasmussen  

 efterfølgende fået tilkendt pension.
Klageren har tillige anført, at baggrunden for, at  

 hun forelagde spørgsmålet om viderebehandling af pensionssagen  

 for klageren på mødet den 12. november 1998, var, at et afslag  

 som konsekvens kunne have, at  Ulla  Rasmussens ret til sygedagpenge  

 bortfaldt, hvorimod  Ulla  Rasmussens ret til sygedagpenge ville kunne  

 bibeholdes i forbindelse med et forrevalideringsforløb.
Klageren  

 forsøgte ikke at presse  Ulla  Rasmussen til at skrive under på  

 noget, og formålet med at få  Ulla  Rasmussen til at trække  

 pensionsansøgningen tilbage på daværende tidspunkt alene  

 var at få undersøgt, hvorvidt revalidering var mulig.
Klageren har herudover anført, at baggrunden for,  

 at  Ulla  Rasmussens ansøgning om pension senere blev  

 imødekommet, alene var en fornyet statuserklæring fra hendes  

 egen læge, som gav anledning til indhentelse af yderligere  

 speciallægeerklæringer.
Disse medførte en ændret  

 vurdering af hendes helbredstilstand.
 Klageren har endvidere anført, at det fremgår  

 af kommunens brev til bladet, at det er kommunens opfattelse, at hendes  

 rådgivning var i overensstemmelse med loven og de generelt fastsatte  

 retningslinier for de sociale sagsbehandlere i kommunen.
 Klageren har tillige anført, at hun af sin  

 overordnede blev bedt om ikke at besvare henvendelsen fra bladet, idet  

 kommunen ville sørge for en samlet besvarelse.
Klageren har herudover anført, at hun ved at  

 være omtalt ved navns nævnelse i artiklen føler sig  

 personlig stærkt krænket, og at hun er blevet udstillet på  

 en måde, som kan give problemer i forhold til hendes andre klienter.  

 Det var endvidere ikke nødvendigt at omtale hende ved navn for at  

 opnå formålet med artiklen.
Da kommunen endvidere bakker op om  

 hendes handlemåde i sagen, så forekommer det unødigt  

 krænkende alligevel at nævne hende ved navn i artiklen.
Det  

 bør også tillægges betydning, at klageren er underordnet i  

 forhold til ledelsen i kommunen, og at kommunens ledelse har påtaget  

 sig det fulde ansvar for det omhandlede hændelsesforløb.
 Klageren har endelig anført, at bladet ikke har  

 sandsynliggjort, at hun har forvaltet pensions- eller dagpengelovgivningen  

 ulovligt.
Indklagede har anført, at man er i besiddelse af  

 dokumentation for, at  Ulla  Rasmussen har været udsat for direkte  

 ulovlig sagsbehandling og vildledning fra klagerens side, og at det var  

 klageren, der forsøgte at presse  Ulla  Rasmussen til at skrive under  

 på noget imod hendes vilje.
Det, som  Ulla  Rasmussen følte sig  

 presset til at skrive under på, ville i givet fald have medført,  

 at hun havde mistet væsentlige rettigheder efter den sociale  

 lovgivning, hvilket klageren ikke fortalte  Ulla  Rasmussen, uagtet at hun  

 har pligt hertil efter lovgivningen.
Indklagede har endvidere anført, at  Ulla  

  Rasmussen rettede henvendelse til bladet den dag, hun skulle til møde  

 om sin pensionssag hos klageren for at få vejledning, idet hun ikke  

 selv havde mulighed for at vurdere, om sagsbehandlingen foregik efter loven.  

 Indklagede vejledte herefter  Ulla  Rasmussen.
Allerede samme eftermiddag  

 ringede  Ulla  Rasmussen på ny og fortalte, at hun havde fået  

 besked på, at hun skulle skrive under på, at hun trak sin  

 pensionsansøgning tilbage, hvis hun ville i arbejdsprøvning, og  

 at hvis hun ikke ville skrive under på det, så skulle hun skrive  

 under på, at hun ville have sin pensionsansøgning til  

 afgørelse nu.
Som dokumentation har bladet en lap skrevet af klageren,  

 hvorpå der står: "Arbejdsprøvning?? Skal skrive under  

 på at pensionsansøgning trækkes/eller vil have behandlet  

 pensionsansøgning nu". Da arbejdsprøvning efter loven som  

 hovedregel er et fast led i behandlingen af enhver pensionssag, er det i  

 strid med loven at anmode en klient at trække sin  

 pensionsansøgning tilbage som forudsætning for  

 arbejdsprøvning.
Hvis  Ulla  Rasmussen havde trukket sin  

 pensionsansøgning tilbage, var det kun forvaltningen, der kunne  

 beslutte, om der skulle rejses en ny pensionssag, idet pensionsloven er  

 ændret med virkning fra 1. juli 1998.  Ulla  Rasmussen ville  

 således have mistet det retskrav, hun havde på at få  

 behandlet sin pensionsansøgning.  Ulla  Rasmussen ville endvidere have  

 mistet kravet på at få behandlet ansøgningen  

 således, at pensionen blev beregnet med tilbagevirkende kraft fra  

 ansøgningstidspunktet, og hun ville have mistet sine sygedagpenge  

 tidligere.
Alt i alt var kommunen således sluppet billigere, hvis hun  

 havde skrevet under i overensstemmelse med sagsbehandlerens anbefaling.
 Indklagede har tillige anført, at papirlappen ikke  

 blot var en huskeseddel, idet klageren rykkede flere gange for at få  

  Ulla  Rasmussens underskrift, også efter at hun havde tilkendegivet,  

 at hun ikke kunne skrive under.
Indklagede har endvidere anført, at hvis  Ulla  

  Rasmussen havde skrevet under på at få sin pensionssag behandlet  

 nu, så havde hun med sikkerhed fået afslag, og hun ville  

 også derved have skadet sig selv.
På det tidspunkt, da klageren  

 anmodede  Ulla  Rasmussen om at tage stilling til, om pensionssagen skulle  

 behandles eller tilbagekaldes, var den obligatoriske vurdering fra egen  

 læge slet ikke indhentet endnu.
Der forelå en  

 statusbedømmelse fra  Ulla  Rasmussens speciallæge dateret  

 december 1997, og det var først efter, at indklagede var gået  

 ind i sagen, at kommunen begyndte at overveje, om der var behov for  

 indhentelse af yderligere oplysninger.
 Indklagede har derudover anført, at bladet på  

 vegne af  Ulla  Rasmussen krævede, at der blev indhentet aktuelle  

 lægelige vurderinger, og at hun kom i arbejdsprøvning, samt at  

 det er endt med, at hun har fået tilkendt den pension, hun er  

 berettiget til.
 Indklagede har tillige anført, at da kommunen blev  

 opmærksom på, at bladet bistod  Ulla  Rasmussen i sagen, så  

 frafaldt man kravet om, at hun skulle trække sin  

 pensionsansøgning tilbage.
Indklagede har endvidere anført, at det var  

 nødvendigt at nævne klagerens navn i artiklen og at hænge  

 hende ud, for det var hende, der foretog ulovligheder og forsømmelser  

 i sagsbehandlingen og ikke kommunen, hvilket bladet har undersøgt ved  

 at spørge kommunen om, hvilke retningslinier sagerne skal behandles  

 efter.
Kommunen har i denne anledning oplyst, at sagen skal behandles efter  

 "Socialministeriets vejledning om social pension". Det er imidlertid ikke,  

 hvad klageren har gjort.
Hvis en kommunal sagsbehandler foretager sig noget  

 kritisabelt eller forkert, så må hun finde sig i at blive omtalt  

 i pressen.
Dette er et grundvilkår i et demokratisk land, og det er  

 pressens opgave at bringe sådanne forhold frem, hvilket har stor  

 betydning for retssikkerheden i samfundet.
Det er endvidere den enkelte  

 socialrådgivers eget ansvar at overholde lovgivningen.
Endelig har indklagede anført, at når  

 klageren henviser til, at der ikke var kliniske holdepunkter for  

 tilstedeværelsen af sygdom, der berettigede til pension, så  

 skyldes det udelukkende, at klageren ikke havde sørget for sagens  

 oplysning på daværende tidspunkt.
Når klageren endvidere  

 henviser til, at kommunens ledelse stod inde for klagerens handlemåde  

 og for det omhandlede hændelsesforløb, så er bladets  

 kommentar hertil, at en sagsbehandling ikke bliver lovliggjort ved, at  

 medarbejderens overordnede bakker op, og at dette er irrelevant for omtalen i  

 bladet.
 Under henvisning til ovenstående mener bladet ikke,  

 at det var i strid med god presseskik at nævne klagerens navn i  

 artiklen.
 I sagens behandling har følgende  

 nævnsmedlemmer deltaget: Axel Kierkegaard, Aage Lundgaard, Kaare R.  

 Skou og Kirsten Dyregaard.
 Pressenævnet udtaler:
 Pressenævnet bemærker indledningsvis, at  

 nævnet på det foreliggende grundlag ikke har mulighed for at  

 vurdere, om  Ulla  Rasmussen har modtaget den rådgivning, som hun efter  

 loven har krav på.
I artiklen rettes på baggrund af omtalen af en  

 konkret pensionssag nogle meget alvorlige beskyldninger mod klageren om  

 magtmisbrug og om ulovlig sagsbehandling.
Bladet har kendskab til sagen fra  

 pensionsansøgeren  Ulla  Rasmussen og fra kommunens ledelse, som i  

 forbindelse med besvarelsen af nogle spørgsmål fra bladet har  

 tilkendegivet, at man bakker op om klagerens handlemåde i sagen.
Bladet  

 har tillige anmodet klageren om at besvare nogle spørgsmål,  

 hvilket klageren efter anmodning fra sin overordnede ikke har gjort.
Klageren  

 har således ikke udtalt sig over for bladet i anledning af  

 beskyldningerne.
 Pressenævnet finder, at det af hensyn til artiklen i  

 bladet ikke var påkrævet at anføre klagerens navn, da  

 Hvidovre Kommune har påtaget sig det fulde ansvar for sagsbehandlingen  

 og påtaget sig at svare på henvendelsen fra Ekstra Bladet.
 Pressenævnet udtaler derfor sin kritik af Ekstra  

 Bladet.
 I medfør af medieansvarslovens § 49  

 pålægges det herefter den ansvarshavende redaktør af  

 Ekstra Bladet at offentliggøre følgende:
 "Kendelse fra Pressenævnet.
Ekstra Bladet bragte under overskriften "Presset til at  

 skrive under" en artikel, der omhandlede en hjemmehjælpers  

 ansøgning om førtidspension.
Det fremgik af artiklen, at  

 hjemmehjælperen havde været til møde hos sin sagsbehandler  

 om pensionsansøgningen, og artiklen fremførte i denne  

 forbindelse nogle alvorlige beskyldninger mod sagsbehandleren om magtmisbrug  

 og om ulovlig sagsbehandling.
 Sagsbehandleren,[K], indbragte sagen for  

 Pressenævnet og gjorde gældende, at det var i strid med god  

 presseskik at nævne hendes navn i artiklen i forbindelse med de  

 alvorlige beskyldninger.
 Pressenævnet bemærkede indledningsvis, at  

 nævnet på det foreliggende grundlag ikke har mulighed for at  

 vurdere, om  Ulla  Rasmussen har modtaget den rådgivning, som hun efter  

 loven har krav på.
I artiklen rettes på baggrund af omtalen af en  

 konkret pensionssag nogle meget alvorlige beskyldninger mod klageren om  

 magtmisbrug og om ulovlig sagsbehandling.
Bladet har kendskab til sagen fra  

 pensionsansøgeren  Ulla  Rasmussen og fra kommunens ledelse, som i  

 forbindelse med besvarelsen af nogle spørgsmål fra bladet har  

 tilkendegivet, at man bakker op om klagerens handlemåde i sagen.
Bladet  

 har tillige anmodet klageren om at besvare nogle spørgsmål,  

 hvilket klageren efter anmodning fra sin overordnede ikke har gjort.
Klageren  

 har således ikke udtalt sig over for bladet i anledning af  

 beskyldningerne.
 Pressenævnet finder, at det af hensyn til artiklen i  

 bladet ikke var påkrævet at anføre klagerens navn, da  

 Hvidovre Kommune har påtaget sig det fulde ansvar for sagsbehandlingen  

 og påtaget sig at svare på henvendelsen fra Ekstra Bladet.
 Pressenævnet udtaler derfor sin kritik af Ekstra  

 Bladet.
 København den 12. april 2000.
Axel Kierkegaard, Aage Lundgaard, Kaare R.
Skou og Kirsten  

 Dyregaard".
 Afsagt den 12. april 2000.
