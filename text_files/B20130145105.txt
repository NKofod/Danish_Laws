Bekendtgørelse om klage over a-kassernes afgørelser I medfør af § 98, stk. 1, i lov om arbejdsløshedsforsikring m.v., jf. lovbekendtgørelse nr. 1101 af 12. september 2013, fastsættes efter forhandling med Beskæftigelsesrådet:
 Personkreds m.v.
 § 1. Den, som en a-kasses afgørelse vedrører, kan klage til Arbejdsskadestyrelsen eller Styrelsen for Arbejdsmarked og Rekruttering over afgørelsen efter lov om arbejdsløshedsforsikring m.v.
Klagemyndighed § 2. Arbejdsskadestyrelsen træffer afgørelse om klager over afgørelser, som a-kasserne træffer efter lov om arbejdsløshedsforsikring m.v.
Afgørelse i de klagesager, der fremgår af bilag 1, træffes dog af Styrelsen for Arbejdsmarked og Rekruttering.
Stk. 2. Klager i sager, der hører under Arbejdsskadestyrelsen, skal af a-kassen sendes til Arbejdsskadestyrelsen.
Klager i sager, der hører under Styrelsen for Arbejdsmarked og Rekruttering, skal sendes til Styrelsen for Arbejdsmarked og Rekruttering.
Klage over en a-kasses afgørelse § 3. A-kassens afgørelser træffes af hovedledelsen eller af en afdeling.
Klage over en a-kasses afgørelse skal sendes til hovedledelsen.
 Stk. 2. Det skal fremgå af a-kassens afgørelse, at afgørelsen kan indbringes for enten Arbejdsskadestyrelsen eller Styrelsen for Arbejdsmarked og Rekruttering inden 4 uger efter, at klageren har fået meddelelse om afgørelsen, jf. dog stk. 5.
 Stk. 3. Hvis hovedledelsen fuldt ud giver klageren medhold, underrettes klageren skriftligt herom.
 Stk. 4. Hvis hovedledelsen ikke giver klageren medhold, sendes klagen inden 4 uger efter modtagelsen til styrelsen, jf. dog stk. 5. Klagen skal oversendes til styrelsen, uanset at medlemmet har klaget for sent.
Stk. 5. Hvis hovedledelsen giver klageren delvist medhold, skal hovedledelsen træffe ny afgørelse i sagen.
Det samme gælder, hvis hovedledelsen mener, at afgørelsen skal skærpes til ugunst for klageren.
Klagen og den nye afgørelse skal straks sendes til styrelsen.
 Stk. 6. Hovedledelsen skal sammen med klagen og evt. ny afgørelse, jf. stk. 5, sende sine bemærkninger til sagen, samt det materiale, der er nødvendigt for sagens behandling.
Stk. 7. Hovedledelsen skal skriftligt underrette klageren om, at klagen og evt. ny afgørelse, jf. stk. 5, er sendt til styrelsen.
Hovedledelsen skal samtidig orientere klageren om de bemærkninger til sagen og det materiale, som hovedledelsen har sendt med.
 Stk. 8. Klagen m.v. sendes til styrelsen via den sikre internetforbindelse, jf. reglerne i bekendtgørelse om digital kommunikation i arbejdsløshedsforsikringen.
 § 4. En klage til Arbejdsskadestyrelsen eller Styrelsen for Arbejdsmarked og Rekruttering har ikke opsættende virkning, medmindre styrelsen i særlige tilfælde giver tilladelse til det.
Afgørelser efter øvrige love § 5. Bekendtgørelsen finder også anvendelse på a-kassernes afgørelser i henhold til reglerne i anden lovgivning, hvori der er henvist til klagebestemmelserne i lov om arbejdsløshedsforsikring m.v.
 Ikrafttræden m.v.
 § 6. Bekendtgørelsen træder i kraft den 30. december 2013.
 Stk. 2. Samtidigt ophæves bekendtgørelse nr. 1099 af 26. november 2012 om klage over a-kassernes afgørelser.
Arbejdsskadestyrelsen, den 16. december 2013 Anne-Marie Rasmussen / Jane Hansen Bilag 1 Klagesager, hvor afgørelsen træffes af Styrelsen for Arbejdsmarked og Rekruttering.
 Styrelsen for Arbejdsmarked og Rekruttering træffer afgørelse i sager i følgende tilfælde:
 Afgørelser, der er truffet som led i styrelsens tilsyn.
 Afgørelser, der alene vedrører a-kassernes sagsbehandling, eller hvor dette spørgsmål indgår som en del af en afgørelse i en tilsynssag.
 Afgørelser, der alene vedrører partshøring, eller hvor dette spørgsmål indgår som en del af en afgørelse i en tilsynssag.
 Afgørelser, hvori indgår a-kassernes opkrævning af tilbagebetalingskrav, renter og genoptagelse i en a-kasse.
 Afgørelser, hvori indgår tilbagebetaling og evt. sanktion for svig, uagtsomhed eller forsøg.
 Afgørelser, der vedrører EØS-dagpenge, medregning af anciennitet fra andre EØS-lande for ret til arbejdsløshedsdagpenge samt grænsearbejderes ret til arbejdsløshedsdagpenge.
 Afgørelser, der vedrører a-kassens vejledningspligt, hvor dette spørgsmål indgår som en del af en afgørelse om en eller flere af de ovennævnte problemstillinger.
 Afgørelser, der vedrører bortfald af refusion i tilfælde af manglende indsendelse af dokumentation for udbetaling af dagpenge efter art. 65 i forordning (EF) nr. 883/04.
