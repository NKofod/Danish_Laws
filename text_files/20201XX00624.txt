Skriftlig fremsættelse (28. januar 2021) Finansministeren, fg.: (Morten Bødskov):
 Herved tillader jeg mig for Folketinget at fremsætte:
Forslag til folketingsbeslutning om ordningen for Den Europæiske Unions egne indtægter (Beslutningsforslag nr.
B 135) Forslaget til folketingsbeslutning fremsættes, fordi ændringer i retsgrundlaget til finansiering af EU's budget kræver ratifikation i alle EU-medlemslande.
Danmark ratificerer ordningen i kraft af et beslutningsforslag i Folketinget, hvilket også var fremgangsmåden ved tidligere ændringer.
Ordningen om Den Europæiske Unions egne indtægter træder først i kraft med tilbagevirkende kraft fra 1. januar 2021, når alle medlemslande har ratificeret ordningen.
Ordningen om Den Europæiske Unions egne indtægter er en del af den samlede aftale om EU's flerårige finansielle ramme for 2021-2027. Den nye ordning for Den Europæiske Unions egne indtægter indebærer bl.a. at andelen af toldindtægterne, som medlemsstaterne kan beholde til dækning af opkrævningsomkostninger opjusteres fra 20 pct. til 25 pct., at der foretages en forenkling af de momsbaserede egne indtægter, og der introduceres en ny indtægtskilde baseret på mængden af ikke-genanvendt plastemballage genereret i medlemsstaterne.
Ordningen for EU's egne indtægter indebærer ligeledes, at Danmark modtager en årlig korrektion på BNI-bidraget på 2,7 mia. kr. (2018-priser). Endelig er ikrafttrædelsen af ordningen for EUs egne indtægter en forudsætning for Kommissionens bemyndigelse til at optage af lån for op til 750 mia. euro (2018-priser) til finansiering af Den Europæiske Unions genopretningsinstrument.
 Regeringen har tilsluttet sig den samlede aftale om EU's flerårige finansielle ramme for 2021-2027 på Danmarks vegne, efter mandat fra Folketingets Europaudvalg.
 Idet jeg tillader mig at henvise til bemærkningerne til forslaget, håber jeg på tilslutning fra Folketingets partier til beslutningsforslaget.
