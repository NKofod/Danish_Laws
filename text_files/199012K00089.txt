Nr LSF 89 Forslag til Lov om registrering af AIDS-syge og HIV-positive Fremsat af Tove Niemann (FP) Behnke (FP) Annette Just (FP) Ingrid  

 Kjældgaard (FP) Pia Kjærsgaard (FP) den 22. november 1990 § 1. Der oprettes et centralt register over personer, der er AIDS-syge eller HIV-positive.
§ 2. Alle AIDS-syge eller HIV-positive, der er i kontakt med  

 sygehuse, kønssygdomsklinikker eller andre lignende institutioner,  

 registreres.
Det er en pligt for de nævnte instanser at give meddelelse til  

 registret, når de kommer i kontakt med AIDS-syge eller andre HIV-positive.
 § 3. Sundhedsministeren fastsætter nærmere regler for indberetning  

 af oplysninger til registret og benyttelse af dette.
 § 4. Loven træder i kraft den 1. december 1990.
Bemærkninger til lovforslaget AIDS-smitten vil i de kommende år brede sig til 1 eller 2 pct. af  

 befolkningen, og derefter vil sygdommen kræve dødsofre, i samme takt som nye  

 ofre bliver smittet.
AIDS-sygdommen er dødelig, og der eksisterer ikke i øjeblikket  

 behandlingsmuligheder, der kan helbrede de smittede, men forskningen gør så  

 hurtige fremskridt, at situationen hurtigt kan ændres.
Det vil derfor være  

 overordentlig hensigtsmæssigt for samfundet - uden forsinkelse - at  

 klarlægge, hvor mange der er angrebet, og hvor de bor, så man uden  

 forsinkelse kan lade fremtidige fremskridt komme de smittede personer til  

 gode.
Dette kan ikke lade sig gøre uden rettidig registrering.
 AIDS er en så alvorlig sygdom, at det vil være særdeles risikabelt blot at  

 gå ud fra en multiplikatorfaktor, som man f.eks. gør i vurderinger af  

 udbredelsen af influenzaepidemier, hvor man typisk siger, at influenzaen er  

 ca. 10 gange mere udbredt end antallet af anmeldte influenzatilfælde1).
I særlige tilfælde kan ansatte i sundhedsvæsenet møde HIV-positive  

 personer på deres arbejde med deraf følgende risiko for at blive udsat for  

 smitte.
Det er fortrinsvis læger, sygeplejersker, fængselsbetjente,  

 Falckreddere, tandlæger, laboranter og politibetjente, som kommer i kontakt  

 med de HIV-positive personer.
Historier om forskellige erhvervsgrupper som  

 f.eks. tandlæger, læger og sygeplejersker, der nærer en ikke ubegrundet frygt  

 for at blive smittet på deres arbejde med den dødbringende sygdom, er  

 desværre ikke længere ualmindelige.
Kirurgen Dennis Raahave og bakteriologen  

 Annie Bremmelgaard, Frederiksberg Hospital, har fremført, at i løbet af en  

 trediveårig periode vil 6 personer blandt kirurger og kirurgers  

 hjælpepersonale være HIV-smittet, og et par af kirurgerne vil sandsynligvis  

 være døde2).
 I Sverige - som vi ellers ynder at sammenligne os med - praktiseres  

 indsatsen imod AIDS på en helt anden måde, end man gør i Danmark.  

 Hovedforskellen mellem den danske og den svenske indsats mod AIDS-sygdommen  

 er, at Sverige har henført AIDS til kønssygdomslovgivningen med deraf  

 følgende muligheder for at anvende tvangsmæssige foranstaltninger over for  

 smittede og syge3).
 I straffelovens § 252 står: »Med hæfte eller med fængsel indtil 4 år  

 straffes den, der for vindings skyld, af grov kådhed eller på lignende  

 hensynsløs måde volder nærliggende fare for nogens liv eller førlighed.«  

 Denne paragraf er ubrugelig, så længe der ikke har fundet en registrering af  

 AIDS-syge sted, da myndighederne efter de gældende regler ikke kan få oplyst,  

 om denne person har været bekendt med sin tilstand og dermed vidst, at  

 vedkommende er smittebærer.
 Alle partier taler om, at forebyggelse er vigtigere end helbredelse.
Registrering af AIDS-patienter kan netop medvirke til at hindre, at  

 sygdommen bliver udbredt.
Hvad skal vi med en straffelov, hvor man kan  

 anklage AIDS-smittede, der bevidst smitter andre, for manddrab, når der ikke  

 er mulighed for at finde personen? I forhold til indbyggertallet er Danmark det land i Europa, der har  

 fjerdeflest AIDS-ramte.
Det direkte formål med registrering af personer smittet med AIDS  

 (HIV-positive) er at få kendskab til sygdomstilfældenes antal og fordeling.  

 Men det er også af stor betydning at kende tilfældenes art, således at det  

 vil være muligt, når nye lægemidler fremkommer (en effektiv behandlingsmetode  

 eller eventuelt vaccine), hurtigt at kunne kontakte de HIV-positive, således  

 at man ikke først skal til at teste hele befolkningen på dette tidspunkt - en  

 test, som i sig selv vil tage måneder eller år.
Denne test vil have samme  

 betydning som den, man foretog tidligere i århundredet for at bekæmpe  

 tuberkulosen, og som den registrering, man i Danmark foretog i 1920'erne af  

 seroreaktioner for syfilis.
Registreringen af seroreaktioner for syfilis var  

 i mange år anset for forbilledlig og var i sin form grundlæggende for  

 sygdommens klarlæggelse og bekæmpelse.
For samtlige blodprøver indsendt til Statens Seruminstitut til testning  

 for infektion med HIV kan registrering foretages på følgende måde: prøven  

 ledsages af navn og personnummer på den undersøgte samt navn (eller nummer)  

 for indsendende læge eller sygehus.
Ved modtagelsen registreres personnummer  

 og navn i et edb-register med kodet adgang.
Blodprøven påføres instituttets  

 løbenr., inkl. dato.
Til senere opsporing af en patient vil man igennem indsenderen kunne  

 udnytte det omtalte edb-register, eventuelt påført adresse.
Sådan brug vil  

 kunne tillades af et særligt udvalg under det Sundhedsvidenskabelige  

 Forskningsråd i samrbejde med Sundhedsstyrelsen og Registertilsynet.
 Det er indlysende, at stærkest mulig bekæmpelse af sygdommen kræver mest  

 mulig viden om dens udbredelse.
Udenlandske undersøgelser4) har vist, at udbredelsen af HIV-smitte er op  

 til fem gange større blandt personer, som afslår tilbud om HIV-test, end  

 blandt personer, der accepterer en test.
Derfor må den ikke være frivillig.
 1) Ugeskrift for Læger 152/13, 25.03.1990 (p. 959).
 2) Kirurgen Dennis Raahave og bakteriologen Annie Bremmelgaard,  

 Frederiksberg Hospital, offentliggjorde i november 1989 i Ugeskrift for Læger  

 simple statistiske beregninger, der sandsynliggjorde, at udbredelse af  

 HIV-smitte blandt kirurger og hjælpepersonale vil finde sted i dette omfang.
3) Spørgsmål nr.
S 1333, folketingsåret 1986-87, 1. samling, jf.  

 Folketingstidende, forhandlingerne sp. 13594, fra Camre (S), besvaret  

 skriftligt af daværende indenrigsminister Knud Enggaard.
4) Hull H.F., Bettinger C.J., Oallaker M.M., Keller N.M., Nielsen J. og J.  

 Menz O.J.: Comparison of HIV-Antibody prevalence in Patients Consenting to  

 and declining HIV.
Antibody testing in an STD clinic, JAMA 1988.
