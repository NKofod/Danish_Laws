Ved klage over en bindende forhåndsbesked fandt Landsskatteretten, at  

 et udenlandsk firma ikke kunne anses for at erhverve fast driftssted i  

 Danmark ved etablering af et herværende kontor med 6-7 medarbejdere.
Det var  

 herved forudsat, at bindende salgsaftaler skulle indgås og priser fastsættes  

 i udlandet samt ordrebekræftelser og fakturaer udstedes i udlandet.
Et sådant  

 kontor måtte anses for at udøve rådgivning og gøre reklame over for  

 potentielle kunder.
 Et tysk selskab A klagede over den af Ligningsrådet afgivne bindende  

 forhåndsbesked, der vedrørte følgende spørgsmål:
 » Spørgsmål:
 1) Vil et tysk selskab, der beskæftiger sig med produktion og salg, få  

 fast driftssted i Danmark, hvis der etableres et kontor med 5-7 ansatte, der  

 skal foretage salgs- og rådgivningsarbejde, men uden mulighed for at indgå  

 bindende aftaler.
2) Såfremt svaret på spørgsmål 1) er, at der ikke er fast driftssted i  

 Danmark, spørges der, om dette svar vil være uændret, hvis det tyske selskab  

 entrerer med et dansk speditionsfirma for så vidt angår moms- og  

 speditionsopgaver.« Ligningsrådet havde svaret ja til spørgsmål 1), og havde herefter anset  

 spørgsmål 2) som værende uden betydning.
 Det fremgik af sagsmaterialet, at den tyske produktionsvirksomhed hidtil  

 havde været repræsenteret i Danmark af en agent, men at agentforholdet skulle  

 afvikles pr. 31. december 1989. Selskabet påtænkte at leje lokaler i  

 København og ansætte følgende personale:
 »- To indendørsarkitekter, der som led i salgsarbejde skal udføre  

 skitser og lignende.
 - En tekniker, der skal rådgive om mulige løsninger vedrørende anvendelse  

 af de vinduesrammesystemer, som det tyske selskab fremstiller.
 - To til tre sælgere, der skal rejse rundt i Danmark eller modtage  

 telefonbestillinger på det danske kontor.
 - Eventuelt en telefon/kontordame.
 Endvidere er det specielt oplyst, at følgende funktioner skal varetages i  

 Tyskland:
 - Alt færdigarbejde vedrørende tegninger etc.
 - Alle ansættelsesforhold vedrørende personalet i Danmark.
 - Lager vil kun forefindes i Tyskland, dvs. ingen lageraktivitet i  

 Danmark.
 - Alle salgsaftaler skal accepteres i Tyskland.
 - Al bogføring sker i Tyskland.
 - Alle udgifter vedrørende driften af kontoret i København betales fra  

 Tyskland.
- Alle faktureringer til danske kunder sker direkte fra Tyskland.« Selskabets repræsentant var af den opfattelse, at virksomheden i Danmark  

 ville have en sådan hjælpende eller forberedende karakter, at der ikke blev  

 tale om fast driftssted her.
 Ligningsrådet havde hertil bemærket, at der ved afgørelsen af spørgsmål om  

 fast driftssted måtte lægges vægt på den præcisering af begrebet, der havde  

 fundet sted i tilknytning til indgåede dobbeltbeskatningsoverenskomster.
Endvidere var bemærket, at den virksomhed, der skulle foregå fra det  

 danske kontor, måtte karakteriseres som en aktiv salgsvirksomhed, uanset at  

 indhentede tilbud skulle accepteres i Tyskland.
Der kunne således ikke siges  

 blot at være tale om nødvendige følgeekspeditioner i relation til  

 salgsfunktionen.
Det fremgik tillige af den dansk-tyske  

 dobbeltbeskatningsoverenskomst artikel 2.4, litra b, at salgsvirksomhed ikke  

 nævntes som eksempel på en funktion, der ikke instituerede fast driftssted.
Hertil kom, at det i kommentaren til OECD's modelkonvention vedrørende  

 artikel 5 om fast driftssted var nævnt på side 91, at en virksomhed ikke  

 kunne anses for at være af forberedende eller hjælpende karakter, hvis det  

 faste driftssteds almindelige formål var identisk med hele foretagendets  

 formål.
Da det tyske selskabs virksomhed var beskrevet som produktion og  

 salg, ville den aktive salgsindsats, der skulle foregå i Danmark, ikke være  

 så forskellig fra formålet med virksomheden i det tyske selskab, at  

 virksomheden i Danmark alene skulle anses for at være af hjælpende eller  

 forberedende karakter.
Etableringen af det påtænkte kontor i Danmark ville  

 derfor medføre, at der blev tale om fast driftssted.
Endelig var bemærket, at det kun var i de i den dansk-tyske  

 dobbeltbeskatningsoverenskomst artikel 2.4, litra c og d, nævnte situationer,  

 at spørgsmålet om fuldmagtsrækkevidde fik selvstændig betydning for, om der  

 forelå fast driftssted i Danmark.
Såvel litra c som litra d omhandlede  

 situationer, hvor der kunne blive tale om fast driftssted, selv om  

 virksomheden ikke havde et forretningssted i den anden stat.
 Litra c omhandlede udøvelse af virksomhed gennem en agent i det andet  

 land, idet dette førte til fast driftssted, hvis agenten havde og  

 sædvanligvis udøvede en fuldmagt til at indgå aftaler på virksomhedens vegne.
 Litra d omhandlede den situation, hvor virksomheden opretholdt  

 forretningsforbindelse i det andet land gennem en uafhængig repræsentant,  

 idet dette alene kunne medføre fast driftssted, hvis den uafhængige  

 repræsentants beføjelser var videregående end hvad der lå inden for rammerne  

 af repræsentantens sædvanlige forretningsvirksomhed.
Selskabets advokat påstod den bindende forhåndsbesked ændret således, at  

 selskabet ikke blev anset for at have fast driftssted her i landet, således  

 at der ikke blev tale om begrænset skattepligt i henhold til bestemmelsen i  

 selskabsskattelovens § 2, stk. 1, litra a, første led.
Til støtte herfor  

 anførte advokaten bl.a., at selskabet var en virksomhed med 1.600  

 medarbejdere og en omsætning på ca. 3 mia. dkr. om året.
Virksomheden  

 beskæftigede herunder alene 110 ingeniører med den opgave at sørge for, at  

 virksomhedens produkter til ethvert tidspunkt befandt sig på det højest  

 mulige tekniske udviklingstrin inden for virksomhedens område.
En brøkdel af  

 den nævnte samlede omsætning håbede selskabet fremover at kunne realisere i  

 Danmark.
Selskabet solgte halvfabrikata udelukkende til videreforarbejdende  

 metalbyggevirksomheder.
Dette ville også blive tilfældet i Danmark.
Først  

 disse virksomheder modtog på deres side ordrer til produktion af vinduer  

 m.v., f.eks. fra enkelte bygherrer.
En metalbyggevirksomhed bestilte derfor  

 de til en bygherreordre nødvendige materialer hos selskabet A.
For at metalbyggevirksomheden kunne vide, hvilke materialer, der var  

 nødvendige til en bestemt entreprise, modtog denne om nødvendigt rådgivning  

 af selskabets byggeteknikere.
Denne rådgivning tjente udelukkende til  

 forberedelse af metalbyggevirksomhedens materialebestilling hos selskabet.
Det anførtes i Ligningsrådets afgørelse, at der i selskabets kontorer  

 skulle være beskæftiget to indendørsarkitekter.
Denne oplysning var ifølge  

 advokaten ikke præcis, da der ved de nævnte personer var tale om  

 byggeteknikere.
Disse byggeteknikeres opgave var at informere  

 byggevirksomheden som potentiel køber om de anvendelsesmuligheder, som  

 virksomhedens produkter havde.
I vanskelige tilfælde udfærdigedes der i denne  

 sammenhæng en foreløbig tegning.
Uden de nævnte oplysninger havde  

 byggevirksomheden intet sagligt grundlag for at træffe en købsafgørelse  

 vedrørende materialerne.
 Ved entrepriser, som på grund af særlige tekniske forhold krævede særligt  

 udformede produkter, blev de nødvendige tegninger udelukkende udfærdiget af  

 virksomheden i Tyskland.
Formålet med det i Danmark planlagte kontor var derfor alene gennem  

 oplysning og reklame at gøre opmærksom på kvaliteten og  

 anvendelsesmulighederne af virksomhedens produkter.
Kontoret var derfor efter  

 advokatens opfattelse et typisk repræsentationskontor uden egen kompetence af  

 hvilken som helst art.
I intet tilfælde beregnedes den rådgivning, som  

 byggeteknikeren udøvede over for køberen, særskilt.
Lønningerne til  

 selskabets medarbejdere i Danmark blev overført direkte fra Tyskland, og  

 kontorets øvrige omkostninger skulle ligeledes betales fra den tyske  

 virksomhed.
Repræsentationskontorets medarbejdere var ikke berettiget til at indgå  

 endelige aftaler.
Priserne kalkuleredes i Tyskland, og salgsvilkårene blev  

 ligeledes fastlagt der.
Ordrebekræftelser blev udstedt fra Tyskland og  

 tilsendt den danske kunde herfra, og ligeledes blev alle fakturaer udstedt i  

 Tyskland.
Købernes betalinger skete direkte til den tyske virksomhed.  

 Repræsentationskontorets medarbejdere arbejdede alene i oplysende øjemed og  

 havde ved formidling af ordrer alene funktion som bud.
 Til Ligningsrådets begrundelse for den bindende forhåndsbesked anførte  

 advokaten bl.a., at dobbeltbeskatningsaftalens artikel 2, stk. 1, nr. 4,  

 litra b (ee), udtrykkeligt anførte, at opretholdelsen af et fast  

 forretningssted udelukkende i reklameøjemed, til meddelelser af oplysninger  

 eller til udøvelse af lignende virksomhed, som havde karakter af en  

 forberende virksomhed eller en hjælpevirksomhed for foretagendet, ikke skulle  

 anses som faste driftssteder.
Det i Danmark planlagte repræsentationskontor udøvede i modsætning til det  

 af Ligningsrådet anførte ingen »salgsvirksomhed«.
Priser blev  

 udelukkende fastsat i Tyskland, og ordrer ligeledes udelukkende bekræftet fra  

 Tyskland.
Alle fakturaer blev udstedt i Tyskland.
Repræsentationskontorets  

 virksomhed ville derfor efter advokatens opfattelse alene udøve et  

 salgsforberedende arbejde, mens salget ville foregå fra Tyskland, idet  

 bindende aftaler skulle indgås der.
Advokaten bestred derfor også, at kontorets formål ville være identisk med  

 virksomhedens samlede formål.
Som beskrevet skulle indkøbet af de til  

 videresalg bestemte materialer foretages og den samlede produktudvikling  

 alene ske i Tyskland, således at kontoret i Danmark på ingen måde kunne  

 arbejde som en selvstændig enhed.
 For så vidt angår den del af begrundelsen, der vedrørte artikel 2, stk. 1,  

 nr. 4, litra c og d, var denne efter advokatens opfattelse allerede derfor  

 irrelevant, da de i disse stykker beskrevne situationer ikke vedrørte det  

 foreliggende tilfælde.
Det var advokatens opfattelse, at Landsskatterettens hidtidige praksis  

 havde lagt afgørende vægt på, om den i Danmark værende repræsentation havde  

 en selvstændig kompetence til at indgå aftaler.
Denne kompetence ville i det  

 foreliggende tilfælde ikke ligge hos repræsentationskontoret.
 I en til sagen afgiven erklæring anførte Told- og Skattestyrelsen, at den  

 påklagede bindende forhåndsbesked var afgivet på grundlag af bl.a. de ovenfor  

 nævnte oplysninger om ansættelse af personale, og om, at det danske kontor  

 ikke kunne afgive bindende tilbud, men højst forslag til tilbud, der alene  

 kunne accepteres af det tyske selskab.
På dette grundlag var det ifølge styrelsen Ligningsrådets opfattelse, at  

 der klart var tale om et fast forretningssted i Danmark.
Endvidere var  

 ligningsrådet af den opfattelse, at de nævnte funktioner ikke kunne betegnes  

 som værende af forberedende eller hjælpende karakter, fordi der ville blive  

 tale om en aktiv salgsindsats, der rakte videre end reklamevirksomhed, jf.  

 Lærebog om Indkomstskat, 6. udgave, side 480, midtpå.
Endvidere havde  

 Ligningsrådet henvist til, at under disse omstændigheder var det ikke af  

 eneafgørende betydning, at kontoret i Danmark ikke havde fuldmagt til at  

 afslutte salgsaftaler, jf. modsætningsvis, hvad der var gældende om agenter  

 og uafhængige repræsentanter.
Told- og Skattestyrelsen anførte endvidere bl.a., at selskabets advokat i  

 forbindelse med klagen til Landsskatteretten - delvist i strid med det  

 tidligere oplyste - gjorde gældende, at der ikke blev tale om  

 salgsvirksomhed, men alene om reklamevirksomhed.
I den anledning bemærkedes,  

 at Ligningsrådets afgørelse var truffet under den forudsætning, at det danske  

 kontor, ud over almindelig rådgivning og reklamer, ville have til opgave at  

 foretage opsøgende salgsvirksomhed samt i det hele taget forberede indgåelsen  

 af konkrete salgsaftaler gennem indhentelse af tilbud fra købere.  

 Ligningsrådet var derimod enig i, at der ikke kunne statueres fast  

 driftssted, hvis virksomheden alene kom til at bestå i reklame samt  

 almindelig rådgivning om produkternes anvendelse.
Landsskatteretten fandt, at efter de oplysninger, der fremgik af  

 sagsfremstillingen vedrørende den påklagede bindende forhåndsbesked, måtte  

 lægges til grund, at bindende salgsaftaler skulle indgås i Tyskland, at  

 priser skulle fastsættes i Tyskland, at ordrer skulle bekræftes fra Tyskland,  

 og at fakturaer skulle udstedes i Tyskland.
Retten fandt herefter, at der  

 måtte gives selskabets advokat medhold i, at aktiviteterne i selskabets  

 danske repræsentationskontor måtte karakteriseres som værende af hjælpende og  

 (salgs-)forberedende karakter i form af rådgivning og reklame over for  

 potentielle kunder.
Retten fandt derfor, at selskabet under de omhandlede  

 omstændigheder ikke i forbindelse med etableringen og driften af  

 repræsentationskontoret i Danmark kunne antages at udøve et erhverv med fast  

 driftssted her i landet, jf. selskabsskattelovens § 2, stk. 1, litra a,  

 første led.
Besvarelsen af spørgsmål 1) blev herefter ændret fra  

 »ja« til »nej«.
Retten fandt endvidere, at spørgsmål 2)  

 måtte besvares med »ja«, hvilket var tiltrådt af Told- og  

 Skattestyrelsen, for så vidt spørgsmål 1) besvaredes som anført.
