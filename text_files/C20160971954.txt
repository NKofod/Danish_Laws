Skrivelse om lovtekniske emner (Til samtlige ministerier) I forlængelse af Justitsministeriets skrivelse om lovtekniske emner af 8. juli 2015 redegøres hermed nærmere for udvalgte problemstillinger og aktuelle emner  herunder af mere generel karakter  af betydning for udarbejdelsen af lovforslag mv.
1. Forholdet til EU-retten 1.1. Vejledning om Lovkvalitet Vejledning om Lovkvalitet, side 21 f., indeholder retningslinjer for, hvilke oplysninger der bør fremgå af de almindelige bemærkningers faste punkt om forholdet til EU-retten.
 Disse retningslinjer har navnlig til formål at sikre, at Folketinget (og erhvervslivet) sikres den fornødne information om gennemførelsen af EU-retlige forpligtelser i dansk ret, herunder om en eventuel overimplementering af EU-retlige minimumsforpligtelser.
 Regeringen har i juni 2015 nedsat et EU-implementeringsudvalg, som skal sikre en mere systematisk og ensartet tilgang til implementering af erhvervsrettet EU-lovgivning, samt et Implementeringsråd med deltagelse af erhvervsorganisationer og særligt sagkyndige, som skal rådgive om gennemførelsen af erhvervsrettet EU-lovgivning.
Justitsministeriet skal i den forbindelse  og som opfølgning på vedtagelsen den 7. maj 2015 af beslutningsforslag nr.
B 52 om information til Folketinget vedrørende implementering af EU-direktiver, forordninger og administrative forskrifter  understrege vigtigheden af, at de nævnte retningslinjer efterleves.
På den nævnte baggrund foretages der ligeledes en række ændringer af retningslinjernes indhold, ligesom retningslinjerne samtidig opdateres.
Lovkvalitetsvejledningens afsnit om forholdet til EU-retten, side 21 f., har herefter den følgende ordlyd, idet ændringer i afsnittet er fremhævet med fed skrift:
1.2. Det sammenfattende skema i et lovforslags almindelige bemærkninger Endvidere ændres det sammenfattende skema i et lovforslags almindelige bemærkninger, der er optrykt som bilag til cirkulære nr. 159 af 16. september 1998.
 Skemaet har herefter den følgende udformning og ordlyd:
Som det fremgår, er der tilføjet en ny rubrik til det sammenfattende skema.
I denne rubrik, der udgør en underkategori af rubrikken, der vedrører forholdet til EU-retten, skal ministerierne med et ja eller nej angive, om der med lovforslaget er tale om overimplementering af EU-retlige minimumsforpligtelser.
Rubrikken må ikke slettes.
Indeholder lovforslaget ingen EU-retlige aspekter, sættes der kryds ved nej.
Det skal bemærkes, at en bestemmelse i lovforslaget, der udelukkende indeholder en bemyndigelse til at implementere EU-retsakter ved bekendtgørelse, herunder ved overimplementering, ikke er omfattet af anvendelsesområdet for den nye rubrik.
Der skal i denne situation derfor sættes kryds ved nej, medmindre lovforslaget i øvrigt indebærer overimplementering af EU-retlige minimumsforpligtelser.
Med overimplementering i denne relation forstås, at der ved gennemførelsen af en EU-retlig minimumsforpligtelse i dansk ret fastsættes strengere krav, end hvad der er nødvendigt efter den pågældende EU-retsakt.
Det bemærkes, at der også er tale om overimplementering, hvis man i forbindelse med implementering af et direktiv fastholder allerede eksisterende standarder, der er højere, end de standarder direktivet foreskriver.
Det er derimod ikke udtryk for overimplementering, hvis et direktiv implementeres tidligere, end det er påkrævet, eller alene fordi det implementeres anderledes end i andre EU-lande.
Der foreligger heller ikke overimplementering, hvis implementeringen omfatter flere brancher, typer af virksomheder, produkter, områder mv. end det i EU-retsakten fastsatte anvendelsesområde.
Det bemærkes, at der skelnes mellem overimplementering på den ene side og implementering i strid med regeringens fem principper for implementering af erhvervsrettet EU-regulering på den anden.
De fem principper danner grundlag for arbejdet i EU-implementeringsudvalget.
 I relation til regeringens fem principper for implementering af erhvervsrettet EU-regulering vil overimplementering være i strid med det første af principperne, hvoraf det fremgår, at den nationale regulering som udgangspunkt ikke bør gå videre end minimumskravene i EU-reguleringen.
Det bemærkes, at de fem principper omfatter mere end overimplementering.
Således vil det bl.a. være i strid med regeringens fem principper, hvis der i forbindelse med implementeringen omfattes flere brancher, typer af virksomheder, produkter, områder mv. end det i EU-retsakten fastsatte anvendelsesområde, eller hvis et direktiv implementeres tidligere, end det er påkrævet.
Implementering vil således kunne være i strid med regeringens fem principper, selv om der ikke er tale om overimplementering.
I sådanne tilfælde skal der sættes kryds ved nej i rubrikken om overimplementering.
 Det bemærkes, at der endvidere er foretaget enkelte justeringer af det sammenfattende skema, som ikke angår overimplementering.
1.3. Udkast til bekendtgørelser Som et supplement til den inddragelse af erhvervslivets interessenter, der vil ske gennem Implementeringsrådets arbejde, skal det fremover anføres i høringsbrevet til et bekendtgørelsesudkast, om der med udkastet til bekendtgørelse er tale om overimplementering af EU-retlige minimumsforpligtelser, og hvilke dele af udkastet til bekendtgørelse der i givet fald udgør en sådan overimplementering.
Der skal i den forbindelse være en henvisning til bekendtgørelsens relevante paragraffer.
Høringsbrevet skal desuden omtale konsekvenserne af den påtænkte overimplementering.
Er der til brug for EU-implementeringsudvalgets arbejde udarbejdet et implementeringsskema, skal høringsbrevet indeholde en gengivelse af de relevante oplysninger heri.
Dette gælder dog ikke regeringsinterne overvejelser.
Oplysningerne fra implementeringsskemaet skal gengives, uanset at det ikke måtte være skønnet nødvendigt at forelægge det konkrete udkast til bekendtgørelse for EU-implementeringsudvalget.
Der vil kunne være tilfælde, hvor en bekendtgørelse undtagelsesvis ikke sendes i høring, f.eks. fordi der er tale om mindre tekniske ændringer, eller fordi bekendtgørelsen skal regulere en hastende situation.
I disse tilfælde vil ordningen ikke finde anvendelse.
1.4. De nye retningslinjers ikrafttræden De nye retningslinjer, jf. ovenfor pkt. 1.1-1.3, gælder for de udkast til lovforslag og de udkast til bekendtgørelser, der sendes i høring efter datoen for udstedelsen af denne skrivelse.
Retningslinjerne vil herefter gælde for alle ministerområder.
2. To årlige ikrafttrædelsesdatoer for erhvervsrettet lovgivning Med virkning fra den 1. oktober 2015 er der indført to årlige ikrafttrædelsesdatoer, således at lovforslag på lovprogrammet og bekendtgørelser, der sendes i høring herefter, som hovedregel skal træde i kraft enten den 1. januar eller 1. juli, hvis de har direkte konsekvenser for erhvervslivet.
Ved lovgivning med direkte konsekvenser for erhvervslivet forstås love og bekendtgørelser, som har direkte erhvervsøkonomiske konsekvenser, jf.
Vejledning til erhvervsøkonomiske konsekvensvurderinger, som omfatter skatter, afgifter og tilskud mv., administrative konsekvenser og øvrige konsekvenser, som har direkte effekt på erhvervslivet (såkaldt øvrige efterlevelseskonsekvenser). Det bemærkes dog, at de i vejledningen beskrevne beløbsmæssige grænser ikke anvendes i forhold til de fælles ikrafttrædelsesdatoer, da de fælles ikrafttrædelsesdatoer netop har til hensigt at ensrette informationen til virksomhederne om al ny regulering, som har direkte erhvervsøkonomiske konsekvenser  uanset om det er ændringer, som har store eller små økonomiske konsekvenser.
 Ikrafttrædelsesdatoerne kan undtagelsesvist fraviges, hvis der er tale om:
 1) Regulering af særlig hastende eller ekstraordinær karakter (f.eks. skatte- og afgiftsindgreb, regulering af produkter eller lignende, som udgør betydelig risiko for befolkningen og regulering af husdyrsygdomme).
 2) Regulering, hvor der vurderes at være væsentlige samfundsøkonomiske omkostninger ved at vente med at lade love og bekendtgørelser træde i kraft på den kommende ikrafttrædelsesdato, f.eks. i forbindelse med regulering i tilknytning til finansloven, skattereformer eller hvor erhvervslivet efterspørger, at ikrafttrædelsen sker før den næstkommende ikrafttrædelsesdato.
 3) Regulering, hvor det følger af Danmarks EU-retlige eller andre internationale forpligtelser, at de nationale regler skal træde i kraft på et bestemt tidspunkt, eller hvor det er sandsynliggjort, at det vil være en ulempe for danske virksomheder, hvis de omfattes af nye EU-regler før den af EU fastlagte implementeringsfrist.
Regeringens økonomiudvalg godkender fravigelser fra de fælles ikrafttrædelsesdatoer.
Erhvervs- og Vækstministeriet indkalder to gange årligt bidrag fra ministerierne om (i) erhvervsrettede love og bekendtgørelser, der ventes at træde i kraft på den kommende fælles ikrafttrædelsesdato, og (ii) erhvervsrettede love og bekendtgørelser, som ministerierne anmoder undtaget fra de fælles ikrafttrædelsesdatoer.
Love og bekendtgørelser, der skal træde i kraft næstkommende dato, skal senest være vedtaget/udstedt mindst fire uger før ikrafttrædelsesdatoen.
Ved henvendelse til Erhvervs- og Vækstministeriet (omr2@evm.dk) kan erhvervs- og vækstministeren dog give dispensation fra 4-ugers kravet med udgangspunkt i henvisning til ovenstående tre undtagelsesmuligheder, eller hvis f.eks. behandlingen i Folketinget medfører, at 4-ugers kravet ikke kan opfyldes.
 Fire uger før ikrafttrædelsesdatoen offentliggøres en oversigt på Virk.dk over love og bekendtgørelser, der træder i kraft på den kommende dato, samt oversigt over regulering på de enkelte ministerområder, der forventes at træde i kraft på den efterfølgende ikrafttrædelsesdato, samt regulering, der træder i kraft på andre datoer, jf. undtagelsesmulighederne.
 Det er det enkelte fagministeriums ansvar at vurdere, om en given regel medfører direkte erhvervsøkonomiske konsekvenser for erhvervslivet og således er omfattet af de fælles ikrafttrædelsesdatoer.
I forhold til de to fælles ikrafttrædelsesdatoer for erhvervsrettet lovgivning, har Folketinget bedt om, at statsministeren forud for Folketingsårets begyndelse oplyser antallet af erhvervsrettede lovforslag på lovprogrammet.
Det bør på den baggrund eksplicit nævnes sidst i resumeet af lovforslaget, der udarbejdes til brug for regeringens behandling af lovprogrammet, hvis et givent forslag er omfattet af de fælles ikrafttrædelsesdatoer.
Folketinget har endvidere bedt om, at det nævnes i fremsættelsestalen for et erhvervsrettet lovforslag, at det ønskes vedtaget senest 4 uger før en 1. januar eller 1. juli.
Samtidig beder Folketinget generelt om, at opfyldelsen af regeringens målsætning ikke kommer til at hindre en fyldestgørende folketingsbehandling, og at lovforslag, som regeringen ønsker vedtaget 4 uger før forudsat ikrafttræden den 1. januar, derfor som klar hovedregel bør fremsættes i åbningsugen.
 Endelig bemærkes det, at de fælles ikrafttrædelsesdatoer ikke gælder for lovgivning, der alene vedrører Færøerne og/eller Grønland.
3. Konsekvensvurdering af et lovforslags konsekvenser for borgernes retssikkerhed Det fremgår af § 11 i cirkulære nr. 159 af 16. september 1998, at der bør foretages en vurdering af et lovforslags administrative konsekvenser for borgerne.
Administrative konsekvenser omfatter ikke blot administrative pligter og krav, som stilles til borgerne, men også konsekvenser i forhold til borgernes retssikkerhed, jf.
Vejledning om konsekvensanalyser, side 37. Vurderes et lovforslag at have konsekvenser for borgernes retssikkerhed, bør det derfor fremgå af lovforslagets almindelige bemærkninger under det obligatoriske punkt administrative konsekvenser for borgerne og være afspejlet i det sammenfattende skema.
Justitsministeriet skal i den forbindelse  og som opfølgning på Folketingets behandling af beslutningsforslag nr.
B 149 (folketingssamlingen 2015-2016) om konsekvensanalyser af lovforslags betydning for retssikkerheden  understrege vigtigheden af, at dette efterleves.
 Justitsministeriet finder samtidig anledning til at præcisere følgende:
Et lovforslags konsekvenser for borgernes retssikkerhed beskrives som positive, hvis borgernes retsstilling styrkes.
Der er således tale om positive konsekvenser, hvis et lovforslag f.eks. medfører, at borgerne får bedre muligheder for at klage eller for at blive hørt mv.
Omvendt kan konsekvenserne for borgernes retssikkerhed beskrives som negative, hvis et lovforslag f.eks. afskærer administrativ rekurs, pålægger borgerne en oplysningspligt eller gør det muligt for offentlige myndigheder at skaffe sig adgang til privat ejendom uden en retskendelse mv.
I de almindelige bemærkninger (punktet om administrative konsekvenser for borgerne) vil analysen af lovforslagets konsekvenser for borgernes retssikkerhed som udgangspunkt kunne begrænses til en redegørelse i hovedtræk.
Afskærer et lovforslag f.eks. muligheden for administrativ rekurs, vil det i de almindelige bemærkninger derfor normalt være tilstrækkeligt at anføre dette med en kortfattet begrundelse herfor.
Derimod bør der i overensstemmelse med afsnit 2.3 i lovkvalitetsvejledningen altid redegøres udførligt for et lovforslags konsekvenser for bl.a. borgernes retssikkerhed i bemærkningerne til lovforslagets enkelte bestemmelser (specielle bemærkninger). Efter lovkvalitetsvejledningen bør bemærkningerne til et lovforslag således forklare og uddybe forslagets indhold og give et fyldestgørende grundlag for at vurdere bl.a. forslagets begrundelse og forventede virkninger, jf.
Vejledning om Lovkvalitet, side 13.
 Der kan i forlængelse heraf desuden henvises til Justitsministeriets skrivelse af 8. juli 2015 om lovtekniske emner, hvoraf det bl.a. fremgår, at der i bemærkningerne til bestemmelser, der gør det muligt for offentlige myndigheder at skaffe sig adgang til privat ejendom, bør gives en begrundelse for, at bestemmelsen er nødvendig, ligesom en udførlig angivelse af bestemmelsens anvendelsesområde bør anføres, jf. også cirkulære nr. 159 af 16. september 1998.
Har et lovforslag ingen konsekvenser for borgernes retssikkerhed, vil det normalt ikke være nødvendigt at anføre dette særskilt i de almindelige bemærkninger.
Derimod bør det som altid fremgå af de almindelige bemærkninger, hvis et lovforslag ikke har administrative konsekvenser for borgerne i bred forstand.
4. Øvrige lovtekniske emner De lovtekniske problemstillinger, der omtales nedenfor, er udvalgte problemstillinger, som Justitsministeriet i folketingsåret 2015-2016 har konstateret jævnligt giver anledning til tvivl mv.
* * * Det bemærkes, at Justitsministeriets tidligere skrivelser til samtlige ministerier om lovtekniske emner, som supplerer lovkvalitetsvejledningen, er tilgængelige på www.retsinformation.dk som senere ændringer til vejledningen.
Denne skrivelse vil ligeledes blive gjort tilgængelig på www.retsinformation.dk snarest muligt.
Justitsministeriet står altid til rådighed med vejledning, hvis fagministerierne undervejs i lovgivningsprocessen har spørgsmål af lovteknisk karakter.
Justitsministeriets Lovkvalitetskontor kan kontaktes på telefon 7226 8400 eller e-mail jm@jm.dk.
