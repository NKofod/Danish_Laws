Fremsat den 10. december 2015 af ministeren for børn, undervisning og ligestilling (Ellen Trane Nørby) Forslag til Lov om ændring af lov om Sydslesvigudvalget og tilskudsordninger på undervisningsministerens område for det danske mindretal i Sydslesvig (Sammensætningen af Sydslesvigudvalget og tilskud til bygge- og anlægsprojekter m.v.) § 1 I lov nr. 287 af 29. marts 2010 om Sydslesvigudvalget og tilskudsordninger på undervisningsministerens område for det danske mindretal i Sydslesvig foretages følgende ændringer:
 1. Lovens titel affattes således:
 »Lov om Sydslesvigudvalget og visse tilskudsordninger for det danske mindretal i Sydslesvig«.
 2. I § 3, stk. 1, 1. pkt., ændres »5« til: »7«.
 3. I § 5, stk. 1, 1. pkt., § 6, § 9, stk. 1, § 11, stk. 1, § 16, § 19 og § 20, stk. 2 og 3, udgår »og lån«.
 4. I § 5, stk. 2, § 18, stk. 2, § 18, stk. 5, 2. pkt., § 20, stk. 1, § 20, stk. 2, nr. 1, og § 21, stk. 1 og 2, udgår »eller lån«.
 5. Overskriften til kapitel 3 affattes således:
»Kapitel 3 Tilskud«.
 6. Overskriften før § 14 affattes således:
 »Tilskud til bygge- og anlægsprojekter og køb af fast ejendom«.
 7. § 14 affattes således:
 »§ 14. Sydslesvigudvalget kan yde tilskud til bygge- og anlægsprojekter og køb af fast ejendom i Sydslesvig med henblik på at tilvejebringe de fysiske rammer for mindretallets foreninger, organisationer m.v., jf. § 11, stk. 1.
Stk. 2. Sydslesvigudvalget sørger for, at tilskud efter stk. 1 sikres ved pant efter den gældende lovgivning i Forbundsrepublikken Tyskland.
Tilskudsmodtageren afholder eventuelle omkostninger ved pantsætningen.
Stk. 3. Tilskud efter stk. 1 henstår rente- og afdragsfrit, så længe det formål, hvortil tilskuddet er ydet, eksisterer.
Ved formålets forfald tilbageføres de sikrede midler til Sydslesvigudvalget, der træffer beslutning om, hvordan de sikrede midler skal genanvendes til et andet formål inden for lovens rammer.
Stk. 4. Ministeren for børn, undervisning og ligestilling kan efter forhandling med finansministeren bemyndige Statens Administration til at varetage administrationen af pantsikrede krav.« § 2 Stk. 1. Loven træder i kraft den 1. marts 2016.
Stk. 2. Loven finder ikke anvendelse for ansøgninger om tilskud og lån til bygge- og anlægsprojekter, der er indsendt til Sydslesvigudvalget før lovens ikrafttræden.
For sådanne ansøgninger finder de hidtil gældende regler anvendelse.
 Stk. 3. § 1, nr. 2, træder i kraft efter første nyvalg til Folketinget efter lovens ikrafttræden.
Bemærkninger til lovforslaget Almindelige bemærkninger Indholdsfortegnelse 1. Indledning 2. Lovforslagets baggrund 3. Lovforslagets hovedpunkter 3.1. Udvidelse af antallet af medlemmer i Sydslesvigudvalget 3.1.1. Gældende ret 3.1.2. Den foreslåede ordning 3.2. Tilskud til bygge- og anlægsprojekter og køb af fast ejendom og pantsikringen heraf 3.2.1. Gældende ret 3.2.2. Den foreslåede ordning 3.3. Lovens titel 3.3.1. Gældende ret 3.3.2. Den foreslåede ordning 4. Regnskabsaflæggelse i forbindelse med ydelse af tilskud til bygge- og anlægsprojekter m.v.
5. Redegørelse til Folketinget 6. Økonomiske og administrative konsekvenser for det offentlige 7. Økonomiske og administrative konsekvenser for erhvervslivet m.v.
8. Administrative konsekvenser for borgerne 9. Miljømæssige konsekvenser 10. Forholdet til EU-retten 11. Hørte myndigheder og organisationer m.v.
12. Sammenfattende skema 1. Indledning Med lovforslaget vil medlemstallet i Sydslesvigudvalget blive udvidet fra 5 til 7 medlemmer.
Udvidelsen vil først træde i kraft ved Sydslesvigudvalgets nedsættelse efter første nyvalg til Folketinget efter lovens ikrafttræden.
Med lovforslaget vil det blive fastsat i loven, at støtte til bygge- og anlægsvirksomhed og køb af fast ejendom ydes som tilskud, og at sådanne tilskud sikres ved pant i henhold til tysk lov.
De sikrede midler vil henstå rente- og afdragsfrit, så længe det formål, hvortil tilskuddet er ydet, eksisterer.
Ved formålets forfald, herunder salg af fast ejendom, vil de sikrede midler skulle tilbageføres til Sydslesvigudvalget, der træffer beslutning om, hvordan de sikrede midler skal genanvendes til et andet formål inden for lovens rammer.
 Endvidere foreslås det med lovforslaget, at lovens titel ændres til lov om Sydslesvigudvalget og visse tilskudordninger for det danske mindretal i Sydslesvig.
2. Lovforslagets baggrund Lov nr. 287 af 29. marts 2010 om Sydslesvigudvalget og tilskudsordninger på undervisningsministerens område for det danske mindretal i Sydslesvig blev ved lovens vedtagelse omfattet af lovovervågning.
Det fremgår af lovens forarbejder, jf. de almindelige bemærkninger, afsnit 3, i lovforslag nr.
L 98, der er fremsat den 18. december 2009 af undervisningsministeren, Folketingstidende 2009-10, tillæg A, at loven vil blive omfattet af lovovervågning.
Som led i lovovervågningen vil ministeriet senest fire år efter lovens ikrafttræden gennemføre en undersøgelse med det formål at vurdere, om loven har haft den tilsigtede virkning, herunder om der er skabt klarere rammer for ansøgning om og tildeling af tilskud samt opfølgning på de ydede tilskud.
 Ministeren for børn, undervisning og ligestilling oversendte den 28. august 2015 redegørelsen om lovovervågning af lov nr. 287 af 29. marts 2010 til Folketingets Børne- og Undervisningsudvalg.
 Det fremgår af redegørelsen, at Ministeriet for Børn, Undervisning og Ligestilling på baggrund af høringssvarene fra de sydslesvigske foreninger og organisationer m.v. finder, at loven har haft den tilsigtede virkning, herunder skabt klarere rammer for ansøgning om og tildeling af tilskud samt opfølgning på de ydede tilskud.
På baggrund af blandt andet Rigsrevisionens høringssvar, jf. bemærkningerne nedenfor, vil ministeriet ved den først givne lejlighed søge at tydeliggøre den eksisterende praksis ved en ændring af loven, således at det kommer til at fremgå af loven, at støtte til bygge- og anlægsvirksomhed ydes som tilskud, og at sådanne tilskud sikres ved pant i henhold til tysk lov.
De sikrede midler henstår rente- og afdragsfrit, så længe det formål, hvortil tilskuddet er ydet, eksisterer.
Ved formålets forfald kan de sikrede midler genanvendes med Sydslesvigudvalgets godkendelse til et andet formål inden for lovens rammer.
Det fremgår desuden af redegørelsen, at ministeriet på baggrund af høringssvaret fra Sydslesvigudvalget vil søge at ændre loven således, at der kun kan ydes tilskud til bygge- og anlægsvirksomhed.
Den hidtidige mulighed for at yde lån vil herefter bortfalde efter ønske fra Sydslesvigudvalget.
 Endvidere fremgår det af redegørelsen, at der i forbindelse med lovændringen vil blive taget stilling til, i hvilket omfang danske regler om aflæggelse af regnskab, repræsentation og rejser skal stilles som betingelse for at yde tilskud.
 Efter at redegørelsen er afgivet til Folketingets Børne- og Undervisningsudvalg den 28. august 2015, har Sydslesvigudvalget som opfølgning på redegørelsen foreslået, at antallet af medlemmer i Sydslesvigudvalget udvides fra 5 til 7.
 Rigsrevisionen har i sine høringssvar, der er afgivet i forbindelse med lovovervågningen, henvist til Rigsrevisionens »Rapport om løbende årsrevision af Sydslesvigudvalget 2013«.
Det fremgår af denne rapport, at formålet med revisionen har været at vurdere, om Sydslesvigudvalgets forretningsgange og interne kontroller understøtter, at regnskabet bliver rigtigt, og at dispositionerne foretages i overensstemmelse med de meddelte bevillinger, love og andre forskrifter.
Det har desuden været formålet at vurdere, om Sydslesvigudvalgets forvaltning af de områder, som Rigsrevisionen har undersøgt, er varetaget på en økonomisk hensigtsmæssig måde.
 Ved revisionen har Rigsrevisionen gennemgået Sydslesvigudvalgets tilskudsadministration, tyske pantebreve og opfølgning på 2012-regnskabet.
 Det er Rigsrevisionens samlede vurdering, at forretningsgange og interne kontroller på de gennemgåede områder generelt fungerede ikke helt tilfredsstillende og ikke i tilstrækkelig grad opfyldte de krav, der stilles til en god og pålidelig regnskabsforvaltning.
Sydslesvigudvalgets forretningsgange og interne kontroller understøtter således ikke, at udvalgets regnskab bliver rigtigt, og at de dispositioner, der er omfattet af regnskabsaflæggelsen, er i overensstemmelse med bevillinger, love og andre forskrifter samt med indgåede aftaler og sædvanlig praksis.
Herudover viste revisionen, at forvaltningen af de gennemgåede områder generelt ikke er varetaget på en økonomisk hensigtsmæssig måde.
 Rigsrevisionen har ved vurderingen blandt andet peget på følgende forhold, der er relevante i forbindelse med lovovervågningen:
  Revisionen viste, at Sydslesvigudvalget ikke tager ejendomsforbehold i forbindelse med ydelse af bygge- og anlægstilskud, hvorved der kan være risiko for, at foreningerne kan sælge fast ejendom, hvortil udvalget har givet tilskud, og bruge pengene til andet formål.
  Rigsrevisionen vurderer, at de tyske pantebreve bør omtales i loven og fremgå af gældende finanslov under konto § 20.84.01. Danske kulturelle anliggender i Sydslesvig.
 Statsrevisorerne har i deres beretning for 2013 ikke forholdt sig særskilt til Rigsrevisionens bemærkninger om Sydslesvigudvalgets tilskudsadministration m.v.
 Rigsrevisionen har desuden peget på, at det skal fremgår af loven, hvis indtægter som følge af indfrielse af pantsikrede krav skal genanvendes til andre aktiviteter, som ikke er bygge- og anlægstilskud.
3. Lovforslagets hovedpunkter 3.1. Udvidelse af antallet af medlemmer i Sydslesvigudvalget 3.1.1. Gældende ret Ministeren for børn, undervisning og ligestilling nedsætter Sydslesvigudvalget, som består af fem medlemmer.
Folketinget vælger udvalgets medlemmer efter forholdstal blandt sine medlemmer, jf. lovens § 3, stk. 1, 2. pkt.
Folketinget kan dog i ganske særlige tilfælde vælge et eller flere udvalgsmedlemmer, der ikke er medlem af Folketinget, jf. lovens § 3, stk. 1, 3. pkt.
Ministeren for børn, undervisning og ligestilling udpeger blandt de valgte medlemmer en formand for Sydslesvigudvalget, jf. lovens § 3, stk. 1, 4. pkt.
Sydslesvigudvalgets funktionsperiode følger Folketingets valgperiode, jf. lovens § 3, stk. 2.
 Sydslesvigudvalget er bindeled mellem det danske mindretal i Sydslesvig og Folketinget, jf. lovens § 4.
Det fremgår af forarbejderne til loven, jf. de almindelige bemærkninger, afsnit 2.2.2., i lovforslag nr.
L 98, der er fremsat den 18. december 2009 af undervisningsministeren, Folketingstidende 2009-10, tillæg A, at Sydslesvigudvalget er en del af den offentlige forvaltning, selv om udvalget består af folketingsmedlemmer.
Baggrunden herfor er, at udvalget i overvejende grad udøver administrative funktioner.
Udvalget er som en del af den offentlige forvaltning omfattet af forvaltningsloven, offentlighedsloven og ombudsmandsloven.
 Ministeriet for Børn, Undervisning og Ligestilling yder sekretariatsbistand til Sydslesvigudvalget, jf. lovens § 3, stk. 4. Udvalget har instruktionsbeføjelsen over for sekretariatet og er dermed ansvarlig for sekretariatets virksomhed.
 Sydslesvigudvalget træffer efter ansøgning afgørelse om tilskud og lån m.v. inden for de bevillinger, der er afsat på de årlige finanslove, og indgår resultataftaler med ansøgerne, jf. lovens § 5, stk. 1. Forinden Sydslesvigudvalget træffer begunstigende afgørelser om ydelse af tilskud eller lån og indgår resultataftaler med ansøgerne, skal udvalget indhente en udtalelse fra ministeren for børn, undervisning og ligestilling, jf. lovens § 5, stk. 2. Det er fastsat i lovens § 5, stk. 3, at Sydslesvigudvalgets afgørelser ikke kan påklages til anden administrativ myndighed.
 Sydslesvigudvalget fører i henhold til lovens § 6 tilsyn med tilskudsmodtagernes anvendelse af tilskud og lån m.v.
 Sydslesvigudvalget udarbejder en årlig beretning om sin virksomhed, herunder om fordelingen af de bevillinger, som er afsat på finansloven, og de modtagne ansøgninger om tilskud m.v., jf. lovens § 9, stk. 1.
 Der er afsat 466,1 mio. kr. på finansloven for 2015 til tilskudsordninger på ministeriets område for det danske mindretal i Sydslesvig, jf. finanslovens § 20.84.01. Danske kulturelle anliggender i Sydslesvig.
3.1.2. Den foreslåede ordning Det foreslås med lovforslaget, at antallet af medlemmer i Sydslesvigudvalget udvides fra 5 til 7, jf. lovforslagets § 1, nr. 2. Det fremgår af loven, at Sydslesvigudvalget ud over at tage stilling til ansøgninger om tilskud til gavn for det danske mindretal i Sydslesvig også skal virke som bindeled mellem det danske mindretal i Sydslesvig og Folketinget.
En udvidelse  af medlemstallet vil give bedre mulighed for at lade flere af Folketingets partier deltage i arbejdet.
 Efter ønske fra Sydslesvigudvalget foreslås det, at udvidelsen af antallet af medlemmer i Sydslesvigudvalget først træder i kraft efter første nyvalg til Folketinget efter lovens ikrafttræden.
3.2. Tilskud til bygge- og anlægsprojekter og køb af fast ejendom og pantsikringen heraf 3.2.1. Gældende ret Det er fastsat i lov nr. 287 af 29. marts 2010, at lovens formål er at støtte aktiviteter til gavn for det danske mindretal i Sydslesvig, jf. lovens § 1.
 Efter lovens § 2, stk. 1, omfatter loven følgende aktiviteter i Sydslesvig: Daginstitutions- og skolevirksomhed, biblioteks- og arkivvirksomhed, udgivelse af aviser, tidsskrifter og lignende, kulturel og folkeoplysende virksomhed, herunder om det danske sprog, mindretallets foreningsmæssige organisering, varetagelse af faglige opgaver, der tjener landbruget, og anden virksomhed til gavn for mindretallet.
 Ifølge lovens § 2, stk. 2, kan der desuden ydes støtte til følgende aktiviteter, hvis de har til formål at skabe forståelse for mindretallets særlige vilkår: Folkeoplysende virksomhed i Danmark om mindretallet, samarbejde mellem mindretallets foreninger og foreninger i Danmark samt mindretallets foreningers deltagelse i nordisk og europæisk samarbejde.
Det er fastsat i lovens § 11, stk. 1, at tilskud og lån kun kan ydes til foreninger, organisationer m.v., 1. der er hjemmehørende i Sydslesvig, 2. der har til formål at udøve aktiviteter til gavn for det danske mindretal i Sydslesvig, 3. hvis vedtægter sikrer gennemsigtighed og åbenhed vedrørende deres virksomhed, 4. hvis hjemmeside på internettet på en lettilgængelig måde indeholder information på dansk om deres ledelse og virksomhed, herunder regnskaber, 5. der ikke driver erhvervsmæssig virksomhed, 6. hvis midler, herunder ved nedlæggelse, ifølge vedtægten alene må anvendes til aktiviteter, der er omfattet af loven, og 7. der ikke yder deres ledelse eller andet personale løn og vederlag ud over det normale i Sydslesvig for tilsvarende hverv eller beskæftigelse.
Betingelserne i nr. 1, 6 og 7 gælder dog ikke for tilskud til aktiviteter, der har til formål at skabe forståelse for mindretallets særlige vilkår, og som gives af folkeoplysende virksomheder i Danmark.
Det samme gælder for aktiviteter, der vedrører samarbejde mellem mindretallets foreninger og foreninger i Danmark, jf. lovens § 11, stk. 2. Betingelserne i nr. 5 og 6 gælder ikke for tilskudsmodtagere, herunder Flensborg Avis, der i 2009 og som vedvarende herefter har modtaget tilskud eller lån til udgivelse af aviser, tidsskrifter og lignende, jf. lovens § 22, stk. 5.
Sydslesvigudvalget kan i henhold til lovens § 14, stk. 1, yde tilskud eller lån til bygge- og anlægsprojekter i Sydslesvig med henblik på tilvejebringelse af de fysiske rammer for mindretallets foreninger, organisationer m.v.
De nærmere vilkår for eventuel ydelse af lån fastsættes på de årlige finanslove, jf. lovens § 14, stk. 2.
Sydslesvigudvalget har siden lovens ikrafttræden den 1. april 2010 ikke ydet lån til bygge- og anlægsprojekter.
Der er kun ydet tilskud.
Det fremgår af forarbejderne til loven, jf. de almindelige bemærkninger, afsnit 2.4.1., i lovforslag nr.
L 98, der er fremsat den 18. december 2009 af undervisningsministeren, Folketingstidende 2009-10, tillæg A, at det følger af stk. 2 i tekstanmærkning nr. 104 til § 20.84.01. på finansloven for 2009, at Udvalget vedrørende Danske Kulturelle Anliggender i Sydslesvig forestår fordelingen og administrationen af tilskuddet.
Det fremgår endvidere af stk. 6 i tekstanmærkningen, at staten gennem Udvalget vedrørende Danske Kulturelle Anliggender i Sydslesvig yder tilskud til anlæg, som sikres ved pant.
De sikrede midler henstår rente- og afdragsfrit, så længe det formål, hvortil tilskuddet er ydet, eksisterer, og kan ved forfald genanvendes til tilsvarende formål.
Det fremgår desuden af lovens forarbejder, at det fastsættes i lovens § 14, stk. 2, at de nærmere vilkår for ydelse af lån fastsættes på de årlige finanslove.
Det er hensigten at videreføre den hidtidige ordning efter tekstanmærkning nr. 104, stk. 6, til § 20.84.01 på finansloven for 2009, hvorefter støtte ydet som lån sikres ved pant efter den i Sydslesvig gældende lovgivning.
Lånemodtageren afholder eventuelle omkostninger ved pantsætning.
Det fremgår endvidere  af forarbejderne, at undervisningsministeren efter forhandling med finansministeren som hidtil kan bemyndige Økonomistyrelsen til at varetage administrationen af lån.
 Det fremgår således af forarbejderne til lov nr. 287 af 29. marts 2010, at den hidtidige ordning i tekstanmærkning nr. 104, stk. 6, til § 20.84.01 på finansloven for 2009 forudsættes videreført efter lovens ikrafttræden.
3.2.2. Den foreslåede ordning Det foreslås fastsat i lovens § 14, stk. 1, at Sydslesvigudvalget kan yde tilskud til bygge- og anlægsprojekter og køb af fast ejendom i Sydslesvig med henblik på at tilvejebringe de fysiske rammer for mindretallets foreninger, organisationer m.v.
Tilskuddene kan kun ydes til foreninger og organisationer m.v., der opfylder tilskudsbetingelserne i lovens § 11.
Med forslaget bortfalder således den hidtidige mulighed for at yde lån til bygge- og anlægsprojekter.
Som nævnt foran under afsnit 3.2.1. har Sydslesvigudvalget siden lovens ikrafttræden den 1. april 2010 ikke ydet lån til bygge- og anlægsvirksomhed.
Der er kun ydet tilskud.
Det foreslås desuden fastsat i loven, at Sydslesvigudvalget er forpligtet til at sikre tilskuddet med pant efter den  gældende lovgivning i Forbundsrepublikken Tyskland.
Tilskudsmodtageren afholder eventuelle omkostninger ved pantsætningen.
Tilskuddet henstår rente og afdragsfrit, så længe det formål, som Sydslesvigudvalget har ydet tilskuddet til, eksisterer.
 Endvidere foreslås det fastsat i loven, at ved formålets forfald, fx ved salg af den faste ejendom, som Sydslesvigudvalget har ydet tilskud til, tilbageføres de sikrede midler til Sydslesvigudvalget, der skal træffe beslutning om, hvordan de sikrede midler skal genanvendes til et andet formål inden for lovens rammer.
Med den foreslåede lovændring i § 14, stk. 3, har Sydslesvigudvalget mulighed for at beslutte, at de sikrede midler kan genanvendes af den hidtidige tilskudsmodtager til køb af en anden fast ejendom eller til et andet formål inden for lovens rammer.
Sydslesvigudvalget har således også mulighed for at beslutte, at den hidtidige tilskudsmodtager kan genanvende de sikrede midler som driftstilskud eller projektilskud.
 Den foreslåede lovændring giver også Sydslesvigudvalget mulighed for at beslutte, at de sikrede midler skal genanvendes ved at yde tilskud til en eller flere andre tilskudsberettigede foreninger eller organisationer m.v. til formål inden for lovens rammer, herunder tilskud til bygge- og anlægsprojekter og driftstilskud.
3.3. Lovens titel 3.3.1. Gældende ret Lovens titel er lov om Sydslesvigudvalget og tilskudsordninger på undervisningsministerens område for det danske mindretal i Sydslesvig.
3.3.2. Den foreslåede ordning Det foreslås med lovforslaget, at lovens titel ændres til lov om Sydslesvigudvalget og visse tilskudsordninger for det danske mindretal i Sydslesvig.
 Som begrundelse for forslaget skal der henvises til, at det er uhensigtsmæssigt at lade lovens titel være afhængig af en ministerbetegnelse, der kan ændre sig fra regering til regering og inden for den enkelte regering.
 4. Regnskabsaflæggelse i forbindelse med ydelse af tilskud til bygge- og anlægsprojekter m.v.
 I forbindelse med lovovervågningen har Sydslesvigudvalget peget på, at der er tvivl om, hvorvidt danske eller tyske regler skal anvendes i forbindelse med tilskudsmodtagernes aflæggelse af regnskab og udbetaling af godtgørelse for rejser og repræsentation.
 Der er fastsat følgende i lovens § 18, stk. 1-3:
 1. Tilskudsmodtagerne, der modtager driftstilskud, skal for hele deres virksomhed udarbejde en årsrapport, herunder et årsregnskab.
 2. Tilskudsmodtagere, der modtager tilskud eller eventuelle lån til bygge- og anlægsprojekter, skal aflægge en særskilt rapport, herunder et regnskab for det pågældende bygge- eller anlægsprojekt.
 3. Tilskudsmodtagere, der modtager projekttilskud til enkeltstående projekter, skal aflægge en særskilt rapport, herunder et regnskab, for anvendelse af det modtagne projekttilskud.
Efter lovens § 18, stk. 5, fastsætter ministeren for børn, undervisning og ligestilling nærmere regler om udførelse af revision af regnskaberne, herunder krav til revisorer og tilskudsmodtageres underretning af ministeren om udpegede revisorer m.v.
De nærmere regler om regnskab og revision m.v. er fastsat i bekendtgørelse nr. 1720 af 21. december 2010 om regnskab for, revision af og indhentning af oplysninger fra foreninger og organisationer m.v., der modtager tilskud fra Sydslesvigudvalget.
 Som det fremgår af lovens § 18, er det en betingelse for at modtage driftstilskud, tilskud til bygge- og anlægsprojekter og projekttilskud, at der aflægges regnskab m.v., der opfylder kravene i lovens § 18 og bekendtgørelse nr. 1720 af 21. december 2010. Loven giver ikke mulighed for at fravige dette krav.
Der i hverken i lov nr. 287 af 29. marts 2010 eller i forarbejderne til loven taget udtrykkelig stilling til, hvorvidt tilskudsmodtagere skal anvende danske eller tyske regler i forbindelse med udbetaling af godtgørelse for  rejser og repræsentation.
Loven indeholder heller ikke en særlig hjemmel til at anvende de tyske regler på dette område.
Det må dog antages, at det har været en forudsætning for loven, at tilskudsmodtagere anvender de danske regler.
Det skal derfor stilles som en betingelse for at yde tilskud, at de danske regler skal anvendes i forbindelse med tilskudsmodtagerens udbetaling af godtgørelse for rejser og repræsentation.
Der er intet i loven til hinder for, at Sydslesvigudvalget kan træffe beslutning om, at tilskudsmodtageren i forbindelse med udbetaling af godtgørelse for rejser og repræsentation kan yde en mindre godtgørelse end efter danske satser m.v.
5. Redegørelse til Folketinget Medlemmerne af Sydslesvigudvalget har i forbindelse med lovovervågningen af lov nr. 287 af 29. marts 2010 og de foreslåede ændringer af loven fremsat forslag om, at der hvert andet år afgives en skriftlig redegørelse til Folketinget om forholdene for det danske mindretal i Sydslesvig og dansk mindretalspolitik generelt.
Det er hensigten, at redegørelsen skal styrke forbindelsen mellem det danske mindretal i Sydslesvig og Folketinget.
 Regeringen er enig med medlemmerne af Sydslesvigudvalget i, at en redegørelse om forholdene for det danske mindretal i Sydslesvig kan bidrage til at styrke forbindelsen mellem det danske mindretal i Sydslesvig og Folketinget.
 Der ikke er noget i lovgivningen til hinder for, at Sydslesvigudvalget kan udarbejde en skriftlig redegørelse og gennem ministeren sende den til Folketinget om forholdene for det danske mindretal i Sydslesvig, jf. § 7 i loven.
Det foreslås, at Sydslesvigudvalget udarbejder en redegørelse om de i loven omfattede tilskudsordninger i forbindelse med, at der gives en mere generel redegørelse for forholdene for det danske mindretal i Sydslesvig.
Redegørelsen bør tage udgangspunkt i de årlige beretninger, der afgives af Sydslesvigudvalget om dets virksomhed, herunder om fordelingen af de bevillinger, som er afsat på finansloven, og de modtagne ansøgninger om tilskud, jf. lovens § 9, stk. 1.
 Sydslesvigudvalget indsender redegørelsen til ministeren for børn, undervisning og ligestilling, således at ministeren har mulighed for at fremsætte sine bemærkninger til redegørelsen, før den sendes til Folketingets Børne- og Undervisningsudvalg.
Børne- og Undervisningsudvalget træffer herefter beslutning om den videre proces, herunder i hvilket omfang der er behov for en debat om redegørelsen og fastlægger rammerne herfor.
Det kan være formelt i form af en forespørgsel til ministeren eller et samrådsspørgsmål eller uformelt ved udvalgshøring eller lignende.
Ministeriet for Børn, Undervisning og Ligestilling og Sydslesvigudvalget fastlægger efter aftale tidspunktet for udvalgets afgivelse af redegørelsen.
Det tilstræbes, at redegørelsen normalt afgives af Sydslesvigudvalget senest 2 år efter, at udvalget er blevet nedsat efter et nyvalg til Folketinget.
Den første redegørelse afgives senest 2 år efter nyvalg til Folketinget efter lovens ikrafttræden.
 Finder Sydslesvigudvalget, at der er behov for yderligere redegørelser, er der som nævnt ikke noget til hinder for, at Sydslesvigudvalget gennem ministeren afgiver en skriftlig redegørelse til Folketinget om forholdene for det danske mindretal i Sydslesvig.
6. Økonomiske og administrative konsekvenser for det offentlige Lovforslaget skønnes at indebære årlige statslige merudgifter på op til 0,1 mio. kr. til afholdelse af honorarer m.v. som følge af, at Sydslesvigudvalget foreslås udvidet med 2 medlemmer.
Udgifterne afholdes inden for Ministeriet for Børn, Undervisning og Ligestillings økonomiske ramme.
Udgifterne vil dog først skulle afholdes efter det første nyvalg til Folketinget, hvor den foreslåede udvidelse af antallet af medlemmer i Sydslesvigudvalget træder i kraft.
Lovforslaget har ingen administrative konsekvenser af betydning for staten.
 Lovforslaget har ingen økonomiske eller administrative konsekvenser for kommunerne og regionerne.
 7. Økonomiske og administrative konsekvenser for erhvervslivet m.v.
 Lovforslaget har ingen økonomiske eller administrative konsekvenser for erhvervslivet m.v.
8. Administrative konsekvenser for borgerne Lovforslaget har ingen administrative konsekvenser for borgerne.
9. Miljømæssige konsekvenser Lovforslaget har ingen miljømæssige konsekvenser.
10. Forholdet til EU-retten Lovforslaget indeholder ikke EU-retlige aspekter.
 11. Hørte myndigheder og organisationer m.v.
 Et udkast til lovforslag har i perioden fra den 25. september 2015 til den 23. oktober 2015 været sendt i høring hos følgende myndigheder og organisationer m.v.:
 Dansk Centralbibliotek for Sydslesvig, Dansk Folkeoplysnings Samråd, Dansk Kirke i Sydslesvig, Dansk Skoleforening for Sydslesvig, Dansk Sundhedstjeneste for Sydslesvig, Dansk Ungdoms Fællesråd, Datatilsynet, Det Sydslesvigske Samråd, Federal Union of European Nationalities, Flensborg Avis, Fælleslandboforeningen for Sydslesvig, Grænseforeningen, Mikkelberg - Nordisk center for kunst og cricket, Nordisk Informationskontor i Sønderjylland/Sydslesvig, Rigsrevisionen, Statens Administration, Sydslesvigs danske Ungdomsforeninger, Sydslesvigsk Forening, Sydslesvigsk Kultursamfund, Sydslesvigsk Vælgerforening og Sydslesvigudvalget.
12. Sammenfattende skema Bemærkninger til lovforslagets enkelte bestemmelser Til § 1 Til nr. 1 Lovens titel er lov om Sydslesvigudvalget og tilskudsordninger på undervisningsministerens område for det danske mindtretal i Sydslesvig.
Det foreslås, at lovens titel affattes således, at titlen ikke indeholder ministerbetegnelsen.
Som begrundelse for forslaget skal der henvises til, at det er uhensigtsmæssigt at lade lovens titel være afhængig af en ministerbetegnelse, der kan ændre sig fra regering til regering og inden for den enkelte regering.
Til nr. 2 Det fremgår af lovens § 3, stk. 1, 1. og 2. pkt., at Sydslesvigudvalget består af 5 medlemmer, og at Folketinget vælger udvalgets medlemmer efter forholdstal blandt sine medlemmer.
Sydslesvigudvalget skal virke som bindeled mellem det danske mindretal i Sydslesvig og Folketinget, jf. lovens § 4.
Det foreslås med lovforslagets § 3, stk. 1, 1. pkt., at antallet af medlemmer i Sydslesvigudvalget udvides fra 5 til 7. Med en udvidelse  af medlemstallet vil der blive mulighed for en bredere repræsentation af Folketingets partier i udvalget.
Forslaget ændrer ikke ved, at det fortsat er Folketinget, der vælger udvalgets medlemmer efter forholdstal blandt sine medlemmer.
Valget sker i henhold til grundlovens § 52 efter forholdstal.
Beregningen sker efter reglerne i § 36, stk. 1, i Folketingets forretningsorden.
Efter forretningsordenens § 36, stk. 1, deles Tingets medlemmer efter valggrupper, der hver for sig omfatter de folketingsgrupper og medlemmer, der har anmeldt til formanden at ville stemme sammen.
Det er således fortsat op til valggrupperne i Folketinget at sikre en bredere repræsentation i Sydslesvigudvalget.
 Det er intentionen med udvidelsen af antallet af medlemmer i Sydslesvigudvalget at give bedre mulighed for, at valget af medlemmer efter forholdstal kan fordeles mellem flest mulige partier inden for den enkelte valggruppe.
Til nr. 3-5 Der er alene tale om konsekvensændringer som følge af, at Sydslesvigudvalget ikke længere vil have mulighed for at yde lån til bygge- og anlægsprojekter.
Der henvises til bemærkningerne til forslagets § 1, nr. 7.
Til nr. 6 Det fremgår af overskriften før lovens § 14, at der kan ydes tilskud og lån til bygge- og anlægsprojekter.
Det foreslås, at overskriften ændres til tilskud til bygge- og anlægsprojekter og køb af fast ejendom.
Den foreslåede ændring er alene en præcisering af den gældende retstilstand, hvorefter tilskud efter lovens § 14 også har været anvendt til køb af fast ejendom.
Det præciseres desuden, at der ikke kan ydes lån til bygge- og anlægsprojekter, jf. bemærkningerne til forslagets § 1, nr. 7.
Til nr. 7 Det følger af lovens § 14, stk. 1, at Sydslesvigudvalget kan yde tilskud eller lån til bygge- og anlægsprojekter i Sydslesvig med henblik på at tilvejebringe de fysiske rammer for mindretallets foreninger, organisationer m.v., jf. § 11, stk. 1, i loven.
I den foreslåede ændring af § 14, stk. 1, fastsættes det, at Sydslesvigudvalget ud over tilskud til bygge- og anlægsprojekter også kan yde tilskud til køb af fast ejendom.
Den foreslåede ændring er alene en præcisering af den hidtidige retstilstand på området.
Den foreslåede ændring af § 14, stk. 1, giver også Sydslesvigudvalget mulighed for yde tilskud til igangværende bygge- og anlægsprojekter.
Der vil dog efter ønske fra Sydslesvigudvalget kun kunne ydes tilskud til bygge- og anlægsprojekter og køb af fast ejendom.
Den hidtidige mulighed for at yde lån til bygge- og anlægsprojekter bortfalder med forslaget.
Det fremgår af forarbejderne til loven, jf. de almindelige bemærkninger, afsnit 2.4.1., i lovforslag nr.
L 98, der er fremsat den 18. december 2009 af undervisningsministeren, Folketingstidende 2009-10, tillæg A, at det følger af stk. 2 i tekstanmærkning nr. 104 til § 20.84.01. på finansloven for 2009, at Udvalget vedrørende Danske Kulturelle Anliggender i Sydslesvig forestår fordelingen og administrationen af tilskuddet.
Det fremgår endvidere af stk. 6 i tekstanmærkningen, at staten yder gennem Udvalget vedrørende Danske Kulturelle Anliggender i Sydslesvig tilskud til anlæg, som sikres ved pant.
De sikrede midler henstår rente- og afdragsfrit, så længe det formål, hvortil tilskuddet er ydet, eksisterer, og kan ved forfald genanvendes til tilsvarende formål.
 Endvidere fremgår det af lovens forarbejder, at den hidtidige ordning i tekstanmærkning nr. 104, stk. 6, til § 20.84.01 på finansloven for 2009 forudsættes videreført efter lovens ikrafttræden.
 De foreslåede bestemmelser i § 14, stk. 2 og 3, 1. pkt., er en videreførelse og præcisering af den hidtidige ordning i tekstanmærkning nr. 104, stk. 6, til § 20.84.01 på finansloven for 2009.
Efter forslagets § 14, stk. 3, 2. pkt., kan de sikrede midler genanvendes til et andet formål inden for lovens rammer.
Forslaget indebærer, at Sydslesvigudvalget kan træffe beslutning om, at de sikrede midler ikke kun kan genanvendes til tilskud til bygge- og anlægsprojekter, men også til driftstilskud og projekttilskud.
Forslaget indebærer også, at Sydslesvigudvalget kan træffe beslutning om, at de sikrede midler skal genanvendes ved at yde tilskud til en eller flere andre tilskudsberettiget foreninger og organisationer m.v. til formål inden for lovens rammer, herunder tilskud til bygge- og anlægsprojekter og driftstilskud.
 Statens Administration har hidtil i samarbejde med Sydslesvigudvalget varetaget administrationen af de pantsikrede tilskud og lån med hjemmel i forarbejderne til lov nr. 287 af 29. marts 2010. Den foreslåede bestemmelse i § 14, stk. 4, skal alene ses som en præcisering af den hidtidige ordning og omfatter således både pantsikrede tilskud og lån, der er ydet efter de tidligere ordninger, og pantsikrede tilskud, der ydes i henhold til forslagets § 14, stk. 1.
Til § 2 Det foreslås i stk. 1, at loven træder i kraft den 1.  marts 2016.
Det foreslås i stk. 2, at loven ikke finder anvendelse for ansøgninger om tilskud og lån til bygge- og anlægsprojekter, der er indgivet til Sydslesvigudvalget før lovens ikrafttræden.
For sådanne ansøgninger finder de hidtil gældende regler anvendelse.
 Efter ønske fra Sydslesvigudvalget foreslås det i stk. 3, at § 1, nr. 2, om udvidelse af antallet af medlemmer i Sydslesvigudvalget fra 5 til 7 først træder i kraft efter første nyvalg til Folketinget efter lovens ikrafttræden.
