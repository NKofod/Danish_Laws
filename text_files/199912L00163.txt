Fremsat den 16. december 1999 af  

 trafikministeren (Sonja Mikkelsen) Forslag til Lov om Københavns Havn A/S Kapitel 1 Selskabets stiftelse, formål m.v.
§ 1. Trafikministeren opretter et aktieselskab, hvis  

 aktiekapital indskydes af staten.
Trafikministeren bemyndiges til at  

 fastsætte størrelsen af aktiekapitalen.
Stk. 2. Selskabets navn skal være Københavns Havn  

 A/S.
Trafikministeren bemyndiges til at godkende ændringer af  

 selskabets navn.
Stk. 3. I forbindelse med stiftelsen overtager  

 Københavns Havn A/S samtlige institutionen Københavns Havns  

 aktiver, det være sig fast ejendom, løsøre, rettigheder  

 og andet.
Samtidig hermed overtager Københavns Havn A/S samtlige af  

 institutionens passiver og forpligtelser af enhver art.
 Stk. 4. Københavns Havn A/S overtager driften af  

 Københavns Havn.
§ 2. Københavns Havn A/S  formål er at drive  

 havnevirksomhed i København og at tilrettelægge og  

 gennemføre omdannelsen af de havneområder i København,  

 som ikke skal anvendes til havnedrift.
Københavns Havn A/S skal i sin  

 arealdisponering, inden for rammerne af planlovgivningen, herunder  

 kommuneplanen, aktivt bidrage til at skabe et levende miljø langs  

 havnefronten med afvekslende og attraktive bolig- og  

 erhvervsmiljøer.
 Stk. 2. Københavns Havn A/S kan herudover etablere,  

 erhverve og drive sådan virksomhed, som har en forretningsmæssig  

 sammenhæng med den i stk. 1 nævnte virksomhed.
 Stk. 3. Københavns Havn A/S kan efter trafikministerens  

 godkendelse oprette datterselskaber og erhverve andele i andre selskaber og  

 virksomheder i forbindelse med et forretningsmæssigt samarbejde med  

 andre havne, også i udlandet.
 § 3. Københavns Havn A/S  vedtægter og  

 ændringer i disse skal godkendes af trafikministeren.
Stk. 2. Trafikministeren vælger 6 medlemmer til  

 bestyrelsen, herunder formanden.
Københavns Kommune har  

 indstillingsret for så vidt angår 2 af medlemmerne.
Stk. 3. Aktieselskabslovgivningens regler finder anvendelse  

 for så vidt angår medarbejderrepræsentation.
Dog har  

 medarbejderne ret til medarbejderrepræsentation allerede fra  

 Københavns Havn A/S stiftelse.
 § 4. Københavns Havn A/S er omfattet af lovgivningen  

 for aktieselskaber med de afvigelser, der følger af bestemmelserne i  

 denne lov.
Kapitel 2 Forskellige bestemmelser § 5. Tinglysning og registrering af Københavns Havn A/S  

  rettigheder og forpligtelser i medfør af § 1 kan ske på  

 grundlag af denne lov.
 Stk. 2. For de tinglysninger og registreringer, jf.  

 stk. 1, og for de overdragelser og låneoptagelser, der er en  

 følge af bestemmelsen i § 1, skal der ikke erlægges  

 afgift.
 § 6. Trafikministeren fastsætter bestemmelser om  

 nedsættelse af to råd i tilknytning til Københavns Havn  

 A/S:
 1)	Et havneråd, der fungerer som rådgivende organ i  

 forbindelse med driften m.v. af erhvervshavnen.
 2)	Et arealudviklingsråd, der fungerer som rådgivende organ  

 i forbindelse med omdannelsen af havnearealer.
 § 7. Lov om havne finder anvendelse for driften af  

 Københavns Havn A/S, bortset fra lovens § 2, stk. 2, samt  

 kapitel 4, og med de afvigelser, der følger af bestemmelserne i denne  

 lov.
Stk. 2. Trafikministeren godkender udvidelser af havnens  

 arealer, herunder opfyldninger inden for havnens søområde.
Dette  

 gælder også for så vidt angår de områder, hvor  

 der ikke længere foregår havnedrift.
 Stk. 3. Der kan fastsættes vilkår i forbindelse  

 med godkendelser efter stk. 2.
 § 8. Lov om offentlighed i forvaltningen, forvaltningsloven og  

 lov om Folketingets Ombudsmand gælder for Københavns Havn  

 A/S.
Kapitel 3 Personale § 9. Københavns Havn A/S overtager de medarbejdere ved  

 Københavns Havn, der ved selskabets overtagelse af driften er ansat  

 som tjenestemænd i henhold til vedtægt.
Disse medarbejdere er  

 samtidig forpligtet til at gøre tjeneste ved Københavns Havn  

 A/S med bevarelse af hidtidige rettigheder og pligter.
Kapitel 4 Ikrafttræden m.v.
 § 10. Lov nr. 504 af 24. juni 1992 om Københavns Havn  

 ophæves.
 § 11. Trafikministeren fastsætter tidspunktet for lovens  

 ikrafttræden, herunder § 10. Ministeren kan herunder  

 fastsætte, at lovens enkelte bestemmelser træder i kraft på  

 forskellige tidspunkter.
 Stk. 2. § 1 tillægges regnskabsmæssig  

 virkning fra 1. januar 2000.
 § 12. I lov nr. 476 af 30. juni 1993 om beskyttelse af  

 havmiljøet, som bl.a. ændret ved lov nr. 435 af 10. juni 1997 og  

 senest ved § 3 i lov nr. 902 af 16. december 1998, ændres i  

 § 51, stk. 3, nr. 1, »Københavns Havnebestyrelse« til:  

 »Københavns Havn A/S«.
 § 13. I lov nr. 141 af 31. marts 1960 om Københavns  

 Frihavn, som ændret ved § 12 i lov nr. 504 af 24. juni 1992,  

 foretages følgende ændringer:
 1. I § 1, § 2, stk. 1, 3 og 4, § 3,  

 stk. 2, og § 4 ændres »Københavns Havnebestyrelse«  

 til: »Københavns Havn A/S«.
 2. I § 2, stk. 2, § 4, § 6 og § 7,  

 stk. 1 og 2 ændres »Københavns Havn« til:  

 »Københavns Havn A/S«.
Bemærkninger til lovforslaget Almindelige bemærkninger 1. Lovforslagets baggrund Den 26. november 1999 blev der som led i aftalen om  

 finansloven for år 2000 indgået en politisk aftale på  

 trafikområdet mellem regeringen (S og R), SF og Enhedslisten.
I aftalen  

 fastsættes det:
 »Som led i forberedelserne til den nye  

 Øresundsregion omdannes Københavns Havn til et statsligt  

 aktieselskab.
 Selskabet skal i sin arealdisponering aktivt bidrage til  

 at skabe et levende miljø langs havnefronten med spændende og  

 attraktive miljøer med en passende balance mellem boliger og erhverv.  

 Den styrkede indsats nødvendiggør mere fleksible rammer omkring  

 Københavns Havn som selskab, hvilket tilgodeses ved omdannelsen til  

 aktieselskab.
 Der gives endvidere adgang til at indlede et samarbejde  

 med Malmø Havn, som kan skabe gode fremtidige vækstbetingelser  

 for fremme af den miljøvenlige søtransport såvel inden  

 for som fra og til Øresundsregionen.
Herudover konstateredes der allerede i 1991 et behov for  

 på sigt at uddybe Drogden-sejlrenden, således at skibe med stor  

 dybgang også fremover kan besejle Københavns Havn og dermed  

 fastholde Københavns internationale position som  

 krydstogtsdestination.
Dette efterslæb tages der højde for ved  

 fastsættelse af kapitalgrundlaget for den fremtidige  

 havnevirksomhed.
Som led i omdannelsen erlægger selskabet et  

 stiftertilgodehavende til staten på 750 mill. kr. i år 2000 og  

 250 mill. kr. årligt i perioden 2001-2004. Det forudsættes, at  

 der til enhver tid er tilstrækkelige midler i selskabet til at sikre en  

 dynamisk udvikling af havnevirksomheden.« Det fremsatte lovforslag skal ses som en et led i  

 udmøntningen af aftalen, idet en omdannelse af Københavns Havn  

 til et statsligt aktieselskab kræver en lovændring.
Den gældende lov om Københavns Havn er lov  

 nr. 504 af 24. juni 1992 (Folketingstidende 1991-92: 766, 1794, 10838, 11123;  

 A 1085; B 2689). Loven er ændret ved § 23 i lov nr. 326 af 28. maj  

 1999 om havne.
Hovedloven blev vedtaget efter ændring af Forslag til  

 lov om Københavns Havn A/S og Københavns Havnefront (L 57)  

 fremsat den 23. oktober 1991 af den daværende trafikminister, idet  

 loven dog fik en anden udformning end det i lovforslaget  

 foreslåede.
Lovforslaget fra oktober 1991 var udarbejdet med baggrund  

 i en betænkning fra april 1989 afgivet af et Havneudvalg, som  

 miljøministeren nedsatte efter opfordring fra Folketingets  

 Miljø- og Planlægningsudvalg.
Udvalgets hovedforslag anbefalede,  

 at den fremtidige havnedrift i Københavns Havn blev koncentreret  

 på Prøvestenen og i Nordhavnsområdet.
Betænkningen,  

 som anlagde et tidsperspektiv på 20-30 år, viste, at der er  

 betydelige værdier at hente i en koordineret omdannelse af de dele af  

 havnen, som ikke på længere sigt skal anvendes til  

 havnedrift.
I efteråret 1989 vedtog Københavns  

 Borgerrepræsentation efter forhandling med miljøministeren  

 kommuneplanen for Københavns Kommune.
Heri fastlægges  

 Prøvestenen og Nordhavnen fra Marmormolen og nordpå samt  

 værftsområdet og servicehavnen på Refshaleøen til  

 havnedrift og havnerelateret industri.
Kommuneplanen er senest revideret i  

 1997.
I lovforslaget fra oktober 1991 er det anført, at  

 de ændringer i anvendelsen af havneområderne, der vil ske i de  

 kommende årtier, vil medføre forandringer i en række  

 delområder langs den indre by og Sydhavnen.
De arealer, der ikke skulle  

 anvendes til havnedrift, skulle hver på deres måde danne basis  

 for opbygningen af helt nye bykvaliteter   moderne erhvervsområder, nye  

 boligtyper, rekreative anlæg og besøgsattraktioner til kultur og  

 forlystelser.
Det fremgår endvidere af lovforslaget, at vedtagelsen  

 ikke tilsigtede nogen ændringer i de eksisterende  

 anløbsfaciliteter for passagerfærger og for anløb af  

 krydstogtsskibe, og at der ville være behov for investeringer i  

 forbindelse med uddybning af sejlløbet.
Det fremhæves endvidere i lovforslaget fra oktober  

 1991 (L 57), at realiseringen af ovennævnte muligheder for nye  

 bykvaliteter m.v. forudsætter, at der lægges en overordnet  

 strategi for de tidligere havneområders ibrugtagen til nye  

 formål, som konkretiserer den karakter, der i kommuneplanen sigtes mod  

 i de forskellige delområder.
Det blev endvidere anført, at en  

 holdbar strategi af denne karakter kun vil kunne sikres, hvis dens udformning  

 henlægges til en institution, der har den nødvendige ekspertise,  

 kompetence og økonomi til at sikre virkeliggørelse af  

 havneområdernes fremtidige anvendelse.
 Disse ovennævnte betragtninger er efter regeringens  

 opfattelse i stort omfang fortsat gældende.
 Lovforslaget fra oktober 1991 indeholdt forslag om en  

 opdeling af Københavns Havn i to retssubjekter - Københavns  

 Havn A/S og Københavns Havnefront, hvor Københavns Havn A/S fik  

 det formål at drive havnevirksomhed, mens Københavns Havnefronts  

 formål var at tilrettelægge og gennemføre omdannelsen af  

 de havneområder i København, som ikke skal anvendes til  

 havneformål.
Som nævnt blev lovforslaget imidlertid  

 væsentligt ændret under folketingsbehandlingen.
Et flertal stemte  

 således for, at de to organisationers formål blev opretholdt -  

 men som sideordnet i én organisation, således at  

 Københavns Havn fremover fik et dobbelt formål.
Flertallet fandt  

 denne løsning rigtig, idet man herved undgik komplicerede  

 forhandlinger mellem to organisationer, og da der herved kunne skabes en mere  

 effektiv og dynamisk organisation med større handlefrihed.
Den problemstilling, som især blev drøftet  

 under forhandlingerne i Folketinget, var imidlertid spørgsmålet  

 om, hvorvidt der ved den foreslåede omdannelse af Københavns  

 Havn ville være tale om ekspropriation efter grundlovens § 73.  

 Diskussionen grundede sig i, at der fra visse sider herskede en usikkerhed  

 omkring Københavns Havns retlige status   herunder om der var tale om  

 en privat selvejende institution eller et særligt forvaltningssubjekt  

 oprettet ved lov m.v.
Der henvises til punkt 7.
Københavns Havns formål i dag er  

 således at drive havnevirksomhed i København samt at  

 tilrettelægge og gennemføre omdannelse af de havneområder  

 i København, som ikke længere skal anvendes til  

 havneformål.
Institutionen ledes af en bestyrelse på 12  

 medlemmer, hvoraf regeringen udpeger 6 medlemmer, herunder formanden,  

 Københavns Kommune udpeger 3 medlemmer, og Det Danske Handelskammer 1  

 medlem.
Medarbejderne vælger 2 medlemmer.
 Institutionens formue er adskilt fra statens øvrige  

 formue.
 Københavns Havn har endvidere oprettet et  

 havneråd, der består af medlemmer fra: Danmarks Rederiforening,  

 Rederiforeningen af 1895, Erhvervenes Transportudvalg, Danske  

 Speditører, Foreningen af Areallejere i Danske Havne, Danmarks  

 Skibsmæglerforening, Mæglerkorporation i København,  

 AHTS-Nordsjælland, LO, Havnearbejdernes Fællesforbund, Scandlines  

 Danmark A/S, Danske Vognmænd, Oliebranchens  

 Fællesrepræsentation, Toldcenter København, Dansk  

 Skibshandlerforening, Fiskerne i Københavns Havn, Fritidssejlerne i  

 Københavns Havn og Københavns Havn.
Omdannelsen til et statsligt aktieselskab er fra  

 regeringens side begrundet i et ønske om at tilskynde til en endnu  

 mere aktiv indsats for så vidt angår omdannelsen af  

 havnearealerne i København.
En styrket indsats vil  

 nødvendiggøre mere fleksible rammer omkring Københavns  

 Havn som selskab, hvilket tilgodeses ved omdannelsen til aktieselskab.
Hermed  

 vil virksomheden blive etableret efter en kendt og afprøvet model,  

 hvilket må anses for vigtigt fremover set i relation til kommende  

 samarbejdsparter og investorer.
Endvidere sikres det, at Københavns  

 Havn kan indlede et samarbejde med andre havne, herunder eventuelt  

 Malmø Havn.
Et samarbejde med Malmø Havn vil sikre den  

 fortsatte stærke udvikling af Øresundsregionen.
Umiddelbart vil  

 Københavns Havn og Malmø Havn miste trafik når  

 Øresundsforbindelsen åbnes, men den faste forbindelse vil  

 føre til en øget handel og trafik mellem landene og et  

 samarbejde skal derfor sikre en fortsat ekspansion og gøre  

 Øresundsregionen til et stærkt transportcenter.
2. Lovforslagets indhold Lovforslaget indeholder følgende centrale elementer  

 i forhold til den gældende lov:
For det første omdannes Københavns Havn til  

 et aktieselskab.
Dermed kan havnen på linie med andre statslige  

 aktieselskaber drive en erhvervsmæssig virksomhed i overensstemmelse  

 med den formålsbestemmelse, der er fastlagt i loven, og som vil blive  

 suppleret og udbygget i selskabets vedtægter.
For det andet ændres formålsbestemmelsen.
Det  

 bestemmes fortsat, at havnen både skal varetage de aktiviteter, der har  

 med den egentlige havnedrift at gøre, og skal sørge for, at  

 havnens arealer udvikles og sælges i overensstemmelse med en  

 udviklingsstrategi, der fastlægges i lyset af Københavns  

 Kommunes planlægning.
Men det bestemmes samtidig, at havnens  

 arealudvikling skal have en høj prioritet og foregå med en aktiv  

 og energisk indsats fra selskabets side, herunder et bidrag til en samlet  

 plan for havnefronten.
Dette er ikke ensbetydende med, at havnen i sin  

 arealudvikling skal bestræbe sig på at opnå den  

 størst mulige fortjeneste.
Havnen skal drive sin virksomhed som en  

 ansvarlig og samfundsbevidst forretningsdrivende og skal tage meget  

 vidtgående hensyn for at sikre, at de arealer, der byudvikles,  

 får en standard, hvor der langs havnefronten skabes et levende  

 miljø med afvekslende og attraktive bolig- og erhvervsmiljøer,  

 der understøttes af et velfungerende kollektivt trafiksystem.  

 Selskabets ledelse skal til enhver tid påse, at der er de  

 nødvendige midler til at sikre en fortsat arealudvikling i havnen samt  

 sikre en dynamisk udvikling af havnevirksomheden.
Havnen skal arbejde  

 på at skabe nye indtjeningsområder, idet havnen umiddelbart vil  

 miste indtægter i forbindelse med etableringen af  

 Øresundsforbindelsen.
Der skal satses intensivt på at øge  

 godsomsætningen, containertransporten og omsætning af flydende  

 bulk.
Søtransporten skal i konkurrence med andre transportformer bl.a.  

 fremføre, at det er en miljøvenlig transportform.
Endvidere kan  

 det nævnes, at Københavns Havn for tiden er Nordeuropas  

 største krydstogthavn og denne position skal fastholdes.
Et  

 øget samarbejde med Malmø Havn vil øge mulighederne for  

 at skabe en øget vækst, idet de to havne med et fælles  

 udspil vil sikre, at det nye transportcenter vil stå stærkt i et  

 fremtidigt transport- og logistikområde i Øresundsregionen.
For det tredje bliver reglerne om bestyrelsens  

 udnævnelse og sammensætning ændret, således at kun  

 Københavns Kommune på forhånd får en  

 indstillingsret.
Bestyrelsen vælges på generalforsamlingen.
I  

 selskabets vedtægter fastsættes nærmere om bestyrelsens  

 forpligtelse til løbende at holde trafikministeren underrettet om  

 udviklingen i selskabet.
Endvidere nedsætter trafikministeren et  

 havneråd og et arealudviklingsråd.
Havnerådet får til  

 opgave at rådgive selskabets ledelse for så vidt angår den  

 havnerelaterede del af selskabets virksomhed.
Der vil blive taget  

 udgangspunkt i det nuværende Havneråds sammensætning.  

 Arealudviklingsrådet vil få til opgave at rådgive selskabet  

 i forbindelse med omdannelsen af de tidligere havneområder.
Det er endelig for det fjerde formålet med  

 lovforslaget at sikre, at Københavns Havn kan etablere et  

 nærmere samarbejde med Malmø Havn (eller andre havne) med  

 henblik på at skabe en betjening for skibsfarten i hele  

 Øresundsregionen på en måde, der vil understøtte  

 regionens status som et internationalt kraftcentrum.
Samarbejdet tænkes  

 gennemført ved dannelsen af et datterselskab, jf. nærmere  

 § 2, stk. 3, og bemærkningerne hertil.
Københavns Havn havde ved udgangen af 1998 en  

 soliditet på 84 %, hvilket efter regeringens opfattelse er udtryk for  

 en betydelig overkapitalisering.
Det følger bl.a. af  

 aktieselskabslovens § 54, stk. 3, at et aktieselskab skal have det  

 fornødne kapitalberedskab, men en overkapitalisering kan - set fra  

 samfundets side - være udtryk for en uhensigtsmæssig  

 ressourceanvendelse.
Det er derfor regeringens hensigt, at en del af  

 egenkapitalen skal nyttiggøres bl.a. til finansiering af en del af den  

 infrastruktur i Københavnsområdet, som København som  

 helhed, Københavns Havn og de arealer, der gøres til genstand  

 for byudvikling af havneselskabet, er afhængige af og nyder godt af.  

 Regeringen har sammen med forligspartierne besluttet, at havnens bidrag til  

 den vedtagne forbedring af infrastrukturen for år 2000 skal  

 fastsættes til kr. 750 mio. kr., der indbetales til finanslovens  

 indtægtsbudget som et stiftertilgodehavende.
Denne beslutning hviler  

 på en velunderbygget forudsætning om, at betalingen til staten  

 kan ske uden problemer for selskabet.
Københavns Havn A/S skal således med en  

 styrket indsats tilrettelægge og gennemføre omdannelsen af de  

 havneområder i København, som ikke længere anvendes til  

 havnedrift.
Selskabet skal gennem sit arbejde hermed medvirke til at  

 tiltrække internationalt orienterede virksomheder og organisationer i  

 ind- og udland og hermed styrke Københavns internationale position  

 samt fremme vækst og velstand i København ved at skabe et  

 levende miljø langs havnefronten med spændende og attraktive  

 bolig- og erhvervsmiljøer og en velfungerende infrastruktur samt  

 rekreative områder til almennyttige formål.
Sigtet er bl.a. flere  

 boliger (højere boligandel) end, hvad der tidligere har været  

 tilfældet.
Den nye tendens i retning af højere andel af areal  

 til boliger, vil selskabet arbejde for at fastholde og udvikle under respekt  

 af gældende kommuneplan.
 Københavns Havn ejer ca. 4 mio. m2.  

 På længere sigt skal ca. halvdelen af arealerne bruges til  

 havnedrift mod ca. 60 % i dag.
Der pågår i dag egentlig havneaktivitet  

 på arealer primært ved Prøvestenen og dele af Nordhavnen.  

 Det fremgår modsætningsvis, at centrale dele i Nordhavnen og  

 Inderhavnen forventes at være arealer, der på sigt vil komme til  

 at indgå i arealudviklingen.
Ligeledes gælder dette for arealet  

 nord for den nuværende containerhavn, dvs. tunnelelementfabrikken og  

 området nord for denne, samt alle arealer syd for Amalienborg.
Hvorvidt arealerne i forbindelse med arealudviklingen  

 sælges til private bygherrer, udlejes på langtidslejemål  

 eller indgår i »joint ventures«, vil blandt andet bero på de til  

 enhver tid gældende markedsvilkår, idet selskabet lægger  

 kommercielle betragtninger til grund for sit arbejde inden for rammerne af  

 ovennævnte formålsparagraf samt Københavns Kommunes  

 planlægning.
På meget langt sigt må det forventes, at  

 selskabet vil have afviklet samtlige de arealer, der ikke anvendes til  

 havnedrift.
Det er vigtigt, at selskabet bliver udstyret med det  

 nødvendige kapitalgrundlag, således at selskabet er forsvarligt  

 rustet til de investeringer, der ligger fremover.
Allerede i 1991 blev der  

 konstateret et behov for på sigt at uddybe Drogden-sejlrenden  

 således, at skibe med stor dybgang også fremover kan besejle  

 Københavns Havn og hermed fastholde Københavns internationale  

 position som krydstogtsdestination.
Dette efterslæb tages der  

 højde for ved fastsættelse af kapitalgrundlaget for den  

 fremtidige havnevirksomhed.
Ved lovforslaget sker der ingen ændringer i den  

 eksisterende kompetencefordeling som fastsat i lovgivningen om fysisk  

 planlægning.
Der sker således ingen indskrænkning i  

 Københavns Kommunes planlægningskompetence.
3. Økonomiske og administrative konsekvenser for det  

 offentlige Hovedparten af aktiverne består af arealer.
Generelt  

 anvender Københavns Havn et forsigtigt bogføringsprincip.
Der  

 vurderes derfor at være betydelige latente værdier i dag i  

 Københavns Havn.
Efter en gennemgang af institutionens regnskaber m.v. er  

 det fundet rimeligt og forsvarligt, at selskabet i år 2000 betaler et  

 beløb på 750 mio. kr. til staten (stiftertilgodehavende).  

 Herudover sigtes efter udlodning til ejeren, dvs. staten, på 250 mio.  

 kr. årligt i perioden år 2001-2004. Det forudsættes dog som  

 allerede nævnt, at der til enhver tid er tilstrækkelige midler i  

 selskabet til at sikre en dynamisk udvikling af selskabet, herunder den del,  

 der vedrører havnevirksomhed.
Herunder skal der også tages  

 hensyn til de forpligtelser, som havnen har i forhold til tredjemand,  

 herunder til medarbejderne for så vidt angår lønudgifter  

 m.v.
Dette betyder omvendt, at, såfremt der mod  

 forventning måtte vise sig ikke at være tilstrækkelige  

 midler til de omtalte udlodninger til ejeren (staten) - uden at det hermed  

 ville gå ud over udviklingen m.v. i selskabet, herunder med hensyn til  

 de havnerelaterede aktiviteter - må udlodningen eller dele heraf  

 udskydes.
Udlodningens størrelse vil blive besluttet på den  

 årlige ordinære generalforsamling i selskabet.
Det er - som nævnt - afgørende, at selskabet  

 stiftes med en kapital, der sikrer en passende soliditet.
Københavns  

 Havn realiserede i 1998 et overskud på 82 mio. kr., hvoraf avance ved  

 salg af ejendomme udgjorde 60 mio. kr.
Havnens egenkapital udgjorde pr. 31.  

 december 1998 1,9 mia. kr.
Der var i årets løb foretaget  

 opskrivning af ejendomme med ca. 900 mio. kr.
 Ved et stiftertilgodehavende på 750 mio. kr. vil  

 selskabet herefter blive etableret med en egenkapital på ca. 1,3 mia.  

 kr. og samlede aktiver på ca. 2,4 mia. kr. svarende til en soliditet  

 på godt 50 % (1998-tal). På baggrund af foreløbige  

 oplysninger om Havnens økonomi i 1999 synes der at være udsigt  

 til, at Københavns Havn i kraft af det forventede resultat for 1999  

 vil kunne øge værdien af sine aktiver med knap 100 mio. kr. (fra  

 2,3 mia. kr. ultimo 1998 til godt 2,4 mia. kr. ultimo 1999).
I sin plan 2010 har Københavns Havn vurderet, at  

 der er byggemulighed på ca. 1,3 mio. etagemeter   ca. 970.000 m2  

 erhverv og ca. 300.000 m2 boliger   hvortil kommer eksisterende bygninger  

 anvendt til såvel havneformål som udlejning til tredjemand.
En  

 udbygning i Havnen af ovennævnte størrelse kan naturligvis kun  

 realiseres, såfremt den af Havnen planlagte udbygning er i  

 overensstemmelse med planmæssige forhold i Københavns Kommune.  

 Hertil kommer, at udgifter til eventuel nedrivning af udtjente bygninger,  

 udgifter omkring fredning, udlejning til tredjemand m.v. afholdes af Havnen,  

 samt at der ud af de skønnede værdier af Havnen skal afholdes  

 samtlige udgifter til eventuel miljømæssig genopretning.
 Det er derfor vurderingen, at det er uden problemer for  

 Havnen at erlægge et stiftertilgodehavende på 750 mio. kr.  

 Beslutningen om erlæggelse af stiftertilgodehavendet træffes  

 på den stiftende generalforsamling, hvor staten på ny vil sikre  

 sig, at betalingen kan ske uden problemer for selskabet, jf.  

 bemærkningerne til § 1.
 Der synes endvidere at være plads til yderligere  

 overførsel af midler fra Havnen til staten, men tidshorisonten er i  

 forhold til værdierne i Københavns Havn en væsentlig  

 faktor, der må tages hensyn til.
Københavns Havn er som en særlig statslig  

 forvaltningsenhed skattefritaget efter selskabsskattelovens § 3,  

 stk. 1, nr. 1 (lov nr. 727 af 7. oktober 1998, som senest ændret  

 ved lov nr. 387 af 2. juni 1999) vedrørende skattefritagelse for  

 staten og dens institutioner.
Selskabet Københavns Havn A/S vil  

 derimod som udgangspunkt være skattepligtig efter skattelovgivningens  

 almindelige regler, herunder selskabsskattelovens bestemmelser.
En vis del af  

 skatteindtægterne vil efter de almindelig gældende regler  

 tilfalde Københavns Kommune.
4. Økonomiske og administrative konsekvenser for  

 erhvervslivet Umiddelbart vil vedtagelsen af lovforslaget ikke  

 medføre økonomiske konsekvenser for erhvervslivet, idet det dog  

 samtidigt skal nævnes, at en styrkelse af indsatsen for omdannelse af  

 havnen med følgende byudvikling kan have en positiv afledt effekt  

 på erhvervslivet, specielt byggebranchen.
 Ligeledes kan det forventes, at især den adgang, som  

 selskabet sikres til at indgå forretningsmæssigt samarbejde med  

 andre havne, herunder Malmø Havn, kan få en afledt positiv  

 effekt på skibsfarten.
5. Miljømæssige konsekvenser Det er som tidligere nævnt bl.a. sigtet med  

 lovforslaget at tilskynde til og skabe rammerne for en mere aktiv indsats for  

 så vidt angår omdannelsen af de havneområder, der ikke skal  

 anvendes til havnedrift.
Det er således forventningen, at lovforslagets  

 vedtagelse vil styrke de planlægningsmæssige hensyn og den  

 udvikling for området, der er fastlagt i kommuneplan m.v.
 Endvidere forventes det, at et fremtidigt samarbejde med  

 Malmø Havn, og eventuelle andre havne, kan skabe gode fremtidige  

 vækstbetingelser for fremme af den miljøvenlige  

 søtransport.
6. Administrative konsekvenser for borgerne Lovforslagets vedtagelse har ingen administrative  

 konsekvenser for borgerne.
7. Forholdet til grundloven 7.1.
 Regeringen har vurderet, om en gennemførelse af  

 lovforslaget - nedlæggelse af Københavns Havn og  

 overførsel af dens aktiver og passiver til et statsligt aktieselskab -  

 vil indebære ekspropriation efter grundlovens § 73 i forhold til  

 Københavns Havn.
Det kan i den forbindelse oplyses, at Københavns  

 Havn den 29. november 1999 har udtaget stævning mod trafikministeren  

 med påstand om, at trafikministeren tilpligtes at anerkende, at det  

 ikke ved lov kan bestemmes, at Københavns Havn skal omdannes til et  

 statsligt aktieselskab.
Københavns Havn gør i den forbindelse  

 gældende, at Havnens status som en selvejende institution  

 indebærer, at en omdannelse af Københavns Havn til statsligt  

 aktieselskab vil have karakter af ekspropriation.
Regeringens vurdering bygger på Justitsministeriets  

 notat af 10. november 1999 om Københavns Havn retlige stilling,  

 hvortil henvises.
Notatets historiske oversigt over havnens styrelsesforhold  

 er baseret på en redegørelse fra Rigsarkivet med titlen  

 »Københavns Havns Forvaltning 1167-1960« og Rigsarkivets supplerende  

 notat af 14. november 1999 om bidrag til Københavns Havn fra  

 statskassen, Københavns Kommune eller private.
 Justitsministeriets notat er tidligere blevet fremsendt  

 til Trafikudvalget, Miljø- og Planlægningsudvalget,  

 Finansudvalget og Retsudvalget.
 I det følgende beskrives kort de konklusioner, som  

 Justitsministeriet er nået frem til i det ovennævnte notat.
 7.2.
 Justitsministeriet redegør indledningsvis  

 på baggrund af retspraksis, lovgivningspraksis og den statsretlige  

 litteratur   for rækkevidden af bestemmelsen om ekspropriation i  

 grundlovens § 73.
 Det fremgår bl.a. heraf, at private, selvejende  

 institutioner hører til den kreds af rettighedshavere, der nyder  

 beskyttelse efter grundlovens § 73. Selvejende institutioner med et  

 alment formål nyder dog en ringere beskyttelse end andre private  

 retssubjekter.
Det er ikke alle selvejende institutioner, der er private.  

 Der findes således også statslige institutioner, som er  

 selvejende.
Disse institutioner betegnes som »særlige  

 forvaltningssubjekter« (eller »særlige forvaltningsenheder«).
 De særlige forvaltningssubjekter hører   i  

 lighed med staten og kommunerne   til den kreds af rettighedshavere, der  

 nyder beskyttelse efter grundlovens § 73. Ønsker f.eks. en  

 kommune at råde over en ejendom, som tilhører et særligt  

 forvaltningssubjekt, skal reglerne i grundlovens § 73 iagttages.
 I lovgivningspraksis og i den statsretlige litteratur er  

 det imidlertid lagt til grund, at lovgivningsmagten   uden at der er  

 tale om ekspropriation   kan gennemføre indgreb i styrelses- og  

 formueforhold m.v. hos en statslig institution, der er organiseret som  

 et særligt forvaltningssubjekt (selvejende institution inden for den  

 statslige forvaltning). Dette synspunkt har Højesteret også lagt  

 til grund i sagen om privatisering af Statsanstalten for Livsforsikring, jf.  

 Højesterets dom i Ugeskrift for Retsvæsen 1994, side 29 ff.
Begrundelsen herfor kan i forenklet form udtrykkes  

 således: Lovgivningsmagten bestemmer, om en samfundsopgave skal  

 udføres som led i den almindelige statsforvaltning (f.eks. i et  

 departement eller i en styrelse) eller i en statslig selvejende institution.  

 Om den ene eller den anden organisationsform vælges, bør ikke  

 have nogen betydning for lovgivningsmagtens frihed til at gennemføre  

 en omorganisering.
Udføres opgaven i en statslig selvejende  

 institution (et særligt forvaltningssubjekt), kan det derfor ikke  

 afskære lovgivningsmagten fra f.eks. at nedlægge institutionen og  

 overføre opgaven til den almindelige statsforvaltning og  

 institutionens formue til statskassen.
En sådan råden fra  

 lovgivningsmagtens side over, hvad der er statens, udgør ikke  

 ekspropriation.
Situationen adskiller sig statsretligt set ikke fra den  

 situation, hvor lovgivningsmagten overfører ejendom fra et ministerium  

 til et andet, og hvor der heller ikke er tale om ekspropriation.
I begge  

 tilfælde sker der alene en omfordeling inden for statens eget regi.
 7.3.
 I Justitsministeriets notat behandles herefter  

 spørgsmålet om Københavns Havns retlige status.
Det antages, at Københavns Havn er en selvejende  

 institution.
Dette fremgik udtrykkeligt af 1913-lovens § 1 (lov nr. 109  

 af 29. april 1913 om bestyrelsen af Københavns Havnevæsen), og  

 dette forhold har den gældende lov om Københavns Havn fra 1992  

 ikke ændret på.
 Der kan herom også henvises til Østre  

 Landsrets dom af 12. januar 1993, gengivet i Ugeskrift for Retsvæsen  

 1993, side 413 ff, hvor landsretten tog stilling til, om den gældende  

 lov om Københavns Havn havde ekspropriativ karakter i forhold til  

 havnen.
Østre Landsret fandt, at loven ikke indebar  

 ekspropriation.
I dommens præmisser er der herom anført  

 følgende:
»Københavns Havns administration og drift er stedse  

 blevet reguleret af lovgivningsmagten.
Ifølge lov nr. 504 af 24. juni  

 1992 kan havnedriften fortsætte som hidtil.
Der er ved loven navnlig  

 fastsat nye regler om bestyrelsens sammensætning.
Herudover er det  

 hovedsageligt i overensstemmelse med havnens hidtidige tilkendegivne  

 målsætning   i formålsbestemmelserne udtrykkeligt  

 anført, at der skal tages planlægningsmæssige hensyn ved  

 udnyttelsen af ledige arealer.
Den indtræden i rettigheder og  

 forpligtelser, der er anført i lovens § 2, stk. 1, findes  

 på denne baggrund alene at være udtryk for en  

 navneændring.
 Da lov nr. 504 af 24. juni 1992 om Københavns Havn  

 således ikke hjemler ekspropriative indgreb, tages sagsøgtes  

 frifindelsespåstand til følge«.
 7.4.
 Ved vurderingen af det her rejste spørgsmål  

 om ekspropriation er det derfor   som nævnt i punkt 7.2. ovenfor  

 afgørende, om Københavns Havn må anses for en statslig  

 selvejende institution det vil sige et særligt forvaltningssubjekt.
 I vurderingen af dette spørgsmål har  

 Justitsministeriet   i overensstemmelse med nyere statsretlig litteratur  

 bl.a. lagt vægt på havnens oprettelsesgrundlag, hvor havnens  

 midler stammer fra, hvordan havnens overskud og underskud er dækket,  

 hvordan havnens ledelse udpeges, og om havnen har tilknytning til det  

 kommunale selvstyre.
Spørgsmålet er udførligt behandlet i  

 afsnit 4 i Justitsministeriets notat.
Konklusionen er her, at havnen må  

 anses for en statslig institution, der er organiseret som et særligt  

 forvaltningssubjekt, dvs. en selvejende institution inden for den statslige  

 forvaltning.
 Der er i den forbindelse grund til at fremhæve  

 følgende forhold:
a.
Københavns Havn er ikke oprettet som en  

 selvejende institution på grundlag af testamente eller en anden  

 privatretlig disposition.
 Tværtimod var det kongen, der havde oprettet den  

 institution, der   i 1858, hvor den første lovregulering af  

 havnevæsenets virksomhed fandt sted   varetog driften af den civile  

 havn i København.
b.
Private har ikke   inden den første  

 lovregulering af havnens virksomhed i 1858   indskudt midler i  

 havnevæsenet på anden måde end gennem brugerbetaling  

 m.v.
 Havnens regnskaber fra 1858   1998 viser endvidere bl.a.,  

 at havnen ikke i denne periode har modtaget midler fra private, som ikke  

 modsvarede en leveret ydelse fra havnen.
c.
Det er lovgivningsmagten (kongen), der altid har  

 bestemt, hvilken selvstændighed havnens ledelse skulle have.
Havnens  

 styrende organer har altid været undergivet statslig kontrol.
Desuden  

 har havnens ledelse altid været helt eller dog i altovervejende grad  

 udpeget af det offentlige.
d.
Havnens virksomhed er stedligt begrænset, men  

 havnen er ikke en del af Københavns Kommune.
 Med loven om Københavns Kommune af 1857 blev der  

 åbnet mulighed for, at kongen (indenrigsministeren) henlagde  

 havnevæsenet under Magistraten, men denne mulighed blev ikke  

 udnyttet.
Spørgsmålet om at overføre havnen til  

 kommunen var på ny fremme i forbindelse med den første  

 lovregulering af havnens virksomhed i 1858, men lovgivningsmagten afviste  

 dette.
Baggrunden var, at havnevæsenets finansieringsgrundlag talte  

 imod det, og at havnens tilknytning til orlogshavnen »ligefrem  

 medfører, at Regjeringen ikke kan frafalde den Raadighed over Havnens  

 Anliggender, der efter den hidtil bestaaende Lovgivning tilkommer den«.
 7.5.
 Sammenfattende konkluderer Justitsministeriet, at det  

 efter ministeriets opfattelse må antages, at der ikke vil være  

 tale om ekspropriation efter grundlovens § 73 i forhold til  

 Københavns Havn, hvis lovgivningsmagten foretager indgreb i havnens  

 styrelses- og formueforhold m.v.
Det må således antages, at lovgivningsmagten  

 f.eks. vil kunne nedlægge Københavns Havn som et  

 selvstændigt retssubjekt, således at administrationen af havnen  

 vil kunne overtages af den almindelige statsforvaltning.
Lovgivningsmagten  

 vil i den forbindelse kunne overføre havnens formue til  

 statskassen.
Det må endvidere antages, at lovgivningsmagten vil  

 kunne overføre havnens aktiver og passiver til et eller flere  

 offentligt ejede selskaber eller lignende, der fortsætter havnens  

 hidtidige aktiviteter.
I den forbindelse vil den del af havnens formue, som  

 det ikke findes nødvendigt at anvende til havnedrift m.v., kunne  

 overføres til statskassen.
Det kan ske samtidig med eller efter, at  

 havnens aktiviteter er overtaget af et eller flere offentligt ejede  

 selskaber.
 Det tilføjes i notatet, at et eventuelt lovindgreb  

 i Københavns Havns styrelses- og formueforhold m.v. må ske med  

 respekt af de rettigheder, som tilkommer havnens kreditorer m.v.
 7.6.
 Justitsministeriets konklusion, hvorefter  

 Københavns Havn er et særligt forvaltningssubjekt, der   uden at  

 der foreligger ekspropriation   kan omdannes til et statsligt aktieselskab,  

 svarer til den konklusion, som Justitsministeriet nåede frem til i et  

 notat af 22. februar 1989. Dette notat dannede grundlag for den  

 daværende regerings lovforslag om Københavns Havn A/S og  

 Københavns Havnefront, som er beskrevet i punkt 1 ovenfor.
 I en voldgiftssag mellem Københavns Havn og  

 Ørestadsselskabet I/S har voldgiftsretten, der bestod af 3  

 højesteretsdommere, i sin kendelse af 8. december 1999, taget stilling  

 til Københavns Havns retlige status.
Sagen drejede sig om, hvorvidt Københavns Havn var  

 berettiget til at betinge sig et vederlag for at meddele et samtykke til, at  

 der gives Ørestadsselskabet tilladelse til opfyldning af visse  

 vandarealer i havnen.
Voldgiftsretten fastslog, at Københavns Havn  

 ikke under henvisning til almindelige aftaleretlige regler kan betinge sig et  

 vederlag for at meddele samtykke til opfyldning, som oversteg de faktiske  

 udgifter for de ulemper og tab, der blev påført havnen i  

 forbindelse med opfyldningen af vandarealerne.
 Om Københavns Havns retlige status udtalte  

 voldgiftsretten følgende (kendelsen, side 75 ff):
»I hvert fald siden lov nr. 109 af 29. april 1913 om  

 bestyrelsen af Københavns Havnevæsen har Københavns Havn  

 været en selvejende institution, der indtil gennemførelsen af  

 lov nr. 504 af 24. juni 1992 om Københavns Havn havde til opgave  

 inden for de grænser, der var angivet i den til enhver tid  

 gældende lovgivning, og i henhold til det reglement, der var fastsat af  

 Trafikministeriet (tidligere Ministeriet for offentlige arbejder)   at  

 træffe beslutninger om Havnens anliggender.
Denne status blev  

 opretholdt ved 1992-loven, der beskriver Havnens formål som dels  

 havnevirksomhed dels omdannelse af de områder, der ikke længere  

 skal anvendes til havneformål.
Havnen ledes af en bestyrelse på  

 12 medlemmer, hvoraf de 6, herunder formanden, vælges af regeringen, 3  

 af Københavns Kommune, 1 af Handelskammeret og 2 af medarbejderne.  

 På denne baggrund og i øvrigt med støtte i lovens  

 forarbejder må Københavns Havn også efter  

 ikrafttrædelse af 1992 loven   anses som en særlig  

 forvaltningsenhed, der skal udøve sin virksomhed på et sagligt  

 grundlag inden for de rammer, der gælder for offentlige myndigheder.  

 Også den del af Havnens virksomhed, der består i   efter  

 forretningsmæssige principper   at omdanne de havneområder, der  

 ikke længere skal anvendes til havnedrift, skal derfor udøves i  

 overensstemmelse med de formål, der er anført i loven om  

 Københavns Havn  Afviklings- og omdannelsesvirksomheden skal derfor  

 udøves under hensyn til en løbende virkeliggørelse af  

 Københavns kommuneplan og i samarbejde med andre offentlige  

 myndigheder«.
 Som det fremgår, fastslog voldgiftsretten, at  

 Københavns Havn er en »særlig forvaltningsenhed«, der skal  

 udøve sin virksomhed på et sagligt grundlag inden for de rammer,  

 der gælder for offentlige myndigheder.
 7.7.
 På den anførte baggrund er det regeringens  

 opfattelse, at lovforslaget ikke indebærer ekspropriation i forhold til  

 Københavns Havn.
8. Forholdet til EU-retten Lovforslaget indeholder ikke EU-retlige aspekter.
9. Høring Lovforslaget er samtidig med fremsættelsen sendt til  

 høring hos Københavns Kommune, LO, Danmarks Rederiforening, Det  

 Danske Handelskammer, Dansk Industri, Københavns Havn samt de faglige  

 forbund, som har medlemmer beskæftiget i Københavns Havn.
Vurdering af konsekvenser af  

 lovforslaget Positive  

 konsekvenser/mindreudgifter Negative konsekvenser/merudgifter Økonomiske konsekvenser for stat, kommuner og  

 amtskommuner Ja.
Merindtægt for staten på 750 mio. kr. i  

 år 2000 og efterfølgende forventes udloddet i alt op til 1 mia.  

 kr. i år 2001-2004 ved realisering af den potentielle  

 værdistigning på arealer Administrative konsekvenser for stat, kommuner og  

 amtskommuner Nej Nej Økonomiske konsekvenser for erhvervslivet En styrkelse af indsatsen for omdannelse af havnen med  

 følgende byudvikling kan have en positiv afledt effekt på  

 erhvervslivet, specielt byggebranchen.
Nej Administrative konsekvenser for erhvervslivet Nej Nej Miljømæssige konsekvenser Det er forventningen, at lovforslagets vedtagelse vil styrke  

 de planlægningsmæssige hensyn og den udvikling for området,  

 der er fastlagt i kommuneplan m.v.
Et fremtidigt samarbejde med Malmø  

 Havn, og eventuel andre havne, vil kunne skabe gode fremtidige  

 vækstbetingelser for den miljøvenlige søtransport.
Nej Administrative konsekvenser for borgerne Nej Nej Forholdet til EU-retten Lovforslaget indeholder ikke EU-retlige aspekter Bemærkninger til de enkelte  

 bestemmelser Til § 1 Det fremgår af bestemmelsen, at trafikministeren  

 bemyndiges til at oprette et statsligt aktieselskab, Københavns Havn  

 A/S, som overtager samtlige af den statslige institution Københavns  

 Havns aktiver og passiver.
Trafikministeren fastsætter aktiekapitalens  

 størrelse.
 Det foreslås, at trafikministeren bemyndiges til at  

 godkende ændringer af selskabets navn, således at det i givet  

 fald ikke er nødvendigt med en lovændring.
I forbindelse med omdannelsen til aktieselskab vil der  

 foreligge en værdiansættelse af aktiverne i Københavns  

 Havn, en åbningsbalance for selskabet samt en beskrivelse af de  

 muligheder, der foreligger for selskabets finansiering af  

 stiftertilgodehavendet på 750 mio. kr.
Beløbet forventes betalt  

 snarest muligt efter den stiftende generalforsamling og senest ved udgangen  

 af år 2000.
 Det må i den forbindelse sikres, at betalingen kan  

 ske uden problemer for selskabet.
 Der henvises i det hele til de almindelige  

 bemærkninger, punkt 3.
Til § 2 Hoved For så vidt angår arealudviklingsdelen er  

 hovedformålet for selskabet at tilrettelægge og gennemføre  

 omdannelsen af havneområder i København, som ikke skal anvendes  

 til havnedrift.
Selskabet skal i sin arealdisponering aktivt bidrage til  

 skabe et levende miljø langs havnefronten med afvekslende og  

 attraktive bolig- og erhvervsmiljøer.
Ved udviklingen af arealerne  

 skal der ligeledes sikres den fornødne kollektive trafikforsyning  

 gennem en tidssvarende infrastruktur m.v.
Den styrkede indsats nødvendiggør mere  

 fleksible rammer omkring Københavns Havn, hvilket tilgodeses ved  

 omdannelsen til aktieselskab, idet der i en organisering som aktieselskab er  

 bedre mulighed for at tiltrække private investorer end i den  

 nuværende organisation som offentlig selvejende institution.
Hvorvidt  

 arealerne sælges til private bygherrer eller de udlejes på  

 langtidslejemål vil blandt andet bero på de til enhver tid  

 gældende markedsvilkår, idet selskabet lægger kommercielle  

 betragtninger til grund for sit arbejde inden for rammerne af  

 ovennævnte formålsparagraf samt Københavns Kommunes  

 planlægning.
Der henvises endvidere til de almindelige  

 bemærkninger.
Som eksempel på virksomhed omfattet af stk. 2  

 kan nævnes salg af know-how til andre inden- eller udenlandske havne,  

 og bistand til entreprenørarbejder i forbindelse med fornyelse af  

 havneområderne, udført for private grundejere, hvor man kan  

 drage nytte af Københavns Havn A/S  ekspertise i vandbygningsarbejder  

 m.v.
Endvidere kan nævnes lignende omdannelsesopgaver vedrørende  

 andre offentlige ejendomme, som ikke længere skal anvendes til det  

 hidtidige formål.
Også investeringer i infrastruktur og  

 rekreative og kulturelle fællesanlæg, som kan være med til  

 at fremme de omdannede havneområders attraktivitet og værdier,  

 omfattes af bestemmelsen.
I bestemmelsen i stk. 3 beskrives selskabets adgang  

 til at oprette datterselskaber og erhverve andele i andre selskaber m.v.
Af  

 hensyn til de økonomiske forpligtelser og risici, et sådant  

 samarbejdet kan indebære, er det samtidig fastsat, at trafikministeren  

 forinden godkender et forretningsmæssigt samarbejde, herunder  

 også med hensyn til størrelsen af den kapital, der eventuelt  

 skal indskydes for at muliggøre samarbejdet.
I betragtning af, at et  

 forventeligt kommende samarbejde med Malmø Havn eventuelt med fordel  

 kunne etableres i aktieselskabsform, er det hensigtsmæssigt, at det ved  

 vedtagelse af dette lovforslag sikres, at der er hjemmel hertil.
Et  

 sådan selskab vil dog kun kunne oprettes efter trafikministerens  

 godkendelse, jf. ovenfor.
Regeringen er positiv over for, at et samarbejde  

 med Malmø Havn kan etableres, idet det vil øge  

 Øresundsregionens mulighed for at blive en stærk region i  

 Europa.
Til § 3 Selskabet ledes af en bestyrelse i overensstemmelse med  

 aktieselskabslovens regler.
Trafikministeren vælger på  

 generalforsamlingen, som repræsentant for staten (eneaktionæren),  

 6 medlemmer af bestyrelsen, herunder formanden.
Finansministeren og  

 miljø- og energiministeren vil hver få indstillingsret for  

 så vidt angår 1 medlem.
Set i lyset af havnens betydning for byen  

 København, herunder også de planlægningsmæssige  

 aspekter set i relation til arealudviklingsdelen, findes det rimeligt og  

 hensigtsmæssigt, at Københavns Kommune tildeles en  

 indstillingsret for så vidt angår 2 af medlemmerne.
Københavns Havn A/S, vil   ligesom  

 Københavns Havn har haft det   få en samfundsmæssig stor  

 betydning, og det er således vigtigt, at der ved bestyrelsens  

 sammensætning tages samfundsmæssige og erhvervsøkonomiske  

 hensyn, herunder indsigt i havnedrift.
Desuden vil sammensætningen af  

 bestyrelsen ske i respekt af ligestillingslovens bestemmelser.
 Alle medarbejdere i Københavns Havn vil endvidere  

 umiddelbart fra selskabets stiftelse være omfattet af reglerne om  

 valgret og valgbarhed til bestyrelsen i Københavns Havn A/S uanset at  

 3-årsreglen i aktieselskabslovens § 49, stk. 2 ikke er  

 opfyldt, jf. også bemærkningerne til § 9. Et valg skal  

 gennemføres snarest muligt efter stiftelsen.
 I selskabets vedtægter fastsættes  

 nærmere vedrørende bestyrelsens forpligtelser til løbende  

 at underrette trafikministeren om forhold af betydning for selskabets  

 virksomhed.
 Selskabets vedtægter vil forinden godkendelsen blive  

 drøftet med miljø- og energiministeren.
Med hensyn til revisionsforhold følges reglerne for  

 statslige aktieselskaber, jf. bl.a. årsregnskabslovens § 61 c (lov  

 nr. 526 af 17. juni 1996, som senest ændret ved lov nr. 1052 og lov nr.  

 1056 af 23. december 1998), hvoraf det fremgår, at statslige  

 aktieselskaber skal have to af hinanden uafhængige revisorer, hvoraf  

 den ene skal være statsautoriseret.
Endvidere fremgår det af lov  

 om revision af statens regnskaber m.m. § 4, stk. 2 (lov nr. 3 af 7.  

 januar 1997), at Rigsrevisor har en direkte adgang til at kræve  

 statslige aktieselskabers regnskaber til gennemgang.
Til § 4 De afvigelser, der bl.a. tænkes på, er  

 bestemmelserne i § 2, stk. 3, § 3 og § 8.
Selskabet bestyrelse kan således ikke selv   som det  

 vil være det normale for et aktieselskab - beslutte at oprette  

 datterselskaber og erhverve andele i andre selskaber uden en  

 forudgående godkendelse fra trafikministerens side.
Endvidere er der  

 fastsat særlige regler for godkendelse af vedtægter   ud over  

 hvad der er gældende efter aktieselskabsloven, samt for  

 bestyrelsessammensætning.
 Selskabet vil som noget specielt for aktieselskaber  

 være omfattet af lov om offentlighed i forvaltningen, forvaltningsloven  

 og lov om Folketingets Ombudsmand, jf. § 8.
Til § 5 Der skabes med bestemmelsen hjemmel til, at tinglysning og  

 anden registrering, kan ske alene på grundlag af denne lov, hvorfor  

 oprettelse af dokumenter m.v. ikke vil være nødvendig.
Det  

 foreslås tillige, at selskabet fritages for betaling af afgifter i  

 forbindelse med tinglysning og registreringer, herunder i forbindelse med  

 ændringer i værdipapircentralen, skibsregisteret m.v.
Fritagelsen  

 gælder alene i forbindelse med omdannelsen af Københavns Havn  

 til et statsligt aktieselskab og ikke for den fortsatte drift.
Til § 6 Det foreslås, at det i loven fastsættes, at  

 Trafikministeren kan nedsætte et havneråd og et  

 arealudviklingsråd.
For så vidt angår havnerådet vil der  

 blive taget udgangspunkt i det nuværende havneråds  

 sammensætning, der består af repræsentanter fra forskellige  

 relevante organisationer.
Det er tanken, at rådet fortsat vil have til  

 opgave at være rådgivende organ mellem Københavns Havn  

 fremover Københavns Havn A/S   og dens brugere.
Det udelukker dog  

 ikke, at rådet på sigt også kan blive tildelt andre  

 opgaver.
Det skal understreges, at der ikke er tale om et havneråd  

 tilsvarende det, som kan nedsættes af Trafikministeren efter § 7,  

 stk. 2 i havneloven (lov nr. 326 af 28. maj 1999).
 Arealudviklingsrådet vil som det primære  

 få til opgave at rådgive Københavns Havn A/S i forbindelse  

 med omdannelsen af havnearealerne, jf. formålsbestemmelsen i § 2,  

 stk. 1. Rådets sammensætning og opgaver vil blive fastsat af  

 trafikministeren i forbindelse med nedsættelsen af rådet.
Til § 7 Den hidtidige bestemmelse i § 6 i lov om  

 Københavns Havn opretholdes i princippet uændret, idet det dog  

 præciseres, at der ved »havnen« skal forstås den geografiske  

 afgrænsning   og ikke en funktionsmæssig afgrænsning.  

 Endvidere er bestemmelsen konsekvensrettet på baggrund af vedtagelsen  

 af en ny havnelov, lov nr. 326 af 28. maj 1999 om havne, der træder i  

 kraft 1. januar 2000. Det er endvidere præciseret i stk. 3, at  

 ministeren kan fastsætte vilkår for godkendelser efter  

 stk. 2.
 I forbindelse med en eventuel godkendelse vurderes det  

 bl.a., om der skal foretages en miljøkonsekvensanalyse  

 (VVM-vurdering).
 Forinden trafikministerens eventuelle godkendelse af  

 opfyldninger m.v. vil bl.a. miljø- og energiministeren blive  

 hørt.
Til § 8 Eftersom Københavns Havn i dag er en statslig  

 institution organiseret som et særligt forvaltningsubjekt, må  

 havnen anses for at være omfattet af offentlighedslov, forvaltningslov  

 og lov om Folketingets Ombudsmand.
Der henvises til ombudsmandens beretning  

 fra 1997, side 12, og ombudsmandens udtalelse af 19. maj 1994.
Københavns Havn A/S vil som statslig aktieselskab  

 som udgangspunkt ikke være omfattet af de nævnte love, idet  

 aktieselskaber generelt ikke er omfattet.
Derfor fastsættes det  

 eksplicit i loven, at lov om offentlighed i forvaltningen (lov nr. 572 af 19.  

 december 1985, senest ændret ved lov nr. 276 af 13. maj 1998),  

 forvaltningslov (lov nr. 571 19. december 1985, som ændret ved lov nr.  

 347 af 6. juni 1991) og lov om Folketingets Ombudsmand (lov nr. 473 af 12.  

 juni 1996), gælder for Københavns Havn A/S.
Herved opretholdes den adgang, der i dag er til aktindsigt  

 m.v. i Københavns Havns forhold.
Det skal dog nævnes, at under  

 hensyn til Københavns Havn A/S  forretningsmæssige virke,  

 må det forventes, at offentlighedslovens undtagelsesbestemmelser i et  

 vist omfang vil finde anvendelse.
Til § 9 Det er bestemmelsens formål at sikre, at selskabet  

 er forpligtet til på de hidtidige gældende vilkår at  

 overtage de tjenestemænd, der er ansat Københavns Havn i henhold  

 til Vedtægt for Københavns Havnevæsens tjenestemænd  

 (af 14. december 1979, godkendt af Ministeriet for offentlige arbejder den  

 11. juni 1980). Samtidig sikrer bestemmelsen, at det tjenestemandsansatte  

 personale er forpligtet til at gøre tjeneste i selskabet.
Det er oplyst, at der er ansat 20 tjenestemænd i  

 henhold til vedtægt.
Det er endvidere oplyst, at ingen af disse er  

 ansat i overordnede chefstillinger.
Der skønnes ikke ved  

 tjenestemændenes overdragelse til ansættelse i Københavns  

 Havn A/S at være tale om forflyttelse, idet omdannelsen til statsligt  

 aktieselskab ikke i sig selv vil indebære ændringer i de  

 funktioner, som tjenestemændene hidtil har varetaget.
Der lægges  

 i den sammenhæng vægt på, at Københavns Havn A/S  

 viderefører driften af Københavns Havn, og selskabets  

 formål fortsat er at drive havnevirksomhed og forestå omdannelsen  

 af havnearealer.
Såfremt der på et senere tidspunkt måtte  

 ske bortsalg af aktier i selskabet, vil dette nødvendiggøre en  

 fornyet stillingtagen til spørgsmålet om forflyttelse.
 Såfremt der mod forventning måtte vise sig  

 tilfælde, hvor det på grund af særlige omstændigheder  

 kan godtgøres, at der alligevel er tale om forflyttelse, skal  

 bestemmelsen i § 9 ikke betragtes som en hindring for, at  

 pågældende tjenestemand kan gøre sin ret i henhold til  

 vedtægten gældende.
 Idet tjenestemændene fortsat vil være ansat i  

 selskabet   og ikke gøre tjeneste i kraft af en udlånsordning  

 vil de uden videre være omfattet af reglerne for valgret og valgbarhed  

 til bestyrelsen, jf. også bemærkningerne til § 3,  

 stk. 3.
 For så vidt angår overenskomstansatte  

 medarbejdere ved Københavns Havn vil disse være omfattet af lov  

 nr. 111 af 21. marts 1979 om lønmodtageres retsstilling ved  

 virksomhedsoverdragelse.
 En del af medarbejderne ved Københavns Havn har  

 gennem en særskilt pensionskasse ret til tjenestemandspension.  

 Pensionskassen aktiver udgjorde pr. 31.12.1998 ca. 300 mio. kr.  

 Pensionskassen berøres ikke af omdannelsen af havnen til et statsligt  

 aktieselskab.
Til § 10 Lov om Københavns Havn ophæves ved  

 ikrafttræden af den nye lov efter trafikministerens nærmere  

 bestemmelse.
Der henvises til bemærkningerne til § 11.
Til § 11 Ved at trafikministeren fastsætter lovens  

 ikrafttrædelsestidspunkt, opnås der sikkerhed for, at de  

 nødvendige forberedelser i forbindelse med omdannelsen kan komme  

 på plads, inden lov om Københavns Havn ophæves.
Med muligheden for forskellige  

 ikrafttrædelsestidspunkter for de enkelte bestemmelser opnås, at  

 bemyndigelsen til at oprette selskabet m.v. kan træde i kraft,  

 når de nødvendige stiftelsesdokumenter m.v. er klar.
Samtidig  

 opnås, at lov om Københavns Havn kan være gældende  

 helt indtil det tidspunkt, hvor omdannelsen rent praktisk kan finde sted.  

 Københavns Havns bestyrelse m.v. vil således fortsætte sin  

 drift af institutionen i den mellemliggende periode.
Til § 12 Der er tale om konsekvensrettelser.
Til §13 Der er tale om konsekvensrettelser.
