Nr LSF 61 Forslag til Lov om ændring af lov om forbud mod ophold i bestemte  

 ejendomme (Ophævelse af lovens revisionsbestemmelse) Fremsat af justitsministeren (Frank Jensen) den 15. april 1998 Vedtaget ved tredjebehandling den 19. juni 1998 Lov nr. 406 af 26/06/1998 § 1 I lov nr. 907 af 15. oktober 1996 om forbud mod ophold i bestemte  

 ejendomme foretages følgende ændring:
 1. § 4 ophæves.
§ 2 Loven træder i kraft dagen efter bekendtgørelsen i Lovtidende.
Oprindeligt fremsat forslag § 1 I lov nr. 907 af 15. oktober 1996 om forbud mod ophold i bestemte  

 ejendomme foretages følgende ændring:
 1. § 4 ophæves.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger 1. Lovforslagets baggrund og formål.
 Lov om forbud mod ophold i bestemte ejendomme trådte i kraft den 16.  

 oktober 1996. Der henvises til Folketingstidende 1996-97, Forhandlingerne,  

 side 152 ff., 284 ff., og 364 ff., Tillæg A, side 998 ff., og Tillæg B, side  

 1 ff., 38 ff., og 40 ff.
Lovens baggrund var den »rockerkrig«, der i det forløbne år  

 havde verseret mellem Hells Angels og Bandidos, og som bl.a. havde medført  

 angreb på rockerborge i tæt bebyggede boligområder under anvendelse af  

 automatvåben og raketter m.v.
Loven havde til formål at bidrage til, at  

 risikoen for alvorlig personskade i forbindelse med sådanne angreb  

 umiddelbart kunne nedbringes.
Efter lovens § 1, stk. 1, kan politiet forbyde en person at opholde sig i  

 en bestemt ejendom, hvis ejendommen tjener som tilholdssted for en gruppe,  

 som den pågældende person tilhører eller har tilknytning til, og den  

 pågældendes tilstedeværelse i ejendommen og omstændighederne i øvrigt skønnes  

 at indebære risiko for angreb, der vil være til fare for personer, der bor  

 eller befinder sig i nærheden af ejendommen.
Der er her tale om forbud rettet  

 mod enkelte personer (individuelle forbud).
 Efter § 1, stk. 2, kan politiet endvidere forbyde enhver person adgang til  

 en bestemt ejendom, hvis der skønnes at være betydelig risiko for et angreb  

 af den nævnte karakter (generelle forbud).
 Bestemmelserne kan kun anvendes, såfremt det angreb, der er risiko for, må  

 antages at være led i et gensidigt opgør mellem grupper af personer, hvor der  

 på begge sider anvendes voldelige midler, herunder skydevåben og  

 sprængstoffer, jf. § 1, stk. 3. Reglerne kan således ikke anvendes i forhold  

 til f.eks. foreninger eller grupper, der ikke selv må antages at bruge  

 voldelige midler.
Et forbud efter loven nedlægges for et bestemt tidsrum eller indtil  

 videre, jf. § 1, stk. 4. Et forbud skal ophæves, når den risiko for angreb,  

 der gav anledning til forbudet, ikke længere foreligger.
Det gælder, selv om  

 forbudet er meddelt for et bestemt tidsrum, jf. § 1, stk. 5.
 Forsætlig overtrædelse af et forbud straffes efter § 2 med fængsel indtil  

 2 år.
 Efter § 4 skal forslag om revision af loven fremsættes for Folketinget i  

 folketingsåret 1997-98. Det anføres i forarbejderne til bestemmelsen, at  

 lovens baggrund er den uacceptable situation, der var opstået som følge af  

 rockeropgøret, og at det bl.a. på den baggrund findes rigtigst at indsætte en  

 revisionsbestemmelse, således at Folketinget på et senere tidspunkt kan få  

 lejlighed til at tage stilling til loven, herunder til behovet for at  

 opretholde den.
Lovforslaget indebærer en ophævelse af den nævnte revisionsbestemmelse.  

 Der foreslås ikke i øvrigt ændringer i loven, herunder af betingelserne for  

 at nedlægge forbud.
En vedtagelse af lovforslaget vil således indebære, at  

 loven også fremover vil gælde med det indhold, som den har i dag, jf. nærmere  

 pkt. 5 nedenfor.
 2. Lovens anvendelse i praksis.
 Om anvendelsen i praksis af lov om forbud mod ophold i bestemte ejendomme  

 kan der gives følgende oplysninger:
Der er i medfør af lovens § 1, stk. 1, meddelt i alt 654 individuelle  

 forbud til 220 personer.
Af disse personer er 122 tilknyttet Hells Angels,  

 mens 98 er tilknyttet Bandidos.
Der er meddelt fem generelle forbud efter §  

 1, stk. 2.
De meddelte forbud vedrører i alt 26 ejendomme. 15 af disse ejendomme er  

 eller har været ejet eller lejet af personer med tilknytning til Hells  

 Angels, mens 10 ejendomme er eller har været ejet eller lejet af personer med  

 tilknytning til Bandidos.
I eet tilfælde (vedrørende et generelt forbud efter  

 § 1, stk. 2) var der tale om en offentligt tilgængelig festivalplads.
 15 af de nævnte ejendomme har været beliggende på Sjælland, een på  

 Falster, to på Fyn og otte i Jylland.
 Der er i fire tilfælde rejst sigtelse for overtrædelse af forbud meddelt i  

 medfør af loven.
I det ene tilfælde er der efterfølgende rejst tiltale.
Ved dom af 18.  

 september 1997, afsagt af retten i Aalborg, blev tiltalte idømt en straf af  

 fire måneders ubetinget fængsel, der også omfattede 12 andre forhold.
Dommen  

 er anket til landsretten med påstand om formildelse.
I de andre tilfælde er  

 der endnu ikke taget stilling til, om der skal rejses tiltale.
 De pågældende har ikke været varetægtsfængslet.
Justitsministeriet har modtaget 42 klager over meddelte forbud.
Een klage  

 har vedrørt et generelt forbud efter § 1, stk. 2, mens de øvrige klager har  

 vedrørt individuelle forbud efter § 1, stk. 1.
Af de klagesager, som Justitsministeriet på nuværende tidspunkt har  

 truffet afgørelse i, er det meddelte forbud tiltrådt i 26 tilfælde, mens  

 Justitsministeriet i eet tilfælde har ophævet forbudet.
Fem klagesager er  

 bortfaldet som følge af, at politimesteren selv har ophævet det pågældende  

 forbud.
 I otte tilfælde er der fremsat begæring om erstatning som følge af et  

 meddelt forbud, navnlig under henvisning til, at forbudet indebærer  

 ekspropriation efter grundlovens § 73. I de sager, som Justitsministeriet på  

 nuværende tidspunkt har truffet afgørelse i, er begæringen om erstatning  

 afslået.
Justitsministeriet har endvidere modtaget 18 klager over, at  

 politimesteren ikke efterfølgende har ophævet et meddelt forbud, jf. lovens §  

 1, stk. 5. I de sager, som Justitsministeriet på nuværende tidspunkt har  

 truffet afgørelse i, er forbudene ophævet.
Justitsministeriet har i den  

 forbindelse bl.a. lagt vægt på, at der igennem længere tid ikke har været  

 tale om indbyrdes angreb mellem rockergrupperne.
Justitsministeriet har  

 endvidere lagt vægt på de oplysninger, der foreligger om det generelle  

 trusselsniveau i forholdet mellem Hells Angels og Bandidos.
I forlængelse heraf har Justitsministeriet i en cirkulæreskrivelse af 30.  

 marts 1998 til politiet og anklagemyndigheden bl.a. henledt opmærksomheden  

 på, at politiet løbende skal vurdere, om der er grundlag for at opretholde  

 allerede meddelte forbud.
Det anføres i cirkulæreskrivelsen, at der i denne  

 vurdering dels må indgå de ovenfor nævnte generelle forhold vedrørende det  

 aktuelle trusselsniveau m.v., dels om der i det enkelte tilfælde foreligger  

 særlige omstændigheder, der begrunder, at et forbud bør opretholdes.
Det kan endelig oplyses, at der for tiden verserer en sag ved Østre  

 Landsret om bl.a. grundlovsmæssigheden af et forbud, der er nedlagt i medfør  

 af loven om forbud mod ophold i bestemte ejendomme.
Sagen er domsforhandlet  

 den 1. april 1998. Der er endnu ikke afsagt dom i sagen.
 3. Udviklingen i rockerkrigen.
 Også efter gennemførelsen af lov om forbud mod ophold i bestemte ejendomme  

 har der været tale om attentater og attentatforsøg som led i det indbyrdes  

 opgør mellem Hells Angels og Bandidos.
 Alene i 1997 blev der således i Danmark begået to drab og 17 drabsforsøg.  

 Endvidere blev der i en lang række tilfælde i forbindelse med ransagninger og  

 visitationer i rockermiljøet fundet tunge våben, sprængstoffer m.v.
Politiet har både før og efter lovens gennemførelse iværksat en meget  

 omfattende indsats over for rockermiljøet, som løbende har lagt beslag på  

 flere hundrede polititjenestemænd.
Der har bl.a. været tale om intensiv  

 overvågning af rockerne på deres bopæle og øvrige kendte tilholdssteder,  

 ligesom personer med tilknytning til rockermiljøet systematisk er blevet  

 visiteret med henblik på at konstatere, om de er bevæbnede.
Der har også været gennemført en omfattende og ressourcekrævende  

 efterforskning af kriminalitet med tilknytning til rockermiljøet, herunder af  

 de indbyrdes attentater.
Bl.a. på denne baggrund har opklaringsprocenten i  

 forbindelse med attentater og attentatforsøg været meget høj.
Den 25. september 1997 proklamerede repræsentanter for Hells Angels og  

 Bandidos offentligt, at grupperne havde indgået en »våbenhvile«.  

 Der har ikke i den efterfølgende periode været gennemført indbyrdes  

 attentater eller attentatforsøg i rockermiljøet.
Der har imidlertid fortsat i  

 forbindelse med ransagninger m.v. været gjort meget omfattende våbenfund,  

 bl.a. af pistoler, maskinpistoler, håndgranater, pumpguns, sprængstoffer og  

 miner.
 4. Lovgivningsinitiativer m.v. efter lovens gennemførelse.
 Der er efter gennemførelsen af lov om forbud mod ophold i bestemte  

 ejendomme taget en række lovgivningsinitiativer for at bekæmpe kriminalitet  

 med tilknytning til bl.a. rockermiljøet.
Det drejer sig f.eks. om en skærpelse af straffen for særlig grov vold,  

 vold i gentagelsestilfælde og besiddelse af knive og slagvåben (lov nr. 350  

 af 23. maj 1997 om ændring af straffeloven, våbenloven og lov om  

 restaurations- og hotelvirksomhed), og om en styrkelse af politiets  

 muligheder for at efterforske alvorlig kriminalitet, herunder kriminalitet,  

 der begås af flere personer i forening (lov nr. 411 af 10. juni 1997 om  

 ændring af straffeloven, retsplejeloven og våbenloven). Ved den sidstnævnte  

 lovændring forbedredes bl.a. politiets muligheder for at foretage  

 telefonaflytning og ransagning.
Endvidere blev straffen for besiddelse af  

 skydevåben, især på offentlige steder, skærpet væsentligt, bl.a. ved  

 indsættelse af en bestemmelse i straffelovens § 192 a om særligt grove  

 våbenlovsovertrædelser.
Som et yderligere led i bestræbelserne på at bekæmpe rockerkriminaliteten  

 er der iværksat undersøgelser af, om der er grundlag for at søge Hells Angels  

 og Bandidos opløst.
Efter grundlovens § 78, stk. 2, bliver foreninger, der  

 virker ved eller søger at opnå deres mål ved vold, anstiftelse af vold eller  

 lignende strafbar påvirkning af anderledes tænkende, at opløse ved dom.
Efter  

 bestemmelsens stk. 1 kan en forening også i øvrigt opløses, hvis den har et  

 ulovligt øjemed.
Justitsministeriet har således i december 1996 anmodet Rigsadvokaten om at  

 undersøge, hvorvidt der - som følge af foreningernes voldsaktiviteter - er  

 grundlag for at søge Hells Angels og Bandidos opløst.
Rigsadvokatens  

 redegørelse forventes at foreligge omkring den 1. maj 1998. Regeringen vil  

 herefter tage stilling til, om en opløsningssag ved domstolene skal  

 gennemføres.
 5. Behovet for at opretholde loven.
 Til brug for vurderingen af, om lov om forbud mod ophold i bestemte  

 ejendomme bør opretholdes, har Justitsministeriet indhentet udtalelser fra  

 Rigspolitichefen, Rigsadvokaten, Politidirektøren i København, Foreningen af  

 Politimestre i Danmark, Politifuldmægtigforeningen, Dansk Politiforbund og  

 Dansk Kriminalpolitiforening.
I udtalelserne anføres det bl.a., at loven har medført en begrænsning af  

 den frygt og utryghed i befolkningen, som tidligere var forbundet med at bo  

 eller befinde sig i nærheden af rockerborge m.v.
Det anføres endvidere bl.a.,  

 at loven har lettet politiets arbejde med bevogtning ved rockerborge, at  

 loven har medført en svækkelse af den interne struktur i rockergrupperne, og  

 at bestemmelsen i § 1, stk. 2, om generelle forbud har haft en præventiv  

 virkning i forbindelse med rockernes tilstedeværelse ved bl.a. byfester og  

 festivaler m.v.
Der peges i flere udtalelser på risikoen for, at rockergrupperne på ny  

 etablerer tilholdssteder i områder, hvor deres tilstedeværelse vil kunne  

 indebære fare for de omkringboende m.v.
Bl.a. på denne baggrund anbefales det  

 i samtlige udtalelser, at loven opretholdes.
Der er ikke i udtalelserne peget  

 på noget behov for i øvrigt at foretage ændringer i loven.
Som anført ovenfor under pkt. 2 og 3 er det generelle trusselsniveau i  

 forbindelse med rockerkrigen ikke det samme i dag, som det var ved lovens  

 gennemførelse i 1996. Justitsministeriet finder på den anden side ikke, at  

 der på nuværende tidspunkt kan antages at være sikkerhed for, at den  

 »våbenhvile«, der er omtalt under pkt. 3, vil fortsætte.  

 Justitsministeriet finder derfor ikke, at nye begivenheder svarende til dem,  

 der fandt sted i 1996, kan udelukkes.
Ophæves loven, vil politiet med en  

 sådan udvikling på samme måde som før lovens gennemførelse være ude af stand  

 til at yde befolkningen den nødvendige effektive beskyttelse mod at blive  

 ofre i forbindelse med angreb.
Hertil kommer bl.a., at loven efter det, der  

 er anført i de nævnte udtalelser, i sig selv må antages at have været en  

 medvirkende årsag til den situation, der tegner sig i dag.
 På denne baggrund er det Justitsministeriets opfattelse, at loven bør  

 opretholdes.
Justitsministeriet finder ikke i øvrigt, at der er behov for ændringer i  

 loven.
Justitsministeriet lægger i den forbindelse bl.a. vægt på, at loven  

 ikke har givet anledning til væsentlige fortolkningsvanskeligheder, og at der  

 heller ikke i øvrigt har vist sig særlige behov for at ændre lovens  

 betingelser for nedlæggelse af forbud.
Sammenfattende er det Justitsministeriets opfattelse, at den lovændring,  

 som lovens revisionsbestemmelse lægger op til, alene bør bestå i en ophævelse  

 af bestemmelsen.
Dette vil selvsagt ikke være til hinder for, at spørgsmålet  

 om lovens opretholdelse på et senere tidspunkt kan tages op fra regeringens  

 eller Folketingets side.
 6. Økonomiske og administrative konsekvenser m.v.
 Lovforslaget har ikke økonomiske eller administrative konsekvenser i  

 forhold til den gældende lov.
 Forslaget har ikke miljømæssige eller erhvervsøkonomiske konsekvenser og  

 indeholder ikke EU-retlige aspekter.
 7. Hørte myndigheder.
 Lovforslaget er samtidig med fremsættelsen sendt til høring hos:
 Præsidenterne for Østre og Vestre Landsret, Københavns Byret, retterne i  

 Århus, Odense, Ålborg og Roskilde, Den Danske Dommerforening,  

 Dommerfuldmægtigforeningen, Rigsadvokaten, Rigspolitichefen, Politidirektøren  

 i København, Foreningen af Politimestre i Danmark,  

 Politifuldmægtigforeningen, Dansk Politiforbund, Dansk  

 Kriminalpolitiforening, Advokatrådet, Amtsrådsforeningen i Danmark,  

 Kommunernes Landsforening, Københavns Kommune, Frederiksberg Kommune og Det  

 Danske Center for Menneskerettigheder.
Bemærkninger til lovforslagets enkelte bestemmelser Til § 1 Til nr. 1 Den foreslåede bestemmelse indebærer, at lovens revisionsbestemmelse  

 ophæves.
Der henvises til lovforslagets almindelige bemærkninger, pkt. 5.
Til § 2 Det foreslås, at loven træder i kraft dagen efter bekendtgørelsen i  

 Lovtidende.
Skriftlig fremsættelse (15. april 1998) Justitsministeren (Frank Jensen) Herved tillader jeg mig for det h'je ting at fremsætte:
 Forslag til lov om ændring af lov om forbud mod ophold i bestemte  

 ejendomme (Ophævelse af lovens revisionsbestemmelse).
(Lovforslag nr.
L 61).
 Lov nr. 907 af 15. oktober 1996 om forbud mod ophold i bestemte ejendomme  

 (»rockerloven«) indeholder i § 4 en bestemmelse, hvorefter forslag  

 om revision af loven skal fremsættes for Folketinget i folketingsåret  

 1997-98.
Lovforslaget indebærer en ophævelse af den nævnte revisionsbestemmelse.
En  

 vedtagelse af lovforslaget vil således medføre, at loven også fremover vil  

 gælde med det indhold, den har i dag.
Baggrunden for den gældende lov var den »rockerkrig«, der  

 navnlig i 1996 havde verseret mellem Hells Angels og Bandidos, og som bl.a.  

 havde medført angreb på rockerborge i tæt bebyggede boligområder under  

 anvendelse af automatvåben og raketter m.v.
Loven havde til formål at bidrage  

 til, at risikoen for alvorlig personskade i forbindelse med sådanne angreb  

 umiddelbart kunne nedbringes.
 En nærmere redegørelse for lovens anvendelse i praksis, for udviklingen i  

 rockerkrigen og for de lovgivningsinitiativer mod rockerkriminaliteten, der  

 er taget efter lovens gennemførelse, findes i lovforslagets almindelige  

 bemærkninger.
Som det bl.a. fremgår heraf, har der også efter lovens gennemførelse været  

 tale om attentater og attentatforsøg som led i det indbyrdes opgør mellem  

 Hells Angels og Bandidos.
Der blev f.eks. alene i 1997 i Danmark begået to  

 drab og 17 drabsforsøg.
Endvidere blev der i en lang række tilfælde i  

 forbindelse med ransagninger og visitationer i rockermiljøet fundet tunge  

 våben, sprængstoffer m.v.
Den 25. september 1997 proklamerede repræsentanter for Hells Angels og  

 Bandidos offentligt, at grupperne havde indgået en »våbenhvile«.  

 Der har ikke i den efterfølgende periode været gennemført indbyrdes  

 attentater eller attentatforsøg i rockermiljøet.
Der har imidlertid fortsat i  

 forbindelse med ransagninger m.v. været gjort meget omfattende våbenfund,  

 bl.a. af pistoler, maskinpistoler, håndgranater, pumpguns, sprængstoffer og  

 miner.
Det fremgår af de udtalelser, som Justitsministeriet til brug for  

 udarbejdelsen af lovforslaget har indhentet fra politiet og  

 anklagemyndigheden m.v., at loven har medført en begrænsning af den frygt og  

 utryghed i befolkningen, som tidligere var forbundet med at bo eller befinde  

 sig i nærheden af rockerborge.
Det anføres endvidere bl.a., at loven har  

 lettet politiets arbejde med bevogtning ved rockerborge, at loven har medført  

 en svækkelse af den interne struktur i rockergrupperne, og at loven har haft  

 en præventiv virkning i forbindelse med rockernes tilstedeværelse ved bl.a.  

 byfester og festivaler m.v.
Der peges i flere af de nævnte udtalelser på risikoen for, at  

 rockergrupperne på ny etablerer tilholdssteder i områder, hvor deres  

 tilstedeværelse vil kunne indebære fare for de omkringboende m.v.
Bl.a. på  

 denne baggrund anbefales det i samtlige udtalelser, at loven opretholdes.
Der  

 er ikke i udtalelserne peget på noget behov for i øvrigt at foretage  

 ændringer i loven.
Det generelle trusselsniveau i forbindelse med rockerkrigen er ikke det  

 samme i dag, som det var ved lovens gennemførelse i 1996. Regeringen finder  

 på den anden side ikke, at der på nuværende tidspunkt kan antages at være  

 sikkerhed for, at den nævnte »våbenhvile« vil fortsætte.
Regeringen  

 finder derfor ikke, at nye begivenheder svarende til dem, der fandt sted i  

 1996, kan udelukkes.
Ophæves loven, vil politiet med en sådan udvikling på  

 samme måde som før lovens gennemførelse være ude af stand til at yde  

 befolkningen den nødvendige effektive beskyttelse mod at blive ofre i  

 forbindelse med angreb.
Hertil kommer bl.a., at loven i sig selv må antages  

 at have været en medvirkende årsag til den situation, der tegner sig i dag.
På denne baggrund er det regeringens opfattelse, at lovens  

 revisionsbestemmelse ikke blot bør forlænges, men helt ophæves.
Herved  

 opretholdes loven med det indhold, den har i dag, således at det sikres, at  

 der også fremover vil være lovmæssigt grundlag for at yde befolkningen den  

 nødvendige effektive beskyttelse, såfremt forholdene igen skulle gøre det  

 påkrævet.
En vedtagelse af lovforslaget vil selvsagt ikke være til hinder  

 for, at spørgsmålet om lovens opretholdelse på et senere tidspunkt kan tages  

 op fra regeringens eller Folketingets side.
 Idet jeg i øvrigt henviser til lovforslaget og de ledsagende bemærkninger,  

 skal jeg herved anbefale forslaget til det høje tings velvillige behandling.
Bilag I dette bilag er (med mindre skrift) indsat den gældende formulering  

 af den bestemmelse, der berøres af lovforslaget.
§ 1 I lov nr. 907 af 15. oktober 1996 om forbud mod ophold i bestemte  

 ejendomme foretages følgende ændring:
 1. § 4 ophæves.
 § 4. Forslag om revision af loven fremsættes for Folketinget i  

 folketingsåret 1997-98.
