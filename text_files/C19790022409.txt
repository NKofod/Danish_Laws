(Til samtlige epidemikommissioner samt  

 til politidirektøren i København og samtlige politimestre) Af § 20 i lov nr. 114 af 21. marts 1979 om foranstaltninger mod smitsomme  

 sygdomme fremgår i overensstemmelse med grundlovens § 71, stk. 6, at pålæg i  

 medfør af lovens §§ 5, 6, 7 og 16, som har karakter af frihedsberøvelse, og  

 afslag på anmodning om ophævelse af sådanne pålæg kan prøves for domstolene.
 Som eksempler på pålæg, der har karakter af frihedsberøvelse, kan nævnes  

 pålæg om:
- Indlæggelse på sygehus til observation for en smitsom sygdom, omfattet  

 af loven, jfr. lovens § 5 og § 16, - isolation hvad enten den sker i den pågældendes hjem eller andetsteds,  

 herunder på sygehus, jfr. lovens § 6.
 Pålæg om lægeundersøgelse i medfør af lovens § 5 eller § 16 anses ikke for  

 frihedsberøvelse, såfremt undersøgelsen kan finde sted uden  

 sygehusindlæggelse.
Pålæg i medfør af lovens § 7, der normalt må formodes at have karakter af  

 lokalt begrænsede generelle indgreb i bevægelsesfriheden, vil sædvanligvis  

 ikke kunne betragtes som frihedsberøvelse.
Indgrebet kan dog efter  

 omstændighederne virke så konkret, at der er tale om frihedsberøvelse i  

 grundlovens forstand.
 Den epidemikommission, der udsteder et af de omhandlede pålæg af  

 frihedsberøvende karakter eller giver afslag på anmodning om ophævelse af et  

 sådant pålæg, er pligtig til samtidig med meddelelsen om den trufne  

 beslutning at gøre den tvangsindlagte eller -isolerede selv eller den, der  

 handler på hans vegne, skriftligt bekendt med adgangen til at forelægge  

 spørgsmålet om beslutningens lovlighed for retten.
 Sagerne behandles efter reglerne i retsplejelovens kapitel 43 a.
 Behandlingen af personer, der er tvangsindlagt eller -isoleret i medfør af  

 lov om foranstaltninger mod smitsomme sygdomme, er i henhold til bestemmelsen  

 i grundlovens § 71, stk. 7, undergivet et af folketinget valgt tilsyn,  

 hvortil de pågældende har adgang til at rette henvendelse.
 Samtidig med, at der gives meddelelse om adgangen til domstolsprøvelse,  

 skal der gives oplysning om adgangen til at rette henvendelse til det  

 pågældende tilsyn.
 Meddelelse om tvangsindlæggelse eller -isolation kan eksempelvis affattes  

 således:
 »Det meddeles herved, at epidemikommissionen i . . . . . . . . i  

 medfør af § . . i lov nr. 114 af 21. marts 1979 om foranstaltninger mod  

 smitsomme sygdomme har besluttet, at De vil være at indlægge på/isolere i . .  

 . .
 Opmærksomheden henledes på, at den trufne beslutning vil kunne forelægges  

 domstolene til prøvelse, og at epidemikommissionen i . . . . på begæring er  

 forpligtet til at forelægge afgørelsen for retten.
 Det tilføjes, at De i medfør af grundlovens § 71, stk. 7, under opholdet  

 på/isolationen i . . . . . . er undergivet et af folketinget valgt tilsyn,  

 til hvilket De kan rette henvendelse angående forholdene under Deres  

 ophold/isolation.
Tilsynets adresse er: Det af folketinget i henhold til grundlovens § 71,  

 stk. 7, nedsatte tilsyn, Christiansborg, 1218 København K.« Dette cirkulære træder i kraft den 1. januar 1980.
