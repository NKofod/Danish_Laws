Bekendtgørelse om indførsel og transit af hunde og tamkatte fra Grønland I medfør af § 37, og § 70, stk. 3,  i lov om hold af dyr, jf. lovbekendtgørelse nr. 466 af 15. maj 2014, fastsættes efter bemyndigelse i henhold til § 7, nr. 1, i bekendtgørelse nr. 511 af 23. april 2015 om Fødevarestyrelsens opgaver og beføjelser:
 § 1. Indførsel af hunde og tamkatte  fra Grønland må kun finde sted på nedennævnte betingelser eller på særlige betingelser, der fastsættes af Fødevarestyrelsen.
§ 2. Indførsel af hunde og tamkatte kan finde sted, såfremt 1) hvert enkelt dyr er ledsaget af en dyrlægeattest, udstedt på en af Fødevarestyrelsen godkendt formular, af hvilken det fremgår, at dyret er vaccineret mod rabies mindst 1 måned og højst 12 måneder forud for indførslen, og 2) dyrene findes sunde ved et sundhedseftersyn, der foretages af den i § 4, stk. 1, nævnte grænsedyrlæge umiddelbart efter ankomsten.
 Stk. 2. Indførsel af hunde og tamkatte, der ledsager personer på rejse, kan finde sted, såfremt en dyrlægeattest som den i stk. 1, nr. 1, nævnte forevises toldvæsenet ved indførslen.
§ 3. Transit af hunde og tamkatte er kun tilladt på betingelse af, at dyrene forsendes i kasse, kurv eller anden efter toldvæsenets skøn betryggende emballage.
Transitten skal ske uden unødigt ophold undervejs, og dyrene må ikke komme i berøring med danske dyr.
 § 4. Indførsel af hunde og tamkatte i henhold til § 2, stk. 1, skal finde sted over toldgrænsesteder, hvortil der er knyttet en dyrlæge, der er autoriseret af Fødevarestyrelsen til at foretage sundhedseftersyn ved indførsel og udførsel af levende dyr m.v.
 Stk. 2. Indførsel af hunde og tamkatte i henhold til § 2, stk. 2, samt transit kan finde sted over samtlige danske toldgrænsesteder.
 § 5. Overtrædelse af §§ 1 og 3 straffes med bøde.
 § 6. Bekendtgørelsen træder i kraft den 15. januar 2016.
 Stk. 2. Bekendtgørelse nr. 418 af 12. juli 1988 om indførsel og transit af hunde og tamkatte fra Grønland ophæves.
