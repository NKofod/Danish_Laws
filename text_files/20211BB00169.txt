Fremsat den 1. marts 2022 af Mette Hjermind Dencker (DF), René Christensen (DF), Jens Henrik Thulesen Dahl (DF), Morten Messerschmidt (DF) og Peter Skaarup (DF) Forslag til folketingsbeslutning om ret til su som udeboende for studerende øboere under 18 år Folketinget pålægger regeringen inden udgangen af 2022 at sikre de studerende øboere under 18 år ret til at modtage su som udeboende.
Bemærkninger til forslaget Alle unge skal have mulighed for at tage en uddannelse, ligegyldigt hvor de bor i Danmark.
Derfor foreslår forslagsstillerne, at unge øboere under uddannelse skal ligestilles økonomisk med øvrige studerende i perioden fra 9. klasses afslutning, til de fylder 18 år, således at unge studerende øboere under 18 sikres en reel mulighed for at uddanne sig.
Øboere under 18 år, der studerer på fastlandet, har ikke altid mulighed for at komme frem og tilbage samme dag.
Derfor skal de have retskrav på støtte svarende til en udeboendes su-sats.
Hvis vi i Danmark mener, at alle har ret til uddannelse, gælder dette naturligvis også de ganske få unge mennesker, der bor på småøerne.
Antallet anslås til at være omkring 50-60 unge årligt.
 Udligningslovens § 21, stk. 4, giver allerede i dag nogle kommuner mulighed for at yde støtte til unge, der er under uddannelse efter folkeskolen og er nødt til at flytte fra deres kommune (lovbekendtgørelse nr. 63 af 19. januar 2021).
 Forslagsstillerne foreslår foreslå, at der afsættes 5 mio. kr. årligt på finansloven til at dække udgifterne forbundet med en implementering af forslaget.
Skriftlig fremsættelse Mette Hjermind Dencker (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ret til su som udeboende for studerende øboere under 18 år.
(Beslutningsforslag nr.
B 169) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
