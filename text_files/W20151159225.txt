Offererstatningslovens § 6 a - nedsættelse på grund af egen skyld eller accept af risiko, nævnets j.nr. 14-520-06093 Under en bytur gik ansøger og skadevolder ind i hinanden.
Som følge heraf opstod der af flere omgange i løbet af aftenen konfrontationer mellem to grupper af unge mennesker, henholdsvis ansøgers gruppe og skadevolders gruppe.
Efter den første konfrontation med skadevolders gruppe gik ansøger hjem for at hente et knojern, i fald der måtte komme yderligere konfrontationer med gruppen.
Ud fra ansøgers og vidners, herunder ansøgers venners, forklaringer, kunne det lægges til grund, at ansøger senere på aften opsøgte skadevolders gruppe sammen med vidnet L og jagtede dem ned ad gaden.
At skadevolders gruppe blev jagtet ned ad gaden var endvidere underbygget af videoovervågning.
Ansøger forklarede efterfølgende til politiet, at han opsøgte skadevolders gruppe for at indlade sig på slagsmål, men han nægtede at have brugt knojernet.
L forklarede, at han først så knojernet, da det hele var overstået, og ansøger og L opdagede, at de var blevet stukket med kniv.
L forklarede, at ansøger dér havde haft knojernet på sin hånd.
Skadevolder forklarede, at han  presset op i en krog  havde trukket kniven og stukket ansøger.
Ansøger blev stukket gentagne gange med kniven af skadevolder.
Nævnet fandt, at ansøger i høj grad havde medvirket til, at hændelsen fandt sted, idet han efter det indledende møde med skadevolder havde hentet et knojern, ligesom ansøger selv opsøgte skadevolder på ny og dermed blev ophavsmand til episoden.
Nævnet fandt, at ansøger dermed havde accepteret risikoen for, hvad der kan ske, når man indlader sig i et slagsmål medbringende et våben i form af et knojern.
Nævnet lod derfor erstatningen bortfalde, jf. offererstatningslovens § 6 a.
