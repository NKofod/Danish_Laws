(Til samtlige amtskommuner, kommuner og  

 Danske frivillige kvindekorps's samråd) Orientering om ordningen.
 Samrådets børneordning er en aftale, der er truffet mellem Danske  

 frivillige Kvindekorps' Samråd, Københavns og Frederiksberg kommuner,  

 Amtsrådsforeningen, Kommunernes Landsforening og socialstyrelsen om adgang  

 for medlemmer af Danske Kvinders Beredskab, Danmarks Lottekorps, Kvindeligt  

 Marinekorps og Kvindeligt Flyvekorps til at indgå aftaler med lokale  

 myndigheder om anbringelse af deres børn i døgninstitutioner for børn og  

 unge, daginstitutioner for børn eller nødinstitutioner, d.v.s. andre  

 lokaliteter, der i en beredskabssituation kan indrettes og anvendes til  

 opholdssted for børn.
 Beskrivelse af børnekomiteens opgaver.
 Med henblik på at få en ajourført fortegnelse over, hvilke af ovennævnte  

 institutioner der omfattes af ordningen, vil Samrådets lokale børnekomiteer  

 undersøge, hvor mange mødre indenfor deres område der ønsker at tilmelde sig  

 børneordningen, og udarbejde en oversigt over, hvor mange børn det drejer sig  

 om med navn, alder og adresse.
 For så vidt der blandt disse børn findes børn med handicap eller i øvrigt  

 med særlige behov for hensyntagen, bør dette angives særskilt, ligesom det  

 bør anføres, hvilken særlig pleje disse børn kræver.
 Når de lokale børnekomiteer har udarbejdet denne oversigt, undersøges  

 muligheden for at træffe aftale med ovennævnte institutioner.
 Døgninstitutioner for børn og unge.
Såfremt der er tale om døgninstitutioner for børn og unge, må den  

 regionale leder af børneordningen ved henvendelse til den lokale amtskommunes  

 socialcenter undersøge, hvilke institutioner indenfor området der kan rettes  

 henvendelse til, og hvis institutionen og den amtskommune/kommune, der driver  

 institutionen, og den regionale leder af børneordningen bliver enige om, at  

 institutionen kan modtage børn i en beredskabssituation, udarbejdes der en  

 aftale herom, jfr. vedlagte udkast til aftale.
Af aftalen skal bl.a. fremgå,  

 hvor mange børn der kan modtages på institutionen, og aftalen skal, hvis der  

 er tale om en selvejende institution, underskrives af institutionens  

 bestyrelse samt i alle tilfælde af den amtskommune/kommune, der driver  

 institutionen, og af formanden for den pågældende børnekomitee.
 Daginstitutioner for børn.
 Hvis der skal træffes aftale med daginstitutioner for børn, skal  

 børnekomiteen spørge den lokale kommune om, hvilke institutioner der kan  

 komme på tale, og hvis institutionen, kommunen og børnekomiteen bliver enige  

 om, at institutionen kan modtage børn, udfærdiges en aftale herom, jfr.  

 vedlagte udkast, som ved selvejende institutioner underskrives af  

 institutionens bestyrelse samt i alle tilfælde af den kommune, der driver  

 institutionen, og af formanden for den pågældende børnekomitee.
 Nødinstitutioner.
 Hvis der skal træffes aftale om anvendelse af nødinstitutioner, d.v.s.  

 andre lokaliteter, der kan anvendes til opholdssted for børn i en  

 beredskabssituation, skal børnekomiteen spørge den lokale kommune om, hvilke  

 institutioner m.v. der kan komme på tale, og hvis den pågældende institution,  

 kommunen og børnekomiteen bliver enige om, at institutionen kan modtage børn  

 i en beredskabssituation, udfærdiges en aftale herom, jfr. vedlagte udkast,  

 som underskrives af den, der har ansvaret for institutionen i fredstid, af  

 kommunen og af formanden for den pågældende børnekomitee.
 Orientering om, hvilke institutioner ordningen kommer til at omfatte.
Danske frivillige Kvindekorps's Samråd vil på grundlag af de indgåede  

 aftaler udarbejde en ajourført lister over, hvilke institutioner der er  

 omfattet af børneordningen, hvor mange børn den enkelte institution har  

 forpligtet sig til at modtage, herunder børn med særlige behov for  

 hensyntagen, børnenes alder, og ved nødinstitutioner lederens navn, alder og  

 forudsætninger for at bestride hvervet samt antallet af medhjælpere.
Denne  

 liste vil herefter blive sendt til socialstyrelsen, Amtsrådsforeningen,  

 Kommunernes Landsforening og samtlige amtskommuner og kommuner.
 Udgifterne ved opholdet på institutionen.
 Udgifterne ved børnenes ophold på institutionerne afholdes af  

 forsvarsministeriet og indenrigsministeriet.
 Tilsynet.
 Tilsynet med døgninstitutionerne for børn og unge føres af den  

 amtskommune, der driver institutionen, mens tilsynet med daginstitutionerne  

 for børn og nødinstitutionerne føres af den lokale kommunalbestyrelse.
 Kravene til institutionen.
 Idet man går ud fra, at følgende krav allerede er opfyldt af  

 døgninstitutionerne for børn og unge og daginstitutionerne for børn, skal man  

 henstille, at kommunalbestyrelserne påser, at følgende krav er opfyldt ved  

 nødinstitutionerne:
Soverum for børn under 4 år og opholdsrum skal kunne opvarmes, og hvert  

 barn skal have sit eget sengeleje.
Foruden soverum skal der findes opholdsrum  

 i passende antal og størrelse.
 Embedslægens godkendelse af de sanitære forhold og af  

 drikkevandstilførslen skal være indhentet.
 Spæde børn skal så vidt muligt anbringes i en døgninstitution for børn og  

 unge eller en daginstitution for børn, men hvis en sådan anbringelse ikke kan  

 ske, må den nødinstitution, der i så fald må anvendes, have mulighed for at  

 fremskaffe sødmælk og for betryggende opbevaring af mælken.
 Der bør forefindes kogemuligheder, som anvendes i den udstrækning, som det  

 er muligt på det pågældende tidspunkt.
 Lederen af institutionen skal have fornøden modenhed og erfaring i pasning  

 af børn i den pågældende alder, og der skal være et i forhold til børnetallet  

 passende antal medhjælpere, som ligeledes må have et vist kendskab til  

 pasning af børn.
Hvis institutionen ikke findes tilfredsstillende, kan tilsynsmyndigheden,  

 d.v.s. den amtskommune/kommune, der driver institutionen, eller den lokale  

 kommunalbestyrelse henstille til børnekomiteen, at der i stedet findes en  

 bedre egnet institution.
Hvis henstillingen ikke tages til følge, kan  

 tilsynsmyndigheden give indberetning herom til socialstyrelsen, der kan give  

 Danske frivillige Kvindekorps' Samråd fornødens pålæg, eventuelt nedlægge  

 forbud imod, at børn indkvarteres i lokalerne.
 Når en beredskabssituation er indtruffet, kan tilsynsmyndigheden bortse  

 fra ovennævnte krav i den udstrækning, det findes rimeligt under hensyn til  

 forholdene.
 Orientering ved aftalens indgåelse.
 Enhver aftale, der træffes af børnekomiteen, skal træffes med en  

 beredskabssituation for øje, og institutionens leder må gøres bekendt med de  

 alvorlige forhold, under hvilke ordningen skal virke.
 Lederen må endvidere være indforstået med, at ansvaret for, at  

 institutionen er parat til at modtage børnene og sørge for, at de bliver  

 passet under betryggende forhold, helt og fuldt påhviler ham eller hende og  

 ikke børnekomiteen, hvis medlemmer alle vil være mobiliseringsplaceret i den  

 pågældende situation.
 Hvis institutionen ligger i en by, der på grund af størrelse eller  

 beliggenhed har ordre til at udarbejde evakueringsplaner, skal lederen have  

 truffet foranstaltninger til institutionens evakuering (oplysning herom fås  

 hos politimesteren).
 Materiel.
 Mange af institutionerne, især nødinstitutionerne, vil have behov for at  

 få stillet senge, sengetøj og lign. til rådighed i den pågældende situation.  

 Sådanne krav må undersøges på stedet og løses af de lokale børnekomiteer.
 Forplejning.
Det forudsættes, at de børn, der skal indkvarteres, så vidt muligt  

 medbringer tørkost til eet døgn.
Ligeledes forudsættes, at børn med særlige  

 behov for medicin medbringer medicin til mindst en uges forbrug.
 Spørgsmålet om børnenes forplejning må indgå i planlægningen, og der må om  

 fornødent udpeges en forplejningsleder og hjælpere.
 I ekstraordinære situationer, hvor civilforsvaret varetager en offentlig  

 bespisningsordning, vil børnene kunne blive forplejet herigennem.
 Mødested.
 Den færdige plan for børneordningen må indeholde bestemmelser om, hvor  

 børnene skal give møde, når mødrene bliver mobiliseret, og der må, hvis  

 børnene ikke skal afleveres direkte til en institution, være udpeget et eller  

 flere mødesteder, hvor børnekomiteen har forberedt modtagelse af børnene.
 På mødestedet må den daglige leder af børneordningen eller en repræsentant  

 for denne give møde tillige med det nødvendige hjælpepersonale, når  

 børneordningen skal i funktion.
 Fordeling.
 Efterhånden som børnene ankommer til mødestedet, fordeles de til de  

 institutioner, med hvilke der er truffet aftale om børnenes anbringelse.
 Transport.
 Transport af børnene til institutionerne eller til mødestederne sker ved  

 forældrenes foranstaltning og på deres ansvar.
 Transporten fra mødestederne til institutionen sker ligeledes så vidt  

 muligt ved forældrenes foranstaltning og ansvar, men hvis dette ikke er  

 muligt, må børnekomiteen forberede de nødvendige foranstaltninger.
