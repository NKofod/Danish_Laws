Nr BTL 31 Betænkning over Forslag til lov om ændring af lov om radio- og  

 fjernsynsvirksomhed (Lokal radio- og fjernsynsvirksomhed)   

 Nr L 31 1985-86, 1. samling Blad nr 282 Afgivet af kulturudvalget Afgivet: 19851206 Udvalget har behandlet lovforslaget i en række møder og har herunder stillet spørgsmål til ministeren for kulturelle anliggender, som denne har besvaret dels skriftligt, dels i samråd.
Udvalget har endvidere modtaget mundtlige og/ eller skriftlige henvendelser fra:
Dansk Journalistforbund, Kampagnegruppen reklamefri radio og TV, Kanal 2, Radio Århus, Sammenslutningen af lokale radio- og TV-stationer i Danmark, Troeing, Ola, Journalist, Vallensbæk.
Der er af ministeren for kulturelle anliggender, af nogle flertal og af nogle mindretal stillet ændringsforslag, hvorom der henvises til de ledsagende bemærkninger.
Ministeren har i et samråd over for udvalget oplyst, at ministeren kan acceptere, at lovforslaget begrænses til lokal radiovirksomhed, idet det herved forudsættes, at ordningen vedrørende lokal fjernsynsvirksomhed afklares inden 1. februar 1986, således at der inden dette tidspunkt fremsættes lovforslag enten om en permanent ordning eller om forlængelse af den eksisterende forsøgsordning for lokal fjernsynsvirksomhed.
Spørgsmålet om finansiering ved reklamer og om salg af sendetid til politiske partier og religiøse bevægelser på såvel radio- som fjernsynsområdet skal indgå i denne stillingtagen tillige med spørgsmålet om muligheden for i fællesantenneanlæg at foretage en udvælgelse af modtagne programmer, spørgsmålet om yderligere »must-carry«-bestemmelser for fællesantenneanlæg samt  

 spørgsmålet om brugerindflydelse og mindretalsbeskyttelse i sådanne anlæg.
Herefter indstiller et mindretal (det konservative folkepartis, venstres og kristeligt folkepartis medlemmer af udvalget) lovforslaget til vedtagelse med de af ministeren for kulturelle anliggender samt de af flertallet under nr. 2, 4, 5, 10 og 16 stillede ændringsforslag.
Mindretallet kan endvidere tilslutte sig det under nr. 6 stillede ændringsforslag.
Et flertal inden for mindretallet (det konservative folkepartis og venstres medlemmer af udvaget) kan tillige tilslutte sig det under nr. 9 stillede ændringsforslag.
Mindretallet kan acceptere, at lovforslaget begrænses til lokal radiovirksomhed, fordi man forventer en endelig afklaring også af TV-delen inden 1. februar 1986, hvor ikke mindst den fremtidige finansiering vil få en fremtrædende plads.
Mindretallet finder, at en sådan finansiering ikke bør ske gennem offentlige kasser, men at reklamefinansiering bør inddrages.
Et andet mindretal (socialdemokratiets medlemmer af udvalget) indstiller lovforslaget til vedtagelse med de af mindretallet stillede og tiltrådte ændringsforslag.
 Mindretallet ønsker at udtale følgende:
For lokalradios vedkommmende lægger mindretallet afgørende vægt på programindholdets tilknytning til lokalsamfundet og finder det derfor afgørende, at der i ansøgningen om sendetilladelse gives en beskrivelse af programvirksomheden, således at de lokale nævn klart kan vurdere, om der er en tilstrækkelig tilknytning til lokalsamfundet.
Mindretallet skal stærkt understrege, at der ved tildeling af tilladelser skal tilstræbes et alsidigt lokalt mediebillede, og at det lokale nævn i samarbejde med de selskaber, foreninger o.lign., som er tildelt sendetilladelse, skal tilstræbe en afbalanceret fordeling af sendetiden på frekvenserne.
Mindretallet kan endvidere tilslutte sig den af socialistisk folkepartis medlemmer af udvalget anførte opfordring til kommunerne om at stille lokaler til rådighed samt de af disse medlemmer anførte betragtninger om en offentlig støtteordning.
Et tredje mindretal (socialistisk folkepartis medlemmer af udvalget) indstiller lovforslaget til vedtagelse med de af dette mindretal stillede og tiltrådte ændringsforslag.
 Mindretallet ønsker endvidere at bemærke følgende:
Mindretallet vil opfordre kommunerne til i så vid udstrækning som muligt at stille lokaler til rådighed for lokal radiovirksomhed.
Mindretallet erkender, at der påhviler de partier, der går imod reklamefinansiering af radio og TV, en forpligtelse til at arbejde med andre former for finansiering end de eksisterende, dvs. salg af sendetid, støtteforeningskontingenter, banko m.v.
En offentlig støtteordning ville være af stor betydning, og det er mindretallets hensigt at søge at udarbejde en model for en sådan, som vil kunne fremlægges i forbindelse med den endelige vedtagelse af den samlede lovgivning om lokal radio- og fjernsynsvirksomhed.
Mindretallet kan i øvrigt tilslutte sig det af socialdemokratiets medlemmer af udvalget ovenfor anførte.
Et fjerde mindretal (det radikale venstres medlem af udvalget) indstiller lovforslaget til vedtagelse med de af mindretallet stillede og tiltrådte ændringsforslag.
Et femte mindretal fremskridtspartiets medlem af udvalget) udtaler følgende:
Fremskridtspartiet mener, at det offentlige skal blande sig uden om TV og radio - alene med undtagelse af, at man ikke kan have, at flere stationer sender samtidigt i det samme område på samme sendefrekvens.
Ganske særligt skal den bankerottruede stat lade være med at betale en øre af skatteydernes penge til TV eller radio.
De offentlige udgifter skal nødvendigvis halveres.
Derfor falder TV- og radioområdet klart under den tærskel, som der bliver råd til i en sætten-tæring-efter-næring-politik.
Ministerens lovforslag af 9. oktober 1985 lever langtfra op til fremskridtspartiets idealkrav.
Men når situationen efter 1. april 1986 betragtes ud fra valget mellem de to alternativer - at nævnte forslag forkastes, og at det vedtages - vil forholdene være endnu fjernere fra det ønskelige ved en forkastelse.
Med den motivering indstiller mindretallet lovforslaget til vedtagelse uændret.
ÆNDRINGSFORSLAG Til § 1 Af ministeren for kulturelle anliggender, tiltrådt af et flertal (udvalget med undtagelse af FP):
1) I den under nr. 1 foreslåede affattelse af § 1 udgår i stk. 2 ordet »Enkeltpersoner,», og efter »foreninger o.lign.«  

 indsættes ordene: »samt kommuner«.
 Af et flertal (udvalget med undtagelse af FP):
2) I den under nr. 1 foreslåede affattelse af § 1 udgår i stk. 2 ordene »lyd- og billedprogrammer«, og i stedet indsættes ordet:
 »programmer«.
Af ministeren for kulturelle anliggender, tiltrådt af et flertal (udvalget med undtagelse af FP):
3) I den under nr. 3 foreslåede § 3a udgår i nr. 2 ordet »Enkeltpersoner,», og efter »foreninger o.lign.«  

 indsættes ordene:
 »samt kommuner«.
 Af et flertal (udvalget med undtagelse af FP):
 4) I den under nr. 3 foreslåede § 3b udgår stk. 2.
5) Den under nr. 4 foreslåede kapiteloverskrift til kapitel 2a affattes således:
»Lokal radiovirksomhed« (Vedtages ændringsforslaget, ændres tilsvarende ordene »radio- og fjernsynsvirksomhed« til: »radiovirksomhed« i § 15a, stk.  

 2, nr.
3, § 15h, stk. 1, 1. og 3. punktum, § 15i, stk. 1, nr. 3, og § 15k).
 Af et flertal (S, SF og RV):
 6) I den under nr. 4 foreslåede § 15a affattes stk. 1 således:
»Det nævn, der er omtalt i § 15f, kan give selskaber, foreninger o.lign. tilladelse til radiovirksomhed ved hjælp af radioanlæg eller kabelanlæg inden for et lokalt område.
Tilladelse kan dog ikke gives til selskaber m.v., hvori erhvervsvirksomheder, herunder dagblade, har bestemmende indflydelse.« Af ministeren for kulturelle anliggender, tiltrådt af et flertal (udvalget med undtagelse af FP):
 7) I den under nr. 4 foreslåede § 15a udgår stk. 2, nr. 1.
 Nr. 2 og 3 bliver herefter nr. 1 og 2.
8) I den under nr. 4 foreslåede § 15a indsættes efter stk. 2 som nyt stykke:
»Stk. 3. Kommuner har ret til at få en tilladelse som nævnt i stk. 1, såfremt kommunens formål med programvirksomheden alene vil være at stille produktions- og sendefaciliteter til rådighed for interesserede borgere og at formidle kommunal information.« Stk. 3 og 4 bliver herefter stk. 4 og 5.
 Af et mindretal (S og RV):
 9) I den under nr. 4 foreslåede § 15a indsættes i stk. 3 efter 1.
 pkt. som nyt punktum:
»Sendetid må ikke mod vederlag stilles til rådighed for politiske partier og religiøse bevægelser.« Af et flertal (udvalget med undtagelse af FP):
10) I den under nr. 4 foreslåede affattelse af § 15b udgår i stk. 1, 1. pkt., ordene »for radio og 5 år for fjernsyn«.
Af ministeren for kulturelle anliggender, tiltrådt af et flertal (udvalget med undtagelse af FP):
 11) I den under nr. 4 foreslåede § 15b affattes stk. 2 således:
»Stk. 2. I ansøgninger om sendetilladelse skal der gives en beskrivelse af programvirksomheden, således at det nævn, der er omtalt i § 15 f, kan påse, at denne har tilknytning til det lokale område.
Ved behandlingen af ansøgninger skal nævnet søge at sikre det enkelte lokale område en samlet programvirksomhed af alsidig karakter.« Af et mindretal (S):
 12) Den under nr. 4 foreslåede § 15c affattes således:
»§ 15c.
Udgifterne til etablering og drift af sendere til lokal radiovirksomhed afholdes af staten.« Af et mindretal (SF og RV):
 13) Den under nr. 4 foreslåede § 15c udgår.
 Af et flertal (S, SF og RV):
14) I den under nr. 4 foreslåede § 15f indsættes efter stk. 3 som nyt stykke:
»Stk. 4. Nævnets afgørelse om afslag på ansøgning om sendetilladelse i henhold til stk. 1 kan inden 4 uger fra meddelelsen om afgørelsen kræves indbragt for det udvalg, der er omtalt i § 15i.« 15) I den under nr. 4 foreslåede § 15i indsættes efter nr. 1 som nyt nummer:
»2) At træffe den endelige administrative afgørelse i klagesager om udstedelse af sendetilladelser.« Nr. 2 og 3 bliver herefter nr. 3 og 4.
Til titlen Af et flertal (udvalget med undtagelse af FP):
16) I lovforslagets undertitel ændres »Lokal radio- og fjernsynsvirksomhed« til: »Lokal radiovirksomhed«.
BEMÆRKNINGER Til nr. 1 og 3 Med den foreslåede ændring skabes der hjemmel for, at også kommuner kan drive programvirksomhed.
Derimod bør enkeltpersoner ikke kunne få sendetilladelse.
Til nr. 2, 4, 5, 10 og 16 De foreslåede ændringer er en følge af det forhold, at en endelig regulering af lokal fjernsynsvirksomhed ønskes udskudt.
Til nr. 6 Med den foreslåede ændring sikres det, at enkeltpersoner ikke kan opnå sendetilladelse til egen programvirksomhed, jfr. også de under nr. 1 og 3 stillede ændringsforslag.
Der bør kræves en organisationsform på et bredere grundlag i lokalsamfundet.
Erhvervsvirksomheder og dagblade bør ikke kunne få egen sendetilladelse, da dette vil kunne føre til en monopolagtig forvridning.
Derimod vil det være muligt for indehavere af en sendetilladelse at overlade nyhedsformidlingen til et dagblad.
Til nr. 7 Den foreslåede ændring er en konsekvens af de under nr. 1 og 3 stillede ændringsforslag.
Til nr. 8 Det er formålet med den foreslåede ændring, at der ved kommunens mellemkomst skal kunne sikres en såkaldt »åben kanal«.
Denne virksomhed skal være baseret på den størst mulige åbenhed over for enkeltpersoner og grupper, der ønsker at komme til orde i det lokale samfund.
Det lokale nævn skal tage stilling til fordelingen af sendetid mellem kommuner og andre indehavere af sendetilladelse.
Til nr. 11 Det forudsættes, at det er en betingelse for udstedelse af sendetilladelse, at programvirksomheden efter nævnets vurdering har en tilstrækkelig tilknytning til det lokale samfund.
Til nr. 12 I forsøgsperioden har kulturministeriet betalt lejen for de sendere, der af P & T er stillet til rådighed.
Den her foreslåede ændring betyder, at denne ordning fortsættes, og udgiften hertil må skønnes at være ca. 250.000 kr. årligt.
Samtidig udgår lovforslagets tekst om, at ministeren for kulturelle anliggender fastsætter regler om, hvorledes reklamer og udsendelser, der støttes af erhvervsvirksomheder, kan indgå i programvirksomheden.
Til nr. 13 Ved den foreslåede ændring udgår muligheden for reklamefinansiering af lokal radiovirksomhed.
Til nr. 14 Et selskab, en forening eller lignende, der af lokalnævnet har fået afslag på en ansøgning om sendetilladelse, skal have mulighed for at anke afgørelsen til det centrale nævn.
Til nr. 15 Den foreslåede ændring er en konsekvens af det under nr. 14 stillede ændringsforslag.
Per Stig Møller (KF) Barfoed (KF) Connie Hedegaard (KF) Flemming Jensen (KF) Helge Sander (V) Hanne Severinsen (V) nfmd.  

 Poulsgaard (FP) Inger Stilling Pedersen (KrF) Ole Espersen (S) Søren Hansen  

 (S) Jytte Hilden (S) Qvist Jørgensen (S) Jimmy Stahr (S) Tastesen (S) Birthe Hansen (SF) Ingerlise Koefoed (SF) fmd.
Bernhard Baunsgaard (RV) Partierne CD, VS og FD havde ikke medlemmer i udvalget.
