Skriftlig fremsættelse (20. marts  

 2002) Undervisningsministeren Herved tillader jeg mig for Folketinget at  

 fremsætte:
 Forslag til lov om institutioner for erhvervsrettet  

 uddannelse.
(Lovforslag nr.
L 179).
Forslaget har til formål at etablere en enstrenget  

 institutionsstruktur for den erhvervsrettede grund-, efter- og  

 videreuddannelse, der i dag udbydes af AMU-centre og erhvervsskoler.  

 Formålet er hermed også at sikre regionalt forankrede  

 uddannelsesmiljøer og at bevare lokale uddannelsessteder.
Forslaget er  

 led i anden fase i regeringens arbejde med at realisere  

 målsætningerne om en mere sammenhængende struktur for den  

 erhvervsrettede voksen- og efteruddannelse med blandt andet:
 Fagligt og økonomisk bæredygtige og regionalt forankrede  

 uddannelsesinstitutioner.
 Øget overskuelighed og effektivitet i  

 voksenuddannelsessystemet.
 Et geografisk koordineret og fagligt forsvarligt udbud.
 Optimal udnyttelse af kapaciteten.
 Administrative besparelser.
 I tredje fase indgår rådgivningsstrukturen og  

 sammenhængen i uddannelserne med henblik på fleksible, relevante  

 og fagligt stærke uddannelser, der kan imødekomme langsigtede  

 uddannelsesbehov såvel som aktuelle behov for målrettet,  

 praksisnær kompetenceudvikling.
Loven vil erstatte lov om erhvervsskoler og lov om  

 arbejdsmarkedsuddannelsescentre.
Institutioner omfattet af loven er de  

 nuværende tekniske skoler, handelsskoler, landbrugsskoler og  

 AMU-centre.
Den enstrengede institutionsstruktur fastlægges ikke  

 i loven, men vil blive realiseret i et dialogbaseret samspil mellem decentral  

 kompetence i beslutningsprocessen og overordnet styring i forhold til  

 institutionernes økonomiske, pædagogiske og faglige  

 bæredygtighed.
Det decentrale kendskab til behov og bæredygtighed  

 vil være et bærende element i arbejdet med at skabe den  

 enstrengede institutionsstruktur.
 Forudsætningen for at nå målene er  

 fælles rammebetingelser, herunder fælles institutionsregler og  

 fælles økonomistyringsprincipper.
 De institutionelle og økonomiske fællesrammer  

 for institutioner for erhvervsrettet uddannelse omhandler blandt andet  

 følgende:
 Bestyrelsens sammensætning, herunder størrelse, samt  

 opgaver og ansvar (med blandt andet fastlæggelse af et årligt  

 program for institutionens virksomhed samt ansvar for budget, regnskab og  

 drift).
 Udbud af erhvervsrettet grund-, efter- og videreuddannelse under  

 forudsætning af konkret godkendelse.
Tilskud til fællesudgifter, herunder grundtilskud, og  

 taxametertilskud til institutionernes erhvervelse og opretholdelse af  

 lokaler, bygninger og arealer.
Der vil med forslaget ske en harmonisering af  

 tilskudsbestemmelserne, herunder blive indført  

 bygningstaxametertilskud også for de hidtidige AMU-centre.
 Lån og tilskud til sammenlægning og spaltning af  

 institutioner ud fra objektive kriterier og til institutioner, der er kommet  

 i en særlig vanskelig økonomisk situation, betinget af krav om  

 nødvendig tilpasning.
 Tilskud til kostafdelinger, herunder de hidtidige skolehjem og  

 kostskoler, i form af grundtilskud og aktivitetsafhængige tilskud.
 Regnskab og revision.
 Statistik, administrative systemer og oplysningsforpligtelser  

 (herunder overgang til fælles administrativt IT-system).
 Institutionernes status i forhold til forvaltningsloven (i forhold  

 til inhabilitet og tavshedspligt m.v.).
 Samarbejde i lokale samarbejdsfora som hidtil.
 Herudover indeholder lovforslaget overgangsbestemmelser  

 for, hvornår kravene til bestyrelsens sammensætning skal  

 være opfyldt, hvornår vedtægterne skal være bragt i  

 overensstemmelse med loven, de nuværende AMU-centres overgang til  

 bygningstaxametre, overdragelse af statslig ejendom til de nuværende  

 AMU-centre og fravigelse af bestemmelsen om godkendelse af udbud i lov om  

 arbejdsmarkedsuddannelser i forbindelse med sammenlægning og spaltning.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale  

 lovforslaget til hurtig og velvillig behandling i det høje Ting.
