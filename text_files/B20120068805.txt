Bekendtgørelse om offentliggørelse og evaluering af forsøg i frikommuner I medfør af § 5 i lov om frikommuner, jf. lov nr. 550 af 18. juni 2012, fastsættes:
Anvendelsesområde § 1. Denne bekendtgørelse omfatter forsøg, der gennemføres i frikommunerne i medfør af lov om frikommuner eller anden lovgivning, jf. § 5 i lov om frikommuner.
Offentliggørelse af forsøg § 2. Oplysninger om forsøg, jf. § 1, skal for hver frikommune optages i en frikommunevedtægt, jf. bilag 1.
§ 3. Frikommunevedtægten skal for hvert forsøg indeholde de i bilag 1 nævnte oplysninger.
Frikommunevedtægten må ikke indeholde andre oplysninger end de i bilag 1 nævnte.
 § 4. Kommunalbestyrelsen i en frikommune skal sørge for, at de i bilag 1 nævnte oplysninger om forsøget optages i frikommunevedtægten senest ved forsøgets start.
 § 5. Frikommunevedtægten skal offentliggøres på kommunens hjemmeside.
Stk. 2. Frikommunevedtægten skal indsendes til Økonomi- og Indenrigsministeriet i elektronisk form.
Ved ændring af frikommunevedtægten skal den ændrede vedtægt indsendes til Økonomi- og Indenrigsministeriet i elektronisk form.
Evaluering af forsøg § 6. Evalueringen af et forsøg, jf. § 1, skal som minimum indeholde følgende elementer:
1) Beskrivelse af forsøget, herunder formål, baggrund og forventede resultater 2) Beskrivelse af evalueringsmetoden 3) Forsøgets resultater, herunder:
a) Konklusioner i forhold til opstillede resultatmål b) Effekter for forsøgets evt. målgruppe c) Økonomiske konsekvenser d) Øvrige positive eller negative virkninger Stk. 2. Ved forsøg med krav om forudgående godkendelse skal kommunalbestyrelsen samtidig med beslutningen om at ansøge om et forsøg træffe beslutning om evalueringen af forsøget i lyset af de i stk. 1 fastsatte krav.
Ved forsøg uden krav om forudgående godkendelse skal kommunalbestyrelsens beslutning om evalueringen af forsøget i lyset af de i stk. 1 fastsatte krav træffes samtidig med beslutningen om at iværksætte forsøget.
 § 7. Evalueringen af et forsøg skal offentliggøres på kommunens hjemmeside.
 Stk. 2. Kommunalbestyrelsen i en frikommune skal samtidigt med offentliggørelsen fremsende evalueringen af forsøg til Økonomi- og Indenrigsministeriet i elektronisk form.
Ikrafttræden § 8. Bekendtgørelsen træder i kraft den 1. juli 2012.
Økonomi- og Indenrigsministeriet, den 25. juni 2012 Margrethe Vestager / Søren Hansen Thomsen Bilag 1 Frikommunevedtægt for X kommune Kapitel 1. Igangværende forsøg  Indeholder alle igangværende forsøg i kommunen.
  Inddelt efter forsøgsområder.
Kapitel 2. Afsluttede forsøg  Indeholder afsluttede forsøg og afbrudte forsøg.
Hvis et forsøg ændres væsentligt i løbet af forsøgsperioden, betragtes det som afbrydelse af forsøget og iværksættelse af et nyt forsøg.
  Inddelt efter forsøgsområder.
