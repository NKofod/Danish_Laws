Skriftlig fremsættelse (3. oktober  

 2001) Miljø- og energiministeren (Svend Auken) :
 Herved tillader jeg mig for Folketinget at  

 fremsætte:
Forslag til lov om ændring af lov om  

 støtte til forureningstruede vandindvindinger (Lovforslag nr.
L 12).
I henhold til lov nr. 326 af 14. maj 1997 om støtte  

 til forureningstruede vandindvindinger kan der ydes støtte til  

 investeringer og andre aktiviteter, som har til formål at opretholde  

 den decentrale vandforsyning.
Sådanne investeringer kan eksempelvis  

 være etablering af nye vandindvindingsboringer eller tilslutning til  

 anden vandforsyning.
 Med lovforslaget gives en præcisering af den  

 nuværende lov ved at skabe en klar hjemmel til at yde støtte  

 gennem Vandfonden til mindre, almene vandforsyningsanlæg, som  

 pålægges udgifter i forbindelse med opkøb af jord eller  

 restriktioner i arealanvendelsen i medfør af vandforsyningsloven eller  

 lov om miljøbeskyttelse.
Ifølge lov om vandforsyning mv. kan  

 kommunalbestyrelsen eller amtsrådet således indgå aftale om  

 køb af jord eller om restriktioner i arealanvendelsen i forbindelse  

 med gennemførelsen af en indsatsplan.
Indsatsplanerne vedrører  

 områder, hvor der er identificeret et behov for en særlig  

 indsats, og hvor der derfor er brug for en nærmere kortlægning af  

 arealanvendelse, forureningstrusler og naturlig beskyttelse af de  

 pågældende vandressourcer.
Kan der ikke opnås enighed om  

 indgåelse af en aftale, kan kommunalbestyrelsen eller amtsrådet  

 pålægge tilsvarende restriktioner i medfør af  

 miljøbeskyttelsesloven.
Kommunalbestyrelsens eller amtsrådets udgifter ved  

 sådanne opkøb eller restriktioner kan helt eller delvist sendes  

 videre til det almene vandforsyningsanlæg, hvis anlægget har  

 fordel af aftalen.
For de mindre, almene vandforsyninger, som er omfattet af  

 lov om støtte til forureningstruede vandindvindinger (og hvis  

 fortsatte eksistens er af betydning for bevarelsen af den decentrale  

 vandforsyningsstruktur) kan denne ekstra regning påvirke  

 anlæggets samlede økonomiske situation og medføre  

 markante stigninger i vandprisen eller i værste fald lukning.
Formålet med lovforslaget er således at give  

 mindre vandværker et økonomisk grundlag for at afholde  

 udgifterne uden at dette medfører markante stigninger i vandpriserne.  

 Dette vil forebygge en situation hvor vandværker må  

 nedlægge sig selv af økonomiske årsager.
Lovforslaget  

 lægger på den måde op til en helhedsorienteret indsats, som  

 gør det lettere både at gennemføre indsatsplanerne for  

 vandforsyning og bevare den nuværende vandforsyningsstruktur.
 Idet der i øvrigt henvises til lovforslaget med  

 bemærkninger, anbefales forslaget til Folketingets velvillige  

 behandling.
