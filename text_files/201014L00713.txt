Bilag 1 Betænkning afgivet af Trafikudvalget den 31. marts 2011 Betænkning over Forslag til lov om ændring af lov om offentlige veje og lov om private fællesveje (Valgplakater på vejareal) [af transportministeren (Hans Christian Schmidt)] 1. Ændringsforslag Dansk Folkepartis medlemmer af udvalget har stillet 4 ændringsforslag til lovforslaget.
2. Udvalgsarbejdet Lovforslaget blev fremsat den 8. februar 2011 og var til 1. behandling den 11. februar 2011. Lovforslaget blev efter 1. behandling henvist til behandling i Trafikudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og transportministeren sendte den 18. januar 2011 dette udkast til udvalget, jf.
TRU alm. del  bilag 152. Den 24. januar 2011 og den 10. februar 2011 sendte transportministeren de indkomne høringssvar og notater herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Demokratilisten.
 Transportministeren har over for udvalget kommenteret den skriftlige henvendelse til udvalget.
Samråd Udvalget har stillet 1 spørgsmål til transportministeren til mundtlig besvarelse.
Ministeren har besvaret spørgsmålet i et samråd den 2. marts 2011.
Spørgsmål Udvalget har stillet 12 spørgsmål til transportministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (V, S, DF og RV) indstiller lovforslaget til vedtagelse med de stillede ændringsforslag.
 Socialdemokratiets og Radikale Venstres medlemmer af udvalget er enige i bemærkningerne nedenfor fra SF om, at der skal være en evaluering af, hvordan opsætningen af valgplakater forløber under de nye regler i den kommende valgkamp i forbindelse med folketingsvalget.
Dansk Folkepartis medlemmer af udvalget bemærker, at lovforslaget lægger op til administrative lettelser for kommunerne, da der fremover ikke skal ansøges om tilladelse til at hænge valgplakater op.
Det støtter Dansk Folkeparti op om, og samtidig vil det være godt med ensrettede regler, selv om mange kommuner har haft udmærkede regler.
Derimod er Dansk Folkeparti ikke sikre på, at ophængning af valgplakater på vejtræer og på »jordspyd« i vejkanten er nogen god ide.
Ophængning på vejtræer kan skade træerne, og »jordspyd« i rabatterne vil udgøre en trafiksikkerhedsmæssig risiko.
24-timers-reglen for ophængning af valgplakater ser Dansk Folkeparti gerne fjernet fra lovforslaget, og kravet om afstanden til vejkryds uden for bymæssig bebyggelse ser Dansk Folkeparti ligeledes gerne udgår fra lovforslaget.
Dansk Folkeparti har derfor fremsat ændringsforslag om disse to problemstillinger Lovforslaget burde have været fremsat tidligere, så kommuner, kandidater m.fl. havde haft længere tid til at tilpasse sig de nye regler.
 Reglen om, at plakater fremover kan mærkes med navn og adresse på den ophængsansvarlige, mener Dansk Folkeparti er direkte overflødig, og Dansk Folkeparti henholder sig til transportministerens udsagn under førstebehandlingen om, at dette ikke er et krav, men udelukkende et tilbud.
 Transportministerens tilsagn om en evaluering fra alle kommuner efter et kommende folketingsvalg vil Dansk Folkeparti imødese med forventning.
Et mindretal i udvalget (SF) vil ved 3. behandling stemme hverken for eller imod lovforslaget.
Mindretallet stemmer for de stillede ændringsforslag.
Socialistisk Folkepartis medlemmer af udvalget bemærker, at valget ikke vindes ved at sætte mange plakater op.
Mange kommuner har i bred enighed lavet aftaler om at begrænse ophængningen af plakater af hensyn til oprydningsarbejdet, byens udseende og det spild af ressourcer, det ret beset er at opsætte valgplakater i overdrevent omfang.
Omvendt er det en integreret del af den danske valgkampskultur, at der skal være valgplakater.
Med dette lovforslag brydes kommunernes ret til selv at sætte begrænsninger for brugen af valgplakater.
Det må siges at være i strid med princippet om det kommunale selvstyre.
Samtidig kan vi se frem til, at de kandidater, der har mange penge, vil plastre landskab og by til med plakater, hvor andre vil få en mere perifer placering.
SF havde i og for sig indstillet sig på at stemme imod lovforslaget af disse grunde.
Imidlertid er det lykkedes at få et klart tilsagn fra transportministeren om, at der efter valget skal være en evaluering af, hvordan »plakatkampen« forløb, en evaluering, der skal være bred forstået på den måde, at kommunerne opfordres til at give tilbagemelding om forløbet med henblik på en eventuel revidering af reglerne forud for de næste valg  naturligvis afhængig af de indkomne reaktioner.
På den baggrund vil SF stemme hverken for eller imod lovforslaget ved 3. behandling.
Et andet mindretal i udvalget (KF) indstiller lovforslaget til vedtagelse med det af Dansk Folkeparti under nr. 2 stillede ændringsforslag.
Mindretallet stemmer imod de under nr. 1, 3 og 4 stillede ændringsforslag.
Et tredje mindretal i udvalget (EL) indstiller lovforslaget til vedtagelse med de af Dansk Folkeparti under nr. 1, 3 og 4 stillede ændringsforslag.
Mindretallet stemmer imod det under nr. 2 stillede ændringsforslag.
 Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af et mindretal (DF), tiltrådt af et flertal (V, S, SF, RV og EL):
 1) Det under nr. 1 foreslåede § 103 a, stk. 2, 4. pkt., udgår.
[Regel om, at valgplakater tidligst må ophænges 24 timer efter et folketingsvalgs udskrivelse, udgår] Af et mindretal (DF), tiltrådt af et flertal (V, S, SF, KF og RV):
 2) Det under nr. 1 foreslåede § 103 a, stk. 5, nr. 4, udgår.
 Nr. 5-10 bliver herefter nr. 4-9.
[Krav om afstand til vejkryds uden for bymæssigt område udgår af lovforslaget] Til § 2 Af et mindretal (DF), tiltrådt af et flertal (V, S, SF, RV og EL):
 3) Det under nr. 1 foreslåede § 50 a, stk. 2, 4. pkt., udgår.
[Regel om, at valgplakater tidligst må ophænges 24 timer efter et folketingsvalgs udskrivelse, udgår] Til § 3 4) Det under nr. 1 foreslåede § 66 a, stk. 2, 4. pkt., udgår.
[Regel om, at valgplakater tidligst må ophænges 24 timer efter et folketingsvalgs udskrivelse, udgår] Bemærkninger Til nr. 1, 3 og 4 Det fremsatte lovforslag indeholder en bestemmelse om, at ved folketingsvalg må ophængning af valgplakater tidligst ske 24 timer efter valgets udskrivelse.
Det er i forbindelse med behandlingen af lovforslaget fundet hensigtsmæssigt, at bestemmelsen udgår, således at partier og kandidater ikke skal vente 24 timer efter et folketingsvalgs udskrivelse, førend ophængning af valgplakater kan igangsættes.
Til nr. 2 I lovforslaget indgår der en bestemmelse om, at der uden for bymæssigt område ikke må ophænges valgplakater nærmere end 100 m fra nærmeste vejkryds.
Der er mange steder i landområderne, hvor der er mindre end 100 m mellem vejkrydsene, og denne regel vil derfor være voldsomt begrænsende for mange kandidaters mulighed for at ophænge valgplakater i landområderne.
Det foreslås således med dette ændringsforslag, at denne bestemmelse tages ud af lovforslaget.
Jens Vibjerg (V) Flemming Damgaard Larsen (V) fmd.
Kristian Pihl Lorentzen (V) Jacob Jensen (V) Karsten Nonbo (V) Kim Christiansen (DF) Pia Adelsteen (DF) Henriette Kjær (KF) nfmd.
Helge Adam Møller (KF) Magnus Heunicke (S) Jens Christian Lund (S) Poul Andersen (S) Klaus Hækkerup (S) Anne Baastrup (SF) Jesper Petersen (SF) Johs.
Poulsen (RV) Per Clausen (EL) Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
