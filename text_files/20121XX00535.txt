Skriftlig fremsættelse (20. februar 2013) Klima-, energi- og bygningsministeren (Martin Lidegaard) :
 Herved tillader jeg mig for Folketinget at fremsætte:
Forslag til lov om ændring af byggelov og lov om bygnings- og boligregistrering (Indførelse af mål for sagsbehandlingstiden for byggesager (servicemål), indførelse af en certificeringsordning for transportable konstruktioner, øget mulighed for indhentning af oplysninger i forhold til forebyggelse af ulykker i bygninger m.v. og udvidet registrering af varmeinstallationer m.v. i medfør af BBR-loven m.v.) (Lovforslag nr.
L 150).
Lovforslaget fremsættes som opfølgning på forslag fra en arbejdsgruppe om effektiv byggesagsbehandling med repræsentanter fra KL og byggebranchens erhvervsorganisationer, som har været nedsat af klima-, energi- og bygningsministeren.
Hovedformålet med lovforslaget er at gennemføre anbefalinger fra arbejdsgruppen og dermed bidrage til en effektiv byggesagsbehandling i kommunerne samt bidrage til at nedbringe sagsbehandlingstiden for byggesager.
Lovforslaget skal skabe hjemmel til at fastsætte regler om, at kommunerne skal fastsætte og offentliggøre mål for sagsbehandlingstiden for byggesager i form af servicemål.
Det er forventningen, at idet kommunerne selv skal fastsætte deres servicemål, vil det bidrage til kortere sagsbehandlingstid samt skabe større ensartethed i sagsbehandlingstiden på tværs af kommunerne.
Indførelsen af servicemål vil ligeledes give virksomheder og borgere en forventet frist for, hvornår de modtager deres byggetilladelse, således at de kan tilrettelægge byggeprocessen mere hensigtsmæssigt.
 Herudover indføres hjemmel til udmøntning af en certificeringsordning for transportable konstruktioner (f.eks. cirkustelte, festivaltelte og scener). Formålet med certificeringsordningen er at forenkle reglerne for transportable konstruktioner, så en konstruktion, der certificeres, kan opstilles uden at der foretages byggesagsbehandling, hver gang den samme konstruktion opstilles.
Med lovforslaget foretages desuden en række mindre ændringer af byggeloven.
De gældende bestemmelser, der skal medvirke til at forebygge større ulykker i bygninger, udvides således at der kan indhentes oplysninger om brug af materialer m.v. i ulykkesramte bygninger.
Der indføres en generel hjemmel til opfyldelse af forpligtelser af teknisk karakter i forhold til EU-retten, og kravene til køling i henhold til direktiv om energieffektivitet i slutanvendelserne og om energitjenester implementeres, da der i dag anvendes fjernkøleanlæg i Danmark.
Desuden giver lovforslaget klima-, energi- og bygningsministeren mulighed for at fastsætte nærmere regler om betaling til DANAK.
 Endvidere tydeliggøres det, at afgørelser truffet i henhold til såvel byggeloven som de i medfør af byggeloven fastsatte regler kan påklages til statsforvaltningen, og klima-, energi- og bygningsministeren får mulighed for at fastsætte nærmere regler om klageadgang ved delegation af myndighedsopgaver til private virksomheder.
Endelig sker der med lovforslaget ændring af lov om bygnings- og boligregistrering.
Der indføres hjemmel til, at registret kan udvides til at indeholde oplysninger om varmeinstallationer, og anvendelsesområdet for registrets energiforbrugsoplysninger præciseres.
Desuden foretages en mindre konsekvensændring som følge af ressortændringen i 2011.
 Idet der i øvrigt henvises til lovforslaget med bemærkninger, anbefales forslaget til Folketingets velvillige behandling.
