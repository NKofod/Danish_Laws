Nr BSF 52 Forslag til folketingsbeslutning om reform af Statens Uddannelsesstøtte Fremsat af Estrup (RV) Ole Vig Jensen (RV) Aase Olesen (RV) Niels Helveg  

 Petersen (RV) den 18. november 1986 Folketinget pålægger regeringen med henblik på vedtagelse i folketingsåret 1986-87 at fremsætte lovforslag til en langsigtet reform af Statens Uddannelsesstøtte efter følgende principper og samtidig igangsætte de nødvendige administrative foranstaltninger, således at reformen kan træde i kraft fra 1. august 1988:
1. Uddannelsesstøtten skal bestå af stipendier og lån med rentesikring formidlet af staten.
 2. Til udeboende studerende indføres et særligt boligtillæg.
3. Den samlede uddannelsesstøtte (stipendier og lån) forøges, således at den modsvarer et sædvanligt studenterbudget.
Studiestøttens låneandel begrænses, således at det er muligt at fuldføre uddannelsen uden opbygning af tyngende gældsbyrder.
4. Uddannelsesstøtten gøres uafhængig af forældreindkomsten for uddannelsessøgende på 19 år og derover.
5. Uddannelsesstøtten gives i en periode, der svarer til den normerede studietid.
Det pålægges uddannelsesinstitutionerne gennem tilpasning af studieplaner og tilrettelæggelse af studier at sikre, at det er muligt for de studerende at gennemføre uddannelserne på den normerede studietid.
6. Adgangen til at oppebære fuld uddannelsesstøtte sideløbende med erhvervsindtægter begrænses til indtægtsmulighederne i ferie- og fritidsperioder.
7. Der etableres overgangsordninger, så ingen, der har påbegyndt studierne, stilles ringere end under det eksisterende støttesystem.
 8. Adgangen til at optage statsgaranterede banklån afskaffes.
9. Der indføres et klippekortsystem, som kan smidiggøre anvendelsen af uddannelsesstøtten.
Der henvises herom til forslag til lov om ændring af lov om Statens Uddannelsesstøtte. (Indførelse af ny støttestruktur, afskaffelse af statslån, øgede satser, slutstipendier og låneloft for statsgaranterede studielån) (L 133).
10. Der indføres en befordringsgodtgørelse efter de i det under nr. 9 omtalte lovforslag skitserede retningslinier.
11. Formuegrænsen for oppebærelse af fuld studiestøtte hæves til 100.000 kr.
Oprindeligt fremsat beslutningsforslag Blad nr 221 Folketinget pålægger regeringen med henblik på vedtagelse i folketingsåret 1986-87 at fremsætte lovforslag til en langsigtet reform af Statens Uddannelsesstøtte efter følgende principper:
1. Uddannelsesstøtten skal bestå af stipendier og lån med rentesikring formidlet af staten.
 2. Til udeboende studerende indføres et særligt boligtillæg.
3. Den samlede uddannelsesstøtte (stipendier og lån) forøges, således at den modsvarer et sædvanligt studenterbudget.
Studiestøttens låneandel begrænses, således at det er muligt at fuldføre uddannelsen uden opbygning af tyngende gældsbyrder.
4. Uddannelsesstøtten gøres gradvis uafhængig af forældreindkomsten for uddannelsessøgende på 18 år og derover.
5. Uddannelsesstøtten gives i en periode, der svarer til den normerede studietid.
Det pålægges uddannelsesinstitutionerne gennem tilpasning af studieplaner og tilrettelæggelse af studier at sikre, at det er muligt for de studerende at gennemføre uddannelserne på den normerede studietid.
6. Adgangen til at oppebære fuld uddannelsesstøtte sideløbende med erhvervsindtægter begrænses til indtægtsmulighederne i ferie- og fritidsperioder.
7. Der etableres overgangsordninger, så ingen, der har påbegyndt studierne, stilles ringere end under det eksisterende støttesystem.
 8. Adgangen til at optage statsgaranterede banklån afskaffes snarest.
BEMÆRKNINGER TIL LOVFORSLAGET ALMINDELIGE BEMÆRKNINGER I den sidste halve snes år har støtten til unge under uddannelse permanent været til debat.
Skiftende regeringers reformplaner er enten strandet på planlægningsstadiet eller er kun delvis blevet realiseret i praksis.
Trods dette har der i den politiske debat været bred enighed om manglerne ved det eksisterende støttesystem.
Uddannelsesstøtten er for lav; den er i for høj grad præget af lån til almindelig markedsrente, og støtteomfanget har på en urimelig måde været bundet til forældreindkomsten.
Resultatet har været, at uddannelsessøgende i stort omfang har været nødsaget til enten at tage erhvervsarbejde eller til at stifte gæld - ofte begge dele samtidig - for at klare et nødvendigt studenterbudget.
Derfor har vi i dag en helt uholdbar situation:
- Lange studietider og ineffektiv udnyttelse af uddannelsessystemet, fordi studerende påtager sig erhvervsarbejde i et omfang, der ikke kan forenes med heltidsstudier.
- Tusindvis af arbejdspladser, der beslaglægges af uddannelsessøgende i en situation med fortsat høj ledighed.
- Og alligevel et stort antal færdiguddannede, der er blevet bundløst forgældede med deraf følgende sociale og psykiske belastninger og ofte tragiske følger for tilværelsen efter studietiden.
På denne baggrund finder Det Radikale Venstre det nødvendigt, at der hurtigst muligt gennemføres en reform af Statens Uddannelsesstøtte.
Reformen skal opfylde følgende målsætninger:
a) De samlede støttemuligheder (stipendier plus lån) skal være af en sådan højde, at det muliggør fuldtidsstudier og reducerer studerendes erhvervsarbejde væsentligt.
b) De faktiske studietider skal bringes i overensstemmelse med de i studieplanerne forudsatte (normerede) studietider.
c) Studiestøtten skal udformes på en sådan måde, at det - uanset indskrænkningen af erhvervsarbejde i studietiden - er muligt at fuldføre uddannelsen uden opbygning af tyngende gældsbyrder.
En sådan reform af Statens Uddannelsesstøtte vil først og fremmest gavne kommende årgange af uddannelsessøgende.
Men for dem, som inden for de seneste år har påbegyndt en uddannelse, vil reformen også kunne indebære betydelige fordele, hvis der indføres passende overgangsordninger.
BEMÆRKNINGER TIL FORSLAGETS ENKELTE PUNKTER ad 1 Støttebeløbet består fremover af stipendier og lån.
Stipendiet er skattepligtigt.
Staten yder rentesikring på lånene, således at en konstant lav rente (f.eks. 2-4 pct.) kan fastholdes.
Det må nærmere overvejes, om staten skal optræde som låntager og formidle lånene direkte til de uddannelsessøgende, eller om staten i stedet blot skal yde et rentetilskud, som garanterer en konstant lav rente.
Rentesikring gælder indtil tilbagebetalingen påbegyndes.
ad 2 For udeboende forhøjes stipendiet med et særligt boligtillæg til dækning af de ekstra boligudgifter.
Boligtillæggets størrelse tilpasses de regler, der gennemføres for unge under bistandsloven.
ad 3 Støtten skal have en sådan højde, at den kan finansiere et sædvanligt studenterbudget.
Derved bliver det muligt at være fuldtidsstuderende uden at påtage sig erhvervsarbejde sideløbende med studierne.
Støtten inkl. boligtillæg, skal i 1986-priser være af størrelsesordenen 50.000 kr. for udeboende.
Lånenes andel begrænses mest muligt og må ikke overstige det nuværende omfang (1/3 af støttebeløbet). Regulering sker årligt i takt med prisudviklingen.
ad 4 Støttebeløbet bør principielt være uafhængigt af forældreindkomsten fra og med det fyldte 18. år.
Grænsen for forældreafhængighed nedsættes fra 22 til 20 år fra og med støtteåret 1987-88. En yderligere sænkning til 18 år gennemføres snarest muligt.
ad 5 Det er et grundlæggende princip i reformen, at der gives støtte i en periode svarende til den i studieplanerne forudsatte (normerede) studietid.
Herigennem understreges det, at det er studieplanerne, der er afgørende for støtteperiodens længde - ikke omvendt.
På uddannelsesinstitutionerne, især universiteter og højere læreanstalter, kan man imidlertid finde eksempler på studieplaner, som det ikke er muligt at gennemføre på den normerede studietid, simpelthen fordi den normerede studietid ikke er realistisk sammenholdt med de faktiske studieplaner.
Derfor må det pålægges uddannelsesinstitutionerne at indrette studierne således, at de kan gennemføres på den fastsatte (normerede) studietid.
Eventuelle ændringer gennemføres af de styrende organer efter sædvanlige regler med inddragelse af Undervisningsministeriet, hvor ændringer i bekendtgørelser og lignende er nødvendige.
I en overgangsfase må der eventuelt indrettes dispensationsregler, således at der tages hensyn til studieplansproblemerne.
Princippet om en støtteperiode svarende til normeret studietid afviger væsentligt fra de gældende regler.
I dag kan støtte gives i et år ud over den »sædvanlige studietid«, som fremgår af studieplanerne.
Et af målene med reformen er imidlertid netop at bringe overensstemmelse mellem de faktiske og de planlagte studietider.
Dette opnås, dels ved at øge støttebeløbet, således at studerende ikke på grund af erhvervsarbejde afskæres fra at passe studierne på fuld tid, dels ved at sikre realistiske studieplaner, så studierne faktisk lader sig gennemføre på den forudsatte tid.
ad 6 Det er en forudsætning for at oppebære maksimal støtte, at uddannelsen følges på heltidsbasis.
Studieaktiviteterne forventes således at svare til en normal arbejdsuge, og der er i princippet ikke mulighed for at have erhvervsarbejde samtidig.
Studerende, som ønsker at supplere støttebeløbet, forudsættes at henlægge erhvervsarbejde til ferie- og fritidsperioder.
Derfor begrænses indtægten fra erhvervsarbejde til ca. 20.000 kr. årligt, hvilket svarer til højst 2 måneders fuldtidsarbejde.
Det samlede loft for støtte plus erhvervsindtægt bliver således ca. 70.000 kr.
Erhvervsindtægter, der går ud over denne grænse, modregnes i støtten.
For mindre overskridelser sker modregningen dog ikke med de fulde beløb.
Støtte ud over den normerede studietid er undtagelsen, men kan gives i begrænset omfang og efter præcise regler.
Som eksempel kan nævnes »forkert« studievalg (studieskift inden for det første  

 år), en begrænset adgang til omprøver, studenterrådsarbejde og derudover naturligvis tilfælde, hvor den studerende uforskyldt er blevet forsinket i studiet.
Studieforløbet kan frit afbrydes af orlovsperioder efter den studerendes eget valg.
Disse tæller ikke med ved opgørelsen af forbrugt studietid.
ad 7 Det er indlysende, at et støttesystem, som går over til at anvende normeret studietid i stedet for faktisk studietid, vil kræve særlige overgangsordninger for studerende, som allerede har påbegyndt uddannelsen.
Det vil herudover formentlig være nødvendigt at stille særlige økonomiske midler til rådighed for disse studerende.
ad 8 De statsgaranterede banklån er hovedårsagen til, at mange studerende i dag har opbygget gældsbyrder af uoverskuelig størrelse.
Derfor må ordningen afvikles snarest, samtidig med at der gennemføres en gældssanering og lettelse af vilkårene for allerede indgåede låneforpligtelser.
Resterende banklån konverteres gradvis til ordinære studielån.
ØKONOMISKE KONSEKVENSER Med de i beslutningsforslaget opstillede principper for den fremtidige uddannelsesstøtte kan det samlede støttebeløb for en udeboende studerende sammensættes på følgende måde:
