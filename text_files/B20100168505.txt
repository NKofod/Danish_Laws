Bekendtgørelse om ændring af bekendtgørelse om statstilskud m.v. til produktionsskoler § 1 I bekendtgørelse nr. 835 af 25. juni 2010 om statstilskud m.v. til produktionsskoler, foretages følgende ændringer:
1. I indledningen ændres »lovbekendtgørelse nr. 785 af 6. juli 2006, som ændret ved lov nr. 558 af 6. juni 2007, lov nr. 311 af 30. april 2008 og lov nr. 1527 af 27. december 2009« til: »lovbekendtgørelse nr. 887 af 5. juli 2010, som ændret ved lov nr. 1616 af 22. december 2010.« 2. I § 11, stk. 1, indsættes efter 1. pkt.:
»Skoleydelsen udgør i 2010-niveau 616 kr. pr. uge for deltagere under 18 år, hvilket i finansåret 2011 svarer til 628 kr. pr. uge, 795 kr. pr. uge i 2010-niveau for hjemmeboende deltagere over 18 år, hvilket i finansåret 2011 svarer til 810 kr. pr. uge og 1.475 kr. pr. uge i 2010-niveau for udeboende deltagere over 18 år, hvilket i finansåret 2011 svarer til 1.503 kr. pr. uge, jf. § 17, stk. 2, i loven.
Produktionsskolen skal inden førstkommende udbetaling af skoleydelse indhente oplysninger, om en deltager er hjemmeboende eller udeboende, når deltageren er 18 år eller derover ved begyndelsen af et produktionsskoleforløb, når en deltager fylder 18 år, samt når produktionsskolen har grund til at antage, at en deltager ikke længere er udeboende.
En deltager anses for hjemmeboende, når deltageren bor hos den ene eller begge sine forældre.« § 2 Bekendtgørelsen træder i kraft den 1. januar 2011.
