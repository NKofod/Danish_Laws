 I medfør af § 4 i lov nr. 443 af 16. september 1975 om midlertidigt  

 investeringsfradrag for maskiner, inventar og lignende driftsmidler  

 fastsættes:
§ 1.  Enhver skattepligtig, der ønsker at foretage  

 midlertidigt investeringsfradrag i henhold til lov nr. 443 af 16. september  

 1975, skal i tilslutning til selvangivelsen indsende en særlig opgørelse over  

 anskaffelser og lignende driftsmidler, som afskrives under et efter afsnit I  

 i lov om skattemæssige afskrivninger m.v.
Opgørelsen skal omfatte  

 anskaffelser og afhændelser i den del af indkomståret, som falder inden for  

 perioden fra den 20. september 1975 til den 31. december 1976 (i det følgende  

 benævnt fradragsperioden).
 Stk. 2.  Den særlige opgørelse skal indeholde følgende  

 oplysninger:
1. Anskaffelsessummen for maskiner, inventar og  

 lignende driftsmidler, erhvervet i indkomståret inden for fradragsperioden på  

 anden måde end ved arv, arveforskud eller gave.
Erhvervelse ved bytte skal  

 også oplyses.
 2. Udgifter til forbedring i indkomståret inden for  

 fradragsperioden af maskiner, inventar og lignende driftsmidler.
 3. Salgssummen for maskiner, inventar og lignende  

 driftsmidler, der er afhændet i indkomståret inden for fradragsperioden,  

 herunder afhændelse ved bytte.
 4. Ekspropriationserstatninger samt forsikrings- eller  

 erstatningssummer for skadelidte driftsmidler, der udgår af driften på grund  

 af skaden inden for fradragsperioden.
 Stk. 3.  Den særlige opgørelse skal ikke omfatte  

 anskaffelses- og afhændelsessummer (forbedrings- og erstatningssummer) for  

 automobiler, der er indregistreret som nævnt i afskrivningslovens § 6A.  

 Opgørelsen skal heller ikke omfatte anskaffelses- og afståelsessummer for  

 driftsmidler, som efter afskrivningslovens § 3, stk. 1 eller 2 er fradraget  

 fuldt ud i den skattepligtige indkomst for anskaffelsesåret.
§ 2.  Ud over de i § 1 nævnte oplysninger skal de  

 skattepligtige efter begæring fra de skattelignende myndigheder meddele disse  

 sådanne oplysninger, som er fornødne til brug ved kontrollen med  

 overholdelsen af lovens bestemmelser.
De skattepligtige skal på begæring  

 forelægge dokumentation for de afgivene oplysninger.
 § 3.  De i § 1 nævnte oplysninger afgives på et  

 særligt skema, der udfærdiges af statsskattedirektoratet.
 § 4.  Amtsskatteinspektoraterne, i Københavns og  

 Frederiksberg kommune vedkommende skattedirektorat, bemyndiges til at  

 fremtvinge afgivelsen af de i §§ 1 og 2 nævnte oplysninger ved pålæg af en  

 daglig bøde.
 De pågældende myndigheders afgørelse herom kan indbringes for ministeriet  

 for skatter og afgifter.
 Ministeriet for skatter og afgifter, den  

 22. december 1975.
 Svend Jakobsen.
/ Fl.
Kock.
