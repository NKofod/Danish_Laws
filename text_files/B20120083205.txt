Bekendtgørelse om skiltning i tilknytning til rygerum eller rygekabiner på arbejdspladser I medfør af § 6, stk. 5, i lov nr. 512 af 6. juni 2007 om røgfri miljøer, som ændret ved lov nr. 607 af 18. juni 2012, fastsættes:
 § 1. Arbejdspladser, som har eller som etablerer rygerum eller rygekabiner, skal ved synlig skiltning som fastsat i § 2 informere om, at luften i omgivelserne uden for rummet eller rygekabinen kan være sundhedsskadelig.
 § 2. Skiltning i tilknytning til rygerum eller rygekabiner på arbejdspladser skal opsættes på et synligt sted ved eller på indgangen til rygerummet eller ved eller i indgangspartiet til rygekabinen, således at det umiddelbart er muligt at læse budskabet på skiltet.
 § 3. De obligatoriske skilte udformes af Sundhedsstyrelsen og kan rekvireres gratis hos Sundhedsstyrelsen af den enkelte arbejdsplads.
 § 4. Sundhedsstyrelsen udsender i tilknytning til de obligatoriske skilte samtidig information til arbejdspladsen om de eksisterende hjælpemuligheder i forhold til et rygestop.
 § 5. Bekendtgørelsen træder i kraft den 15. august 2012.
