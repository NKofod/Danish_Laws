Skriftlig fremsættelse (15. november 2006) Transport- og  

 Energiministeren  

  

 (Flemming Hansen):
 Herved tillader jeg mig for Folketinget at fremsætte:
Forslag til lov om  

 ændring af offshoresikkerhedsloven (Begrænsning af arbejdsgivernes  

 strafansvar  

 og skærpelse af straf for visse overtrædelser, der begås af ansatte samt  

 udvidelse af lovens anvendelsesområde til indkvarteringsfaciliteter på skibe  

 m.v.) (Lovforslag nr.
L 76).
Lovforslagets formål er at ændre strafansvaret for de ansatte  

 og arbejdsgiverne for visse arbejdsmiljøovertrædelser, så strafansvaret  

 offshore kommer til at svare til strafansvaret på land i medfør af  

 arbejdsmiljøloven.  

 Det foreslås, at  

 arbejdsgiveren kan få begrænset sit objektive arbejdsgiveransvar for visse  

 overtrædelser  

 af reglerne om arbejdsmiljø, hvis han har opfyldt sine forpligtelser i medfør  

 af loven.
De ansatte kan derimod ved tilsvarende overtrædelser ifalde skærpet  

 strafansvar.
Baggrunden herfor er at udmønte en del af regeringsgrundlaget,  

 hvorefter arbejdsgivere, der har gjort alt for at sikre et sikkert og sundt  

 arbejdsmiljø, ikke bliver straffet, når medarbejdere overtræder reglerne.
 Herudover foreslås offshoresikkerhedslovens anvendelsesområde  

 udvidet til også at omfatte indkvarteringsfaciliteter på skibe, i det omfang  

 ansatte på offshoreanlæg indkvarteres på sådanne i stedet for på anlægget.  

 Dette sker som led i direktivimplementering.  

 Loven finder i dag anvendelse på sikkerheds- og sundhedsforholdene på selve  

 anlægget men ikke, hvis de ansatte bliver indkvarteret på et skib.  

 Lovforslaget giver mulighed for, at der  

 fremover kan udstedes regler om minimumskrav til sikkerheds- og  

 sundhedsforholdene for de ansatte hvis de indkvarteres udenfor anlægget, dvs.  

 typisk på et skib.
 Endelig foreslås en række mindre tekniske ændringer af loven.
Med lovforslaget sikres der en fuld implementering af Rådets  

 direktiv 92/91/EØF af 3. november 1992 om minimumsforskrifter for forbedring  

 af  

 arbejdstagernes sikkerhed og sundhed i den boringsrelaterede  

 udvindingsindustri  

 (ellevte særdirektiv i henhold til artikel 16, stk. 1, i direktiv  

 89/391/EØF),  

 (EF-tidende 1992 nr.
L 348, s. 9).
 Lovforslaget har ikke konsekvenser for miljøet.
 Idet der i øvrigt henvises til lovforslaget med bemærkninger,  

 anbefales forslaget til Folketingets velvillige behandling.
