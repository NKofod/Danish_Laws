Nr BTL 118 Betænkning over Forslag til lov om arbejdsmarkedsbidrag   

 Nr L 118 1987-88, 1. samling Afgivet af Skatte- og Afgiftsudvalget Afgivet: 19871215 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret skriftligt og i samråd.
 Skriftlige og/eller mundtlige henvendelser er modtaget fra:
Bryggeriforeningen, Butikshandelens Fællesråd, Dansk Centralagentur DCA A/S, Dansk Erhvervsgartnerforening, Dansk Tandlægeforening, Danske Husmandsforeninger, De Danske Landboforeninger, Foreningen af Speciallæger, Håndværksrådet, Landbrugsrådet, Oliebranchens Fællesrepræsentation, Praktiserende Lægers Organisation, Rudolf Fardal Bladimport, Vedersø Brugskunst, Vedersø Klit, og Vin og Spiritus Organisationen i Danmark.
Herefter indstiller et flertal (Socialdemokratiets, Det  

 Konservative Folkepartis, Venstres og Centrum-Demokraternes medlemmer af udvalget) lovforslaget til vedtagelse uændret.
Et mindretal inden for flertallet (Socialdemokratiets medlemmer af udvalget) lægger ved sin tilslutning afgørende vægt på den enighed om arbejdsgiverafgiftsomlægningen, der er opnået ved trepartsdrøftelserne, og på regeringens tilkendegivelse af, at omlægningen kan ske på en sådan måde, at prisniveauet som helhed ikke ændres.
Den gældende pris- og avancelovgivning må håndhæves effektivt til sikring heraf.
Et mindretal (Socialistisk Folkepartis medlemmer af udvalget) indstiller lovforslaget til forkastelse ved 3. behandling og udtaler følgende:
Mindretallet er tilhænger af, at nogle af de eksisterende arbejdsgiverafgifter på ansatte ændres til afgift på værditilvækst.
Men der er adskillige grunde til, at Socialistisk Folkeparti vil stemme imod den pakke til omlægning af arbejdsgiverafgifter, som dette lovforslag er en del af.
For det første er der arbejdsgiverafgifter, som Socialistisk Folkeparti ikke vil være med til at afskaffe, fordi de bl.a. har til formål at sikre sundhedstilstanden og arbejdsmiljøet i virksomhederne.
Det gælder forslag til lov om ændring af dagpenge ved sygdom eller fødsel. (Nedsættelse af arbejdsgiverperioden) (L 123) og forslag til lov om ændring af lov om arbejdsskadeforsikring. (Kompensation for arbejdsgivernes udgifter til arbejdsskadeforsikring) (L 122).
For det andet indebærer den samlede pakke en økonomisk gevinst på 3 mia. kr.
Sådanne overførsler til profit er set tidligere, og de har ikke bidraget til at løse betalingsproblemerne og beskæftigelsesproblemerne.
Dertil kommer, at sådanne overførsler øger den økonomiske ulighed.
For det tredje vil der komme til at mangle 3 mia. kr. ekstra i statskassen.
Det er uklart, hvor disse penge skal hentes.
Socialistisk Folkeparti frygter, at det bliver de økonomisk dårligst stillede, der kommer til at betale i form af f.eks.
 offentlige besparelser eller forhøjede a-kassebidrag.
For det fjerde vil priserne efter Socialistisk Folkepartis opfattelse med sikkerhed stige, selv om det påstås, at prisniveauet i gennemsnit vil være uændret.
Importvarerne vil selvfølgelig stige, men tidligere erfaringer viser, at afgiftslempelserne ikke vil betyde tilsvarende prisfald.
For det femte har udvalgsarbejdet klart afsløret, at mindre erhvervsdrivende med ingen eller få ansatte i vid udstrækning bliver belastet af afgiftsomlægningen, hvorved omlægningen medfører yderligere monopoltendenser.
Såfremt Socialistisk Folkeparti skulle medvirke til en omlægning af arbejdsgiverafgifterne fra ansatte til værditilvækst, ville dette forudsætte:
a) højere bagatelgrænse af hensyn til de mindre erhvervsdrivende, b) reallønssikring gennem en effektiv priskontrol, c) en væsentlig forhøjelse af afgifterne i den finansielle sektor og d) investeringsgaranti gennem de ansattes øgede indflydelse på produktionen.
Et andet mindretal (Det Radikale Venstres medlem af udvalget) ønsker, at lovforslaget efter 2. behandling henvises til fornyet behandling i udvalget.
Der er under udvalgsarbejdet afsløret så store administrative vanskeligheder, at det bør give anledning til ændringer.
Endvidere er det en forudsætning for mindretallets medvirken, at der indføres lettelser i de byrder, man efter lovforslaget har pålagt de små virksomheder med under 5 ansatte.
De små virksomheder udsættes ved det foreliggende lovforslag for en urimelig konkurrenceforvridning i forholdet til virksomheder med flere ansatte inden for samme branche.
Et tredje mindretal (Fremskridtspartiets medlem af udvalget) indstiller lovforslaget til forkastelse ved 3. behandling og bemærker:
 Lovforslaget går ud på at udskrive en afgift på momsgrundlaget.
Uimponerede læsere kan hurtigt indse, at det er ensbetydende med en momsforhøjelse.
Det går Fremskridtspartiet imod.
Og ondt gøres værre, når en del af momsen skal opkræves via et nyoprettet særbureaukrati.
Pengene fra den nye moms skal ikke anvendes til forstandige skattenedsættelser, til tilbagebetaling af statsgæld eller til mere i folkepension eller til sygehusudgifter.
I stedet vil folketingsflertallet øremærke den nye skatteindtægt på over 7 mia. kr. (regeringen siger 9,2) og endnu flere milliarder (i alt 12,6 mia. kr.) til at skævvride det ligevægtsforhold,. hvorpå erhvervenes nuværende konkurrence udfolder sig, voldsomme forskubninger til fordel for de store virksomheder med mange ansatte til skade for småvirksomheder og højteknologiske firmaer, der inden dette overfald havde fremtiden for sig.
En sådan uro har dansk erhvervsliv ikke brug for nu.
Konkursernes virkninger vil sprede sig og vil rive andre virksomheder omkuld, som ellers lige kunne klare sig trods de svækkelser, de har været ude for i de sidste års skatteplyndringstogter og bureaukratiseringer, som i stigende fart har præget firkantregeringens epoke.
Nu er det så galt fat med patienten Danmark, at den dårlig kan tage en operation som den, regeringen foreslog den 9. december 1987.
Nøglepersonerne, for at Danmark kan komme ud af den folketingsskabte katastrofe, er erhvervslivets ledere.
De skal hele tiden kunne være på forkant med den rivende udvikling.
Det kræver fleksibilitet, stadig ajourført kvalitetssans og tilpasning af produktiviteten (omkostningsbegrænsning pr. produceret enhed).
Folketingets opgave er at undlade at besvære dette aldeles afgørende erhvervslederjob.
Derfor skal Folketinget ophæve erhvervsrestriktioner, sænke skattetrykket, frisætte arbejdskraft til produktionen og undlade bessermachen, der røver kostbar tid, kræfter og ro fra erhvervslederne.
Det foreliggende lovforslag er atter et grelt eksempel på, at Folketinget groft gør lige det stik modsatte af det, der er Tingets vigtigste mission i disse år, blot fordi man ligger på maven for, hvad livsfjerne teoretikere i Finansministriet spekulerer sig til ved deres skriveborde.
Det vil sprede forvirring, når der i ulogisk rækkefølge udskrives otte girokort på grundlag af fire kvartalsmomsindberetninger, når negativt momsgrundlag behandles så forskelligt, når der skal administreres en bagatelgrænse på 200.000 kr., der især vil påvirkes forskelligt af svingende indgående moms, når nogle skal betale den nye moms på grundlag af lønsum, og når masser af andre besynderlige detaljer skal fordøjes af det praktiske livs mennesker.
Jytte Hilden ( S ) Stavad ( S) fmd.
Erling Christensen ( S ) Pia Gjellerup ( S ) Helen Beim ( S ) Bjørn Poulsen ( SF ) Bente Søltoft ( SF ) Jens Thoft ( SF ) Aagaard ( KF ) Kirkegaard ( KF ) Engell ( KF ) Pernille Sams ( KF ) Svend Heiselberg ( V ) Skrumsager Skau ( V) nfmd.
Bente Juncker ( CD ) Glistrup ( FP ) Aase Olesen ( RV ) Partierne KRF og FK havde ikke medlemmer i udvalget.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
Udvalget har stillet spørgsmål til skatteministeren, som denne har besvaret dels skriftligt, Udvalget har endvidere modtaget skriftlige og/eller mundtlige henvendelser fra:
Bonde, Erik, revisor, Thyborøn Havn, Butikshandelens Fællesråd, Bøgelund, Peter, advokat, København, Dakofo, Danmarks Havfiskeriforening, Danks Fiskeriforening, DRB, Danske Reklamebureauers Brancheforening, Den Danske Bankforening, Erhvervenes Sprog Betjening, Foreningen for Notbåde i Danmark, FTF, Funktionærernes og Tjenestemændenes Fællesråd, Handelskammeret, Håndværksrådet, Landsforeningen af Andels-Grovvareforeninger, Notfiskernes Producentorganisation og Tolvmandsforeningerne.
Et af udvalgets spørgsmål til skatteministeren og dennes besvarelse heraf er optrykt som bilag til denne tillægsbetænkning.
Herefter indstiller et flertal (udvalget med undtagelse af Socialistisk Folkepartis og Fremskridtspartiets medlemmer) lovforslaget til vedtagelse med de af skatteministeren stillede ændringsforslag.
Et mindretal inden for flertallet (Det Radikale Venstres medlem af udvalget) konstaterer, at der på de 2 områder, mindretallet pegede på i betænkningen, nemlig de administrative vanskeligheder på grund af bagatelgrænsen og hensynet til de små virksomheder, er sket ændringer.
Ved fjernelse af bagatelgrænsen på 200.000 kr. er de administrative vanskeligheder lettet og muligheden for omgåelse væsentligt formindsket.
For de mindre erhvervsvirksomheder er der sket lettelser ved indførelse af et særligt bundfradrag på 3.000 kr., men det var ikke muligt at nå til en tilfredsstillende løsning, hvor man lettede vilkårene for de mindre virksomheder med op til 5 ansatte.
Mulighederne for en tilfredsstillende lettelse ville have forudsat et større beløb end de 490 mio. kr., der var til rådighed.
Mindretallet beklager, at det ikke var muligt at nå videre, men anser de opnåede ændringer for så væsentlige, at partiet er parat til at tage et medansvar for ændringerne, og af hensyn til den økonomiske situation som helhed anbefaler Det Radikale Venstre lovforslagets gennemførelse og vil stemme for lovforslaget ved 3.
 behandling.
Et mindretal (Socialistisk Folkepartis medlemmer af udvalget) indstiller lovforslaget til forkastelse, men kan dog stemme for ændringsforslag nr. 4 og 5.
Idet mindretallet henviser til sit betænkningsbidrag i betænkningen over lovforslaget, konstateres, at den eneste ændring, lovforslaget har undergået under udvalgsbehandlingen efter 2.
behandling, er, at virksomheder med et momsgrundlag på 120.000-200.000 kr. også rammes af afgiften, mens især ikkearbejdskraftintensive virksomheder med indtil 2 ansatte begunstiges.
SF henviser endvidere til betænkningsbidraget i betænkningen fra Det Radikale Venstre, hvoraf det fremgår, at »det er en forudsætning for mindretallets (Det Radikale Venstres) medvirken, at der indføres lettelser i de byrder, man efter lovforslaget har pålagt de små virksomheder med under 5 ansatte.« SF er enig med Det Radikale Venstre i, at disse små virksomheder rammes helt urimeligt, og beklager, at ændringsforslagene på ingen måde løser de helt reelle problemer, Det Radikale Venstre har peget på for små virksomheder fra 2-5 ansatte under 1. og 2. behandling samt i det citerede betænkningsbidrag.
SF konstaterer også, at partierne bag lovforslaget ikke har fastsat særlige priskontrolforanstaltninger, hvorved det med sikkerhed kan fastslås, at lovforslagets forudsætning om prisstabilitet ikke vil kunne fastholdes.
Et andet mindretal (Fremskridtspartiets medlem af udvalget) indstiller lovforslaget til forkastelse og vil ved afstemningerne om ændringsforslagene stemme for de ændringsforslag, hvor der er tale om lempelse af den nye skat, og imod, hvor der er tale om skærpelse.
Da Fremskridtspartiet ikke har deltaget i forhandlingerne om nyordningen, har mindretallet ikke i nærværende tillægsbetænkning tiltrådt noget ændringsforslag, heller ikke i de tilfælde, hvor partiet vil stemme for.
Ændringsforslag Af skatteministeren, tiltrådt af et flertal (udvalget med  

 undtagelse af SF og FP):
Til § 4 1) Stk. 1 affattes således:
»Virksomheder, der ikke skal svare afgift efter merværdiafgiftslovens § 4, stk. 1, og virksomheder med et bidragsgrundlag efter §§ 7-9, der ikke overstiger 3.000 kr.
årligt, skal ikke registreres.« Til § 6 2) Efter stk. 1 indsættes som nye stykker:
» Stk. 2. For prsonligt ejede virksomheder med et  

 bidragsgrundlag på mellem 0 og 500.000 kr. årligt ydes et årligt fradrag i bidraget på 3.000 kr., såfremt virksomheden ikke har ansatte.
Såfremt virksomheden har mindre end 2 fuldtidsbeskæftigede ansatte, reduceres fradraget med et beløb svarende til 1.500 multipliceret med antallet af fuldtidsbeskæftigede ansatte i virksomheden.
Stk. 3. Fradraget efter stk. 2 kan ikke overstige virksomhedens bidrag.
Stk. 4. Skatteministeren fastsætter de nærmere regler for fradragets fordeling på opgørelsesperioderne.« Til § 7 3) Stk. 3 affattes således:
» Stk. 3. Virksomheder, der udgiver eller importerer aviser,  

 skal til salget medregne værdien af salget m.v. af disse.« Af skatteministeren, tiltrådt af et flertal (udvalget med  

 undtagelse af FP):
Til § 8 4) I stk. 1, nr. 2, ændres »80 pct.« til: »90  

 pct.« Til § 9 5) I stk. 1, nr. 2, ændres »80 pct.« til: »90  

 pct.« Af skatteministeren, tiltrådt af et flertal (udvalget med  

 undtagelse af SF og FP):
Til § 10 6) Paragraffen affattes således:
 » § 10. Opgørelsesperioden er kvartalet, jf. dog § 11.
Stk. 2. Skatteministeren kan fastsætte nærmere regler om periodisering af bidraget for virksomheder, der efter merværdiafgiftsloven anvender en kortere afgiftsperiode end kvartalet.
Stk. 3. Registrerede virksomheder skal senest 1 måned og 20 dage efter udløbet af hver opgørelsesperiode til toldvæsenet indsende en angivelse med de oplysninger, der er nødvendige for at beregne bidraget.
Skatteministeren kan fastsætte regler om angivelsens udformning.
Angivelsen skal være underskrevet af virksomhedens ansvarlige ledelse.
Stk. 4. Bidrag for en periode forfalder til betaling en måned efter opgørelsesperiodens udløb og skal indbetales senest 20 dage derefter, jf. dog stk. 5.
Stk. 5. Er sidste rettidige indbetalingsdag en lørdag, søndag eller helligdag, udskydes fristen til førstkommende hverdag.« Til § 11 7) Paragraffen affattes således:
» § 11. For virksomheder nævnt i merværdiafgiftslovens § 25,  

 stk. 1, fastsættes perioden for opgørelse af bidrag i overensstemmelse med merværdiafgiftslovens § 28, stk. 2.
Stk. 2. Disse virksomheder skal senest den 20. i den tredje kalendermåned efter udløbet af hver opgørelsesperiode til toldvæsenet indsende en angivelse med de oplysninger, der er nødvendige for at beregne bidraget.
Skatteministeren kan fastsætte regler om angivelsens udformning.
Angivelsen skal være underskrevet af virksomhedens ansvarlige ledelse.
Stk. 3. Bidraget for en periode forfalder til betaling den 1. i den sjette kalendermåned efter opgørelsesperiodens udløb.
Beløbet skal indbetales senest 20 dage derefter. § 10, stk. 5, finder tilsvarende anvendelse.« Til § 12 8) I stk. 1 indsættes som 2. pkt.:
»Bidraget for en opgørelsesperiode forhøjes dog ikke, hvis virksomhedens afgiftstilsvar for den samme periode er forhøjet efter merværdiafgiftslovens § 21, stk. 1.« Til § 13 9) Stk. 1 affattes således:
»Har toldvæsenet efter udløbet af fristen i § 10, stk. 3, eller § 11, stk. 2, ikke modtaget virksomhedens angivelse, kan toldvæsenet foretage en foreløbig fastsættelse af bidraget til et skønsmæssigt beløb.« Til § 17 10) Stk. 2 affattes således:
» Stk. 2. Godtgørelsen udbetales senest 3 uger fra dagen for  

 sidste rettidige indgivelse af angivelsen.
Dette gælder dog kun, hvis angivelsen er indgivet rettidigt.« 11) Stk. 3 udgår.
 Stk. 4 bliver herefter stk. 3.
Til § 19 12) Stk. 1 affattes således:
»Konstateres det, at en virksomhed har afgivet urigtig angivelse efter § 10, stk. 3, eller § 11, stk. 2, således at virksomheden har betalt for lidt i bidrag eller fået udbetalt for meget i godtgørelse efter § 17, stk. 1, afkræver toldvæsenet virksomheden det skyldige beløb til betaling senest 14 dage efter påkrav.« Til § 26 13) I stk. 1, nr. 2, indsættes efter »§ 10, stk. 3,»:  

 »§ 11, stk.
 2,».
Bemærkninger Til nr. 1 Virksomheder, hvis omsætning ikke overstiger 10.000 kr., skal ikke registreres efter momsloven.
Det foreslås derfor, at sådanne virksomheder heller ikke skal registreres efter lovforslaget.
Det foreslås, at andre virksomheder ikke skal registreres, hvis deres bidragsgrundlag ikke overstiger 3.000 kr. årligt.
Et bidragsgrundlag på 3.000 kr. svarer gennemsnitlig til en omsætning på 10.000 kr. Ændringen medfører, at bagatelgrænsen på 200.000 kr. ophæves.
Herved kommer loven til at omfatte yderligere ca. 200.000 virksomheder.
Hovedparten af disse virksomheder vil dog ikke få ulemper af denne ændring, som skal ses i sammenhæng med ændringsforslag nr. 2.
Til nr. 2 Det foreslås, at der ydes et fradrag til personligt ejede virksomheder med under 2 ansatte og med et positivt bidragsgrundlag på under 500.000 kr. årligt.
Fradraget, som er på 3.000 kr. årligt, gives fuldt ud til virksomheder uden ansatte og aftrappes for andre virksomheder, således at det bortfalder for virksomheder med 2 fuldtidsansatte.
Til nr. 3 Det foreslås, at der tilvejebringes ligestilling mellem virksomheder, der fremstiller aviser her i landet, og virksomheder, der importerer aviser fra udlandet.
Til nr. 4 og 5 Det foreslås, at det tillæg, der skal lægges til lønsummen ved opgørelsen af bidragsgrundlaget for virksomheder nævnt i bilaget til lovforslaget, fastsættes til 90 pct.
Til nr. 6 og 7 Det foreslås, at virksomhederne selv opgør og angiver bidraget efter reglerne i §§ 7, 8 eller 9. Det foreslås endvidere, at fristen for indbetaling af arbejdsmarkedsbidrag fremrykkes med 55 dage.
Efter § 10, stk. 3, vil der herefter gælde følgende forfaldsdage og sidste rettidige indbetalingsdage:
Efter § 11, stk. 2, vil der herefter gælde følgende forfaldsdage og sidste rettidige indbetalingsdage:
Til nr. 8 Det er foreslået, at bidraget forhøjes, når angivelsen ikke indgives rettidigt.
En tilsvarende bestemmelse findes i momsloven.
Af ændringsforslag nr. 6 og 7 fremgår, at det nu foreslås, at også momsregistrerede virksomheder skal indgive en angivelse.
Det kan herefter forekomme, at både bidraget og afgiftstilsvaret efter momsloven skal forhøjes for samme periode.
Det foreslås derfor, at bidraget ikke skal forhøjes, hvis afgiftstilsvaret efter momsloven forhøjes for samme periode.
 Til nr. 9.
Da alle virksomheder efter ændringsforslag nr. 6 og 7 har angivelsespligt, foreslås det, at toldvæsenet i alle tilfælde af manglende angivelse kan foretage en foreløbig fastsættelse af bidragets størrelse.
Til nr. 10 og 11 Alle virksomheder vil inden tidspunktet for rettidig indbetaling af bidrag få en angivelse fra toldvæsenet.
På angivelsen er der anført oplysninger om størrelsen af kompensationen for arbejdsgivernes bidrag til ATP og udgifter til arbejdsskadeforsikring.
Dette gælder også for virksomheder, der skal have godtgørelse efter § 17, stk. 1. Det foreslås, at de nævnte kompensationer og bidragsgodtgørelsen udbetales samtidig.
Dette skal normalt ske inden for 3 uger fra tidspunktet for rettidig angivelse.
Til nr. 12 og 13 Ændringerne er en konsekvens af ændringerne under nr. 6 og 7.
Jytte Hilden (S) Stavad (S) fmd.
Erling Christensen (S) Pia Gjellerup (S) Helen Beim (S) Bjørn Poulsen (SF) Bente Søltoft (SF) Jens Thoft (SF) Aagaard (KF) Kirkegaard (KF) Engell (KF) Pernille Sams (KF) Svend Heiselberg (V) Skrumsager Skau (V) nfmd.
Bente Juncker (CD) Glistrup (FP) Aase Olesen (RV) Partierne KRF og FK havde ikke medlemmer i udvalget.
Bilag Et af udvalgets spørgsmål til skatteministeren og dennes besvarelse heraf:
 Spørgsmål 105:
Hvis forudsætningen for fastsættelsen af de 2.966 kr. og de 3.000 kr. ændres, vil ministeren da overveje en ændring af de to beløb efter samme principper? Svar:
Fradraget i bidragsbeløbet på 2.966 kr. svarer til arbejdsgivernes nuværende betaling til ATP og arbejdsskadeforsikring.
Fremtidige forhøjelser i arbejdsgivernes ATP-betaling, som arbejdsmarkedets parter måtte forhandle sig frem til, må principielt bæres af arbejdsgiverne.
Regeringen kan derfor ikke på forhånd give tilsagn om at forhøje fradraget i bidragsbeløbet på grundlag af aftaler, der indgås af arbejdsmarkedets parter.
Fradragsbeløbet på 3.000 kr. for virksomheder med under 2 fuldtidsansatte er fastsat således, at det svarer til fradragsbeløbet på 2.966 kr. pr. ansat.
Hvis regeringen imidlertid på et eller andet tidspunkt anser det for ønskeligt at regulere fradragsbeløbet på 2.966 kr., vil det være naturligt at regulere fradragsbeløbet på 3.000 kr. for mindre virksomheder på tilsvarende måde.
