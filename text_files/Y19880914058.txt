 Udtalt, at når kommunalbestyrelsen af en anden myndighed bliver  

 anmodet om at udpege medlemmer til udvalg mv., skal valget foretages efter  

 forholdstalsvalgmåden, jf. den kommunale styrelseslovs §§ 25 og 26, medmindre  

 der i kommunalbestyrelsen er enighed om en anden valgmåde.
De enkelte grupper i kommunalbestyrelsen kan frit vælge mellem  

 embedsmænd, kommunalbestyrelsesmedlemmer og andre, medmindre andet følger af  

 lovgivningen eller er tilkendegivet eller forudsat af den myndighed, der har  

 nedsat udvalget mv.
Kommunalbestyrelsens flertal kan ikke uden lovhjemmel  

 træffe bestemmelse om, at de personer, der udpeges, skal opfylde bestemte  

 krav eller kvalifikationer.
I skrivelse af 5. april 1988 har De anmodet Indenrigsministeriet om en  

 udtalelse om, hvilke regler der gælder, når Københavns Borgerrepræsentation  

 og Hovedstadsrådet udefra bliver bedt om at udpege et antal medlemmer til  

 udvalg mv.
De har i den forbindelse stillet følgende 3 spørgsmål:
1) Skal reglerne i den kommunale styrelseslovs §§ 25-26 (den københavnske  

 styrelseslovs §§ 21-22) i disse tilfælde anvendes således, at en  

 mindretalsgruppe har ret til forholdsmæssig udpegning af medlemmer af  

 udvalget? 2) Derom 1) besvares bekræftende, kan mindretalllet da vælge frit mellem  

 a) ansatte (embedsmænd), b) medlemmer af  

 Hovedstadsrådet/Borgerrepræsentationen og c) andre? 3) Derom de ikke fra den myndighed, som har nedsat udvalget, er  

 præciseret, blandt hvem medlemmerne skal udpeges, kan flertallet i  

 Hovedstadsrådet/Borgerrepræsentationen da beslutte, at de udpegede skal være  

 f.eks. embedsmænd? I denne anledning skal Indenrigsministeriet udtale følgende:
Ad 1: Når Hovedstadsrådet/Borgerrepræsentationen (i det følgende betegnet  

 kommunalbestyrelsen) af en anden myndighed bliver anmodet om at udpege et  

 antal medlemmer til udvalg mv., skal kommunalbestyrelsens valg foretages som  

 forholdstalsvalg, jf. reglerne i §§ 25-26 i den kommunale styrelseslovs (§§  

 21-22 i den københavnske styrelseslov), medmindre der i kommunalbestyrelsen  

 er enighed om en anden valgmåde.
En mindretalsgruppe vil således kunne kræve  

 en forholdsmæssige repræsentation.
Ad 2 og 3: Hvis det ikke er af den myndighed, som har nedsat udvalget mv.,  

 er tilkendegivet eller forudsat, blandt hvem medlemmerne skal udpeges, kan de  

 enkelte grupper i kommunalbestyrelsen frit vælge mellem ansatte (embedsmænd),  

 medlemmer af kommunalbestyrelsen og andre, medmindre andet følger af  

 lovgivningen.
Som eksempel på lovgivning, der begrænser de enkelte gruppers  

 valgfrihed, kan nævnes lov nr. 157 af 24. april 1985 om ligestilling mellem  

 mænd og kvinder ved udpegning af medlemmer til offentlige udvalg,  

 kommissioner og lignende.
Kommunalbestyrelsens flertal kan imidlertid ikke  

 uden lovhjemmel træffe bestemmelse om, at de personer, der udpeges, skal  

 opfylde bestemte krav eller kvalifikationer.
 Kopi af denne skrivelse er sendt til Københavns Borgerrepræsentation og  

 Hovedstadsrådet.
Med venlig hilsen Emil le Maire Indenrigsministeriets afgørelser og udtalelser om kommunale forhold 1988  

 1.2.
