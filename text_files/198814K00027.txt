Nr BTL 27 Betænkning over Forslag til lov om ændring af lov om banker og sparekasser  

 m.v. (Sparekassers omdannelse til aktieselskaber)   

 Nr L 27 1988-89, 1. samling Afgivet af Erhvervsudvalget Afgivet: 19881208 Udvalget har behandlet lovforslaget i nogle møder og har herunder stillet spørgsmål til industriministeren, som denne har besvaret skriftligt.
 Der er af industriministeren og et mindretal stillet en række  

 ændringsforslag, hvorom henvises til de ledsagende bemærkninger.
 Herefter indstiller et flertal (udvalget med undtagelse af  

 Socialdemokratiets og Socialistisk Folkepartis medlemmer) lovforslaget til  

vedtagelse med de af industriministeren stillede ændringsforslag.
 Et mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til vedtagelse med de  

 af mindretallet under nr. 2, 5 og 6 stillede ændringsforslag og bemærker i  

 øvrigt:
 Mindretallet vil hverken nægte sparekasserne adgang til at hente ny  

 egenkapital over aktiemarkedet eller afskære dem fra de muligheder for  

 finansielle koncerndannelser, som aktieselskabsformen rummer, blot det kan  

 ske på en måde, som bevarer den folkelige bredde i sparekasserne, giver  

 medarbejderne en rimelig medindflydelse og hindrer, at de nye aktionærer får  

 del i de reserver, som gennem generationer er opsamlet i sparekasserne.
 På disse punkter er lovforslaget ikke tilstrækkeligt, men det kan gøres  

 rimelig tilfredsstillende ved vedtagelse af en række ændringsforslag, som  

 mindretallet stiller.
For at sikre den ønskelige folkelige bredde i sparekasseaktieselskaberne  

 ønsker mindretallet, at mindst 1.000 personer skal have erklæret sig villige  

 til at ombytte deres garantbeviser med aktier, før en sparekasse kan omdannes  

 til aktieselskab.
Mindretallet ønsker tillige, at sparekasseaktieselskabets  

 vedtægter skal indeholde stramme bestemmelser om stemmeretsbegrænsning og  

 ejerbegrænsning.
 Mindretallet finder det urimeligt, at medarbejderrepræsentationen i  

 sparekassefondens bestyrelse typisk skal være 1/5 eller mindre end i selve  

 sparekasseaktieselskabets bestyrelse, hvor den er 1/3. Mindretallet foreslår  

 derfor, at sparekasseaktieselskabets medarbejdere får samme forholdsmæssige  

 repræsentation i fondens bestyrelse som den, de har i  

 aktieselskabsbestyrelsen.
Det ville være forkert at give de nye aktionærer andel i de midler, som  

 gennem generationer er opsamlet i sparekassernes reservefonde.
Noget sådant  

 kunne frygtes såvel ved umådeholdne udbyttebetalinger som ved  

 sparekasseselskabets eventuelle opløsning enten direkte eller ved fusion.
Mindretallet foreslår derfor, at der lægges loft over  

 sparekasseaktieselskabets udbyttebetalinger, hvis sparekasseaktieselskabets  

 reserver synker under det niveau, de havde ved selskabets start.
I så fald  

 bør udbytteprocenten højst kunne være så stor, at de mennesker, der har  

 ombyttet deres garantbeviser til aktier, får lige så meget i udbytte, som de  

 ville have fået i rente af deres garantbeviser, hvis ikke de havde ombyttet  

 dem til aktier.
Når de nye aktionærer ved sparekasseselskabets eventuelle opløsning kan få  

 del i sparekassens gennem generationer opsamlede midler, hænger det sammen  

 med, at de nye aktionærer og sparekassefonden må købe aktierne i  

 sparekasseaktieselskabet til forskellige kurser.
Når de nye aktier udbydes på  

 markedet, vil det typisk ske til en pris, der ligger mellem 70 og 80 pct. af  

 den indre værdi, medens sparekassefonden må købe sine aktier til 100 pct. af  

 den indre værdi.
Dette sker af rent børstekniske grunde, og hvis sparekasseaktieselskabet  

 blot bliver ved med at være sparekasseaktieselskab, sker der ikke alverden  

 derved.
Men der sker noget urimeligt, hvis sparekasseaktieselskabet opløses  

 enten direkte eller ved fusion.
I så fald skal sparekasseaktieselskabets reserver fordeles imellem  

 aktionærerne efter, hvor mange aktier de har.
Og da de nye aktionærer ved  

 sparekassens omdannelse til aktieselskab fik deres aktier billigere, end  

 fonden fik sine, har de fået forholdsvis for mange aktier og fonden  

 forholdsvis for få.
 Derfor får aktionærerne også forholdsvis for meget af et opløsende  

 sparekasseaktieselskabs reserver, medens den almennyttige sparekassefond får  

 forholdsvis for lidt.
 For at hindre noget sådant foreslår mindretallet, at fonden i  

 opløsningssituationen får tilført lige så mange friaktier, som den i sin tid  

 fik færre aktier, fordi den måtte købe sine aktier dyrere end de øvrige  

 aktionærer.
De af industriministeren under nr. 1, 3, 4 og 7 stillede ændringsforslag  

 vil mindretallet stemme imod.
Specielt vender mindretallet sig imod  

 ekspropriationsbestemmelsen i det under nr. 7 stillede ændringsforslag.
I den danske sparekasse, som har det største antal garanter, har  

 garanterne indskudt ca. 35 pct. af den ansvarlige kapital.
De resterende ca.  

 65 pct. er sparekassens reserver.
De er tilvejebragt gennem generationers  

 målbevidst konsolidering af den selvejende institution og er sparekassens  

 egentlige, almennyttige egenkapital.
Hvis ændringsforslag nr. 7 bliver lovtekst, kan garanterne, der på ingen  

 måde er sparekassens ejere, vedtage at omdanne den selvejende institution til  

 et aktieselskab, således at de 35 pct. garantkapital, som bliver til  

 aktiekapital, skal have mindst 90 pct. af de årlige overskud efter de  

 lovpligtige henlæggelser (som aktionærerne også får ejendomsretten til). De  

 65 pct. reservekapital, der går over i aktieselskabets bundne  

 sparekassereserve, kan da højst få tilskrevet 10 pct. af de årlige overskud  

 efter de lovpligtige henlæggelser.
Dermed eksproprieres væsentlige dele af  

 den selvejende institutions almennyttige egenkapital.
Ændringsforslag Til § 1 Af industriministeren, tiltrådt af et flertal (ud valget med  

 undtagelse af S og SF):
 1) I det under nr. 3 foreslåede kapitel 12 b ændres i §  

 52 c, stk. 1, »efter reglerne i dette kapitel« til: »efter  

 reglerne i §§ 52 d-52 g«.
 Af et mindretal (S og SF):
 2) I det under nr. 3 foreslåede kapitel 12 b indsættes i  

§ 52 c efter stk. 1 som nyt stykke:
»Stk. 2. Beslutning i henhold til stk. 1 kan kun træffes, såfremt  

 mindst 1.000 af sparekassens garanter har erklæret sig villige til at ombytte  

 deres garantbeviser med aktier i aktieselskabet, jf. § 52 d, stk. 2.« Stk. 2 bliver herefter stk. 3.
 Af industriministeren, tiltrådt af et flertal (ud valget med  

 undtagelse af S og SF):
 3) I det under nr. 3 foreslåede kapitel 12 b udgår stk.  

 2 i § 52 e.
 Stk. 3 og 4 bliver herefter stk. 2 og 3.
 4) I det under nr. 3 foreslåede kapitel 12 b affattes §  

 52 e, stk. 3, der bliver stk. 2, således:
»Stk. 2. Et flertal af medlemmerne udpeges af  

 sparekasseaktieselskabets bestyrelse blandt bestyrelsens medlemmer.
Formanden  

 for sparekasseaktieselskabets bestyrelse er altid medlem af fondens  

 bestyrelse.« Af et mindretal (S og SF):
 5) I det under nr. 3 foreslåede kapitel 12 b affattes §  

 52 e, stk. 4, således:
»Stk. 4. Sparekasseaktieselskabets medarbejdere skal have samme  

 forholdsmæssige repræsentation i fondens bestyrelse som i  

 sparekasseaktieselskabets bestyrelse.« 6) I det under nr. 3 foreslåede kapitel 12 b affattes §  

 52 f således:
»§ 52 f.
Sparekasseaktieselskabets vedtægter skal indeholde:
 1) Stramme bestemmelser om stemmeretsbegrænsning og ejerbegrænsning for  

 aktionærerne.
2) Regler om udbyttebegrænsning, såfremt sparekasseaktieselskabets  

 reserver ved udgangen af et regnskabsår synker under det niveau, der  

 konstateredes efter konverteringen af oprindelige reserver og garantkapital  

 til aktiekapital.
I så fald skal der for det pågældende regnskabsår højst  

 kunne fastsættes en udbytteprocent, som fører til, at de aktionærer, som før  

 overdragelsen var garanter i sparekassen, modtager samme beløb i udbytte, som  

 de ellers ved den senest fastsatte garantrente ville have fået i udbytte af  

 deres nu konverterede garantkapital.
3) Regler om opskrivning af sparekassefondens aktiebeholdning med  

 friaktier i tilfælde af sparekasseselskabets opløsning eller fusion med  

 selskaber, der ikke er sparekasseaktieselskaber.
Ved en opløsning af et  

 sparekasseaktieselskab skal ved udlodning af aktiekapitalen sparekassefondens  

 aktiebeholdning opskrives med friaktier svarende til det yderligere nominelle  

 beløb, fonden ved selskabets stiftelse ville have modtaget, hvis fonden da  

 havde modtaget aktier til samme kurs som garanterne.
Det samme skal gælde ved  

 en fusion, hvorved et sparekasseaktieselskab som det ophørende selskab  

 overtages af et selskab, der ikke er et sparekasseaktieselskab.« Af industriministeren, tiltrådt af et flertal (ud valget med  

 undtagelse af S og SF):
 7) I det under nr. 3 foreslåede kapitel 12 b indsættes efter  

 § 52 g som nye paragraffer:
» § 52 h.
I sparekasser, der drev virksomhed den 1. januar  

 1989, kan repræsentantskabet beslutte, at sparekassen opløses uden  

 likvidation ved overdragelse af sparekassens aktiver og passiver som helhed  

 til et af sparekassen ejet eller oprettet aktieselskab, der har tilladelse  

 til at drive pengeinstitutvirksomhed.
Der oprettes i aktieselskabet en bunden  

 sparekassereserve svarende til værdien af de indskudte aktiver efter fradrag  

 af sparekassens gæld, jf. §§ 52 i-52 j.
 Stk. 2. § 52 c, stk. 2, samt §§ 52 d, 52 f og 52 g finder anvendelse.
§ 52 i.
Den bundne sparekassereserve kan bruges til dækning af underskud,  

 der ikke dækkes af beløb, der kan anvendes til udbytte i aktieselskabet.
 Stk. 2. I tilfælde af pengeinstituttets ophør kan udlodning til  

 aktionærerne kun finde sted, når forpligtelserne efter stk. 4 er opfyldt.
 Stk. 3. Ved fusion med et andet pengeinstitut overtager det fortsættende  

 selskab sparekassereserven på de samme vilkår, som indtil fusionen var  

 gældende.
 Stk. 4. I tilfælde af pengeinstituttets ophør anvendes sparekassereserven  

 til almennyttige eller velgørende formål efter nærmere regler fastsat i  

 omdannelsesbeslutningen efter § 52 h, stk. 1.
§ 52 j.
Ud over de i § 38 foreskrevne henlæggelser skal der årligt af den  

 del af årets overskud, der ikke medgår til dækning af underskud fra tidligere  

 år, henlægges 10 pct. til den bundne sparekassereserve.
Den i 1. pkt. nævnte  

 henlæggelse kan ikke overstige den forrentning af sparekassereserven, der  

 svarer til den af skatteministeren fastsatte mindsterente med fradrag af  

 forholdsmæssig andel af årets selskabsskat.« Bemærkninger Til nr. 1 Der er alene tale om en konsekvens af den under nr. 7 foreslåede ændring.
Til nr. 2 Den foreslåede ændring skal sammen med stemmeretsbegrænsningen og  

 ejerbegrænsningen være med til at sikre den folkelige bredde i  

 sparekasseaktieselskabet.
Til nr. 3 og 4 De foreslåede ændringer tilsigter at skabe et hensigtsmæssigt  

 personsammenfald mellem sparekasseaktieselskabets og fondens bestyrelse.
Til nr. 5 Det kan efter forslagsstillernes opfattelse ikke være rimeligt, at  

 sparekasseaktieselskabets medarbejdere skal have en forholdsmæssig svagere  

 repræsentation i fondens bestyrelse end i selve sparekasseaktieselskabets  

 bestyrelse.
Til nr. 6 Hensigten med det foreslåede nr. 1 er at sikre sparekasseaktieselskaberne  

 samme folkelige bredde som de nuværende garantsparekasser.
 Med det foreslåede nr. 2 ønsker forslagsstillerne at beskytte  

 sparekassernes nuværende reserver imod en gradvis udhuling ved urimeligt høje  

 udbyttebetalinger til de nye aktionærer.
Hensigten med det foreslåede nr. 3 er at sikre fonden en rimelig del af  

 sparekasseaktieselskabets reserver i tilfælde af dets opløsning direkte eller  

 ved fusion.
Der skal ikke udstedes friaktier til fonden, hvis et  

 sparekasseaktieselskab fusionerer med et andet sparekasseaktieselskab.
I så  

 fald forbliver midlerne jo inden for sparekassesektoren.
Hvis f.eks. en lokal  

 bank og en lokal sparekasse fusioneres, skal der udstedes friaktier til  

 sparekassefonden, hvis de fusionerende fortsætter som en bank, men ikke hvis  

 de fortsætter som et sparekasseaktieselskab.
Til nr. 7 De foreslåede ændringer indebærer, at der skabes mulighed for omdannelse  

 af sparekasser til aktieselskaber uden etablering af en fond.
Ved fusionen  

 mellem sparekassen og det af sparekassen ejede eller oprettede aktieselskab  

 indskydes sparekassens reserver som en bunden sparekassereserve i  

 sparekasseaktieselskabet.
I fondskonstruktionen (§§ 52 c-52 g) etableres en  

 erhvervsdrivende fond, der får overdraget aktier, som på grundlag af den  

 anvendte konverteringskurs modsvarer værdien af sparekassens reserver på  

 omdannelsestidspunktet, mens der med modellen uden etablering af en fond sker  

 en indkapsling af reserverne på en bunden konto i det fortsættende  

 pengeinstitut.
 Sparekassereserven vil ikke kunne anvendes til udbyttebetaling, men kan  

 benyttes til dækning af underskud, hvis de frie reserver ikke slår til.
Sparekassereserven opskrives med en henlæggelse på 10 pct. af den del af  

 sparekasseaktieselskabets overskud, der ikke medgår til dækning af underskud  

 fra tidligere år.
På længere sigt må det forventes, at sparekassereserven  

 udgør en stadig mindre del af sparekasseaktieselskabets samlede reserver, og  

 der er indsat en overgrænse for den årlige opskrivning, som ikke må overstige  

 en forrentning svarende til den af skatteministeren fastsatte mindsterente  

 efter skat.
 Hvis sparekasseaktieselskabet indgår en fusion uden at være det  

 overtagende selskab, vil fusionen være betinget af, at sparekassereserven  

 overtages af det fortsættende pengeinstitut på samme vilkår, som gjaldt ved  

 fusionen.
Sparekassereserven hæfter som nævnt for underskud, når de frie reserver er  

 opbrugt, dvs. forud for aktiekapitalen og overkursfonden.
Dette gælder kun,  

 så længe sparekasseaktieselskabet er en levende organisation.
Hvis  

 aktionærerne beslutter sig for at opløse sparekasseaktieselskabet eller i  

 tilfælde af konkurs, vil sparekassereserven skulle udloddes til almennyttige  

 formål forud for såvel de øvrige reserver som aktiekapitalen.
Flemming Hansen (KF) nfmd.
Jette Thomsen (KF) Kai Dige Bach (KF) Svend  

 Heiselberg (V) Jens Peter Jensen (V) Pia Dahl (FP) Larsen-Ledet (RV) Jette  

 Pors (CD) Lysholm Christensen (KRF) Svend Andersen (S) Lykketoft (S) Lissa  

 Mathiasen (S) Erling Olsen (S) Nyrup Rasmussen (S) fmd.
Bjørn Westh  

 (S) Birthe Hansen (SF) Rahbæk Møller (SF) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i nogle møder, hvorunder den fungerende industriminister, arbejdsminister Henning Dyremose, har været i samråd.
 Der er af et mindretal stillet ændringsforslag, hvorom der henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Socialdemokratiets og Socialistisk Folkepartis medlemmer) lovforslaget til  

vedtagelse i den affattelse, hvori det foreligger efter 2. behandling.
 Et mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til vedtagelse med de  

 af mindretallet stillede ændringsforslag og bemærker i øvrigt:
Uden vedtagelse af de af mindretallet stillede ændringsforslag vil  

 lovforslaget muliggøre ekspropriation af dele af de selvejende sparekassers  

 almennyttige egenkapital.
Men noget sådant kan forhindres ved en vedtagelse  

 af ændringsforslagene.
Ændringsforslag Til § 1 Af et mindretal (S og SF):
 1) I det under nr. 3 foreslåede kapitel 12 b affattes §  

 52 d, stk. 2, 1. pkt., således:
»Garanterne i sparekassen skal tilbydes efter eget valg enten en  

 ombytning af deres garantbeviser til aktier i aktieselskabet efter reglerne i  

 stk. 6 eller stk. 7 eller kontant indløsning.« 2) I det under nr. 3 foreslåede kapitel 12 b indsættes i  

§ 52 d efter stk. 5 som nye stykker:
 »Stk. 6. I sparekasser, der omdannes til aktieselskaber efter  

 reglerne i § 52 c, skal garanternes ombytning af garantbeviser til aktier og  

 fondens erhvervelse af aktier ske til een og samme markedskurs.
Stk. 7. I sparekasser, der omdannes til aktieselskaber efter reglerne i §  

 52 h, skal garanternes ombytning af garantbeviser til aktier ske til  

 parikurs.« 3) I det under nr. 3 foreslåede kapitel 12 b affattes §  

 52 j således:
» § 52 j.
Ud over de i § 38 foreskrevne henlæggelser skal der  

 årligt af den del af årets overskud, der ikke medgår til dækning af underskud  

 fra tidligere år, henlægges så meget til den bundne sparekassereserve, at den  

 bundne sparekassereserve øges med en procent, som afspejler, hvad der  

 udloddes til aktionærerne.
Stk. 2. Hvis et sparekasseaktieselskab opløses, skal den bundne  

 sparekassereserve tillægges en forholdsmæssig del af  

 sparekasseaktieselskabets øvrige reserver.
Det samme skal gælde ved en  

 fusion, hvorved et sparekasseaktieselskab som det ophørende selskab overtages  

 af et selskab, der ikke er et sparekasseaktieselskab.« Bemærkninger Til nr. 1 og 2 Stk. 6 renser ekspropriationselementet ud af den såkaldte Wilhjelm-model.  

 Stk. 7 renser sammen med ændringsforslag nr. 3 ekspropriationselementerne ud  

 af den såkaldte Dohrmann-model.
Til nr. 3 Normalt vil den bundne sparekassereserve skulle øges med den procent,  

 hvormed der er deklareret udbytte til aktionærerne.
Men hvis aktionærerne i  

 form af tegningsrettigheder, fondsaktier eller på anden måde direkte eller  

 indirekte har fået ekstra udlodninger fra sparekasseaktieselskabet, skal der  

 kompenseres herfor ved tilsvarende ekstra henlæggelser til den bundne  

 sparekassereserve.
Hvis et sparekasseaktieselskab med en aktiekapital på 600 mio. kr., en  

 bunden sparekassereserve på 600 mio. kr. og andre reserver på 500 mio. kr.  

 opløses, skal sparekassereserven have tillagt 250 mio. kr. af de øvrige  

 reserver.
Det samme skal ske ved fusion med selskaber udenfor  

 sparekassesektoren.
