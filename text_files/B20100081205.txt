 Bekendtgørelse om momsgodtgørelse for ambassader m.v., internationale organisationer og tilknyttet personale.
 I medfør af § 45, stk. 2 i merværdiafgiftsloven (momsloven), jf. lovbekendtgørelse nr. 966 af 14.oktober 2005, fastsættes:
§ 1. Ambassader m.v. og internationale organisationer får godtgjort moms af køb af varer og ydelser i Danmark, når købet er på mindst 750 kr. eller derover inklusive moms, og det købte skal anvendes af ambassaden m.v. eller den internationale organisation.
Diplomater og teknisk/administrativt personale på ambassader m.v., og personer som i værtskabsaftaler for internationale organisationer er omtalt som godtgørelsesberettiget, får godtgjort moms af køb af varer og ydelser i Danmark, når købet er på mindst 1.500 kr. eller derover inklusive moms, og købet skal anvendes af den ansatte selv eller dennes familie.
Køb af samme dato fra samme sælger kan lægges sammen ved opgørelsen af, om beløbsgrænserne pr. køb er nået.
 Stk. 2. Ved værtskabsaftaler forstås aftaler om hjemsted, som Danmark har indgået med internationale organisationer med henblik på at fastlægge rammerne for organisationens tilstedeværelse og virksomhed i Danmark.
 Stk. 3. Beløbsgrænserne nævnt i stk. 1 gælder ikke for leverancer af elektricitet, bygas, naturgas, vand, fyringsolie, fjernvarme, renovation og kloakydelser.
 § 2. Der ydes ikke godtgørelse af moms ved køb af antikviteter, løsøre købt på auktion, brugt løsøre, gavekort og gavemærker, broafgifter, entrebilletter til underholdning, medlemskaber af klubber og foreninger, medicin, ammunition og våben.
 § 3. Bekendtgørelsen træder i kraft den 1. juli 2010 og har virkning for ansøgninger, der indgives efter ikrafttrædelsen.
