 Et kursus i kvalitetsbevidsthed omfattede 37 undervisningstimer, der  

 var placeret med 12 1/3 timers undervisning på hver af dagene torsdag, fredag  

 og lørdag.
 Arbejdsmarkedets Ankenævn tiltrådte, at der ikke kunne udbetales  

 godtgørelse (refusion) for lørdag, idet det blev oplyst, at denne dag ikke  

 var normal arbejdsdag for medlemmet.
 Han mistede derfor ikke arbejdsmuligheder ved at deltage i kurset på  

 denne dag.
 En arbejdsgiver klagede over en arbejdsløshedskasses afgørelse, hvorefter  

 der ikke kunne ydes kursusgodtgørelse i medfør af lov om  

 arbejdsmarkedsuddannelser for en kursusdag, der faldt på en lørdag.
Kurset, som var et kursus for specialarbejdere benævnt  

 »Kvalitetsbevidsthed«, foregik fra og med torsdag til og med lørdag  

 i samme uge.
Kurset omfattede 37 undervisningstimer og blev afviklet med 12  

 1/3 timers undervisning hver af dagene i tidsrummet mellem kl. 8.00 og kl.  

 21.00. Arbejdsgiveren udbetalte sædvanlig løn under kurset.
 Arbejdsløshedskassen begrundede afgørelsen med, at der ikke kunne ydes  

 kursusgodtgørelse for lørdag og søndag, jf. § 1 i Arbejdsministeriets  

 bekendtgørelse nr. 887 af 28. december 1989.
I klagen til ankenævnet henviste arbejdsgiveren til, at han gav  

 medarbejderen 3 fridage som kompensation for kursustimerne udover normal  

 arbejdstid.
Han så frem til at modtage kursusgodtgørelse for 3 dage.
 Ved sagens oversendelse til nævnet oplyste arbejdsløshedskassen, at kassen  

 havde udbetalt godtgørelse for torsdagen og fredagen, men ikke for lørdagen,  

 da medlemmet ikke havde modtaget arbejdstab.
 Efter klagen var det oplyst for ankenævnet, at kurset var et plankursus,  

 men at arbejdsgiveren måtte betale de ekstra udgifter, der opstod ved kursets  

 specielle undervisningsplan.
 Videre var det oplyst, at virksomheden arbejdede i 3-holds-skift, men ikke  

 lørdag og søndag.
 Ankenævnet tiltrådte arbejdsløshedskassens afgørelse, hvorefter medlemmet  

 ikke var berettiget til den søgte godtgørelse for lørdag den 12. september  

 1992, jf. § 1 i Arbejdsministeriets bekendtgørelse nr. 887 af 28. december  

 1989 om godtgørelse, støtte og tilskud m.m. til deltagere i  

 arbejdsmarkedsuddannelser.
Nævnet lagde til grund, at lørdag ikke var normal arbejdsdag for  

 medlemmet.
Han mistede derfor ikke arbejdsmuligheder ved at deltage i kurset  

 om lørdagen.
