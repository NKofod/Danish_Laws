Resumé  



  

 En rengøringsassistent blev afskediget fra sit arbejde og idømt fem ugers  

 karantæne.
I karantæneperioden gav kommunen hende økonomisk hjælp.
Kommunen  

 og  

 det sociale ankenævn besluttede at den økonomiske hjælp skulle betales  

 tilbage fordi rengøringsassistenten havde afvist at møde op i kommunen.
Ombudsmanden udtalte at i sager der rejses på partens initiativ,  

 har parten i almindelighed en særlig tilskyndelse til at bidrage til  

 sagsoplysningen.
Myndighederne kan som udgangspunkt lade nægtelse til at  

 medvirke komme den pågældende til skade (processuel skadevirkning).  

 Ombudsmanden mente imidlertid ikke at myndighederne uden videre kunne  

 tillægge  

 rengøringsassistentens nægtelse af at møde op i kommunen processuel  

 skadevirkning.
Myndighederne måtte vurdere om et personligt fremmøde var  

 afgørende for sagsoplysningen, og om de ønskede oplysninger kunne fremskaffes  

 på anden måde.
Endvidere skulle myndighederne vurdere om deltagelse i mødet  

 ville være særligt belastende, besværligt eller omkostningskrævende for  

 parten.
 Ombudsmanden mente at myndighedernes afgørelser var truffet på  

 et utilstrækkeligt oplysningsgrundlag, og henstillede derfor til det sociale  

 ankenævn at genoptage sagen. (J.nr. 1995-2204-009).
Mangelfuldt oplysningsgrundlag i sag om tilbagebetaling af  

 økonomisk hjælp efter bistandslovens § 26 En rengøringsassistent, A,  

 klagede over at Ishøj Kommune havde ydet hende økonomisk hjælp med  

 tilbagebetalingspligt.
Det fremgik af sagens akter  

 at A den 6. juli 1994 med omgående virkning blev afskediget fra sit arbejde  

 på  

 en teknisk skole.
Da A's arbejdsløshedskasse mente at hendes ledighed var  

 selvforskyldt, idømte den A fem ugers karantæne, fra den 6. juli til den 9.  

 august 1994. Den 4. august 1994 henvendte A sig til Ishøj Kommune og søgte om  

 økonomisk hjælp.
Ishøj Kommune skrev følgende i sit journalark:
 "4.8.94(A) henvender sig  

 efter aftale.
 Sagen ekspederes af  

 bagvagten, da sædvanlig sagsbehandler er syg.
 ...
 Jeg har anmodet klienten om  

 at dokumentere lønsedler for de sidste 3 mdr., fyringsseddel, husleje, el  

 samt  

 bs.
Hvad er grunden til at pgl.  

 ikke kan få au ? ...
 5.8.94Modtaget dokumentation  

 på lønsedler, fyringsseddel samt husleje, el m.v.
 ...
 9.8.94(A) henvender sig efter  

 aftale.
Sagsbeh. forsøger at forklare  

 pgl. hvordan en beregning pr. 1.8.94 vil se ud, samt at klienten orienteres  

 om,  

 at hjælpen vil blive med tilbagebetalingspligt i.h.t.
BI § 26, stk. 1 nr. 1.
 Samtalen ender med at  

 klienten bliver meget agressiv og går i vrede.
Det er sagsbehandlers vurdering  

 at klienten har det dårligt og at hun bør søge læge." Den 10. august 1994 meddelte  

 Ishøj Kommune A at kommunen i henhold til bistandslovens § 37, stk. 2, havde  

 besluttet at yde økonomisk hjælp.
Hjælpen blev gjort tilbagebetalingspligtig  

 med henvisning til bistandslovens § 26, stk. 1, nr. 1.
I et brev af 17. august 1994  

 klagede A over at hjælpen var gjort tilbagebetalingspligtig.
A gjorde bl.a.  

 gældende at hun ikke kom på arbejde fordi hun var syg.
Sagen blev herefter,  

 den  

 1. september 1994, oversendt til Det Sociale Ankenævn for Københavns Amt med  

 bemærkning om at kommunen fastholdt den trufne afgørelse.
Kommunen anførte  

 nærmere at A var blevet opsagt fordi hun ikke passede sit arbejde hvilket  

 a-kassen havde undersøgt og fundet korrekt.
Der var udmålt hjælp i henhold  

 til  

 bistandslovens § 37, stk. 2, jf. § 26, stk. 1, nr. 1, idet bistandsafdelingen  

 vurderede at det var en selvforskyldt opsigelse.
 Ved brev af 7. december 1994  

 meddelte ankenævnet A at sagen var hjemvist til fornyet behandling i  

 kommunen.  

 Af ankenævnets afgørelse fremgår:
 "Nævnet finder ikke, at  

 kommunen har foretaget en konkret vurdering af omstændighederne omkring Deres  

 afskedigelse, men at der alene er lagt vægt på arbejdsløshedskassens  

 afgørelse.
 Nævnet har derfor besluttet,  

 at hjemvise sagen til fornyet behandling i kommunen.
Nævnet har bemærket, at  

 selvom De er blevet udelukket fra retten til dagpenge i Deres  

 arbejdsløshedskasse, skal der foretages en konkret individuel vurdering af,  

 hvorvidt årsagen til udelukkelsen kan begrunde, at den hjælp, De herefter har  

 modtaget i henhold til bistandsloven, kan kræves tilbagebetalt efter  

 bistandslovens § 26, stk. 1, nr. 1." Den 23. december 1994 skrev  

 Ishøj Kommune til A og indkaldte hende til møde.
Kommunen begrundede  

 indkaldelsen med at der i forvaltningen var modtaget en indberetning fra A's  

 datters skole.
Kommunen bad på den baggrund A og hendes datter om at komme  

 til  

 samtale den 5. januar 1995.
 A skrev følgende tilbage på  

 indkaldelsesblanketten som kommunen modtog den 5. januar 1995:
"Da jeg bad skolen om  

 skriftlig beskrivelse af hvad der foregår fik jeg ingen svar og så længe der  

 ikke er noget skriftligt vil jeg ikke finde mig i, at man pludselig opfinder  

 ondskabsfulde ting mod mit barn og glemmer dem som er skyldig.
Først hele  

 sagen  

 på papir ellers har vi intet, at tale om.
I dette kriminelle verden/land og  

 system først alt på skrift.
Før dialog kan begynde.
Forstået." Ishøj kommune svarede A i  

 brev af 2. februar 1995:
"Under henvisning til  

 Deres brev modtaget d. 05.01.95, skal man hermed oplyse, at man ønsker en  

 samtale med Dem.
Dels fordi Det Sociale Ankenævn har anmodet Ishøj Kommune  

 revurdere den afgørelse af 10.08.94, hvor det blev besluttet, at yde Dem  

 økonomisk hjælp med tilbagebetalingspligt.
For at kunne revurdere denne  

 ansøgning,  

 er der nogle spørgsmål, der skal afklares, hvorfor De bedes møde til samtale.
Endvidere er man fra Deres  

 datters skole blevet orienteret om, at samarbejdet mellem skolen og Dem ikke  

 længere er optimalt.
I den anledning vil bistandsafdelingen gerne høre, om vi  

 kan medvirke til, at dette samarbejde kan genetableres til gavn for alle  

 parter  

 - ikke mindst Dem og Deres datter, og eventuelle misforståelser kan afklares.
 Af Deres brev fremgår det, at  

 De ikke føler Dem tryg ved kommunens indblanding i Deres forhold.
 Man skal i den anledning  

 oplyse Dem, at De har ret til at gennemse de sagsakter, der vedrører Dem og  

 Deres datter, jf. forvaltningslovens § 9.
 Det foreslås, at De møder til  

 samtale hos undertegnede d. 06.02.95 kl. 11, hvor De samtidig får mulighed  

 for  

 at gennemlæse de sagsakter, der vedrører Dem.
Såfremt De har nogle  

 spørgsmål til ovennævnte, eller er forhindret i at møde på ovennævnte  

 tidspunkt, bedes De kontakte undertegnede på tlf ...." På sagen var et brev fra A  

 hvor hun bl.a. bad om at "alle de spørgsmål De har sendes til mig  

 skriftlig altid".
Den 10. marts 1995 sendte  

 Ishøj Kommune A en opkrævning på 10.477 kr. i henhold til bistandslovens §  

 26,  

 stk. 1, nr.  

 1. A  

 skrev tilbage til kommunen på opkrævningen at sagen endnu ikke var slut.
I  

 breve af bl.a. 11. og 14. marts 1995 rettede A henvendelse til det sociale  

 ankenævn om sagen.
Den 21. marts 1995 skrev  

 kommunen til det sociale ankenævn.
Kommunen skrev samme dato følgende til A:
 "Efter anmodning fra Det  

 Sociale Ankenævn om revurdering af sagen, har Social- og  

 sundhedsforvaltningen  

 bedt Dem give møde i bistandsafdelingen d. 5.1.95 og senest d. 6.2.95.
 Da De ikke har ønsket at give  

 møde i forvaltningen for yderligere oplysninger til sagen, fastholdes Social-  

 og sundhedsforvaltningens afgørelse af 10.8.94 om krav om tilbagebetaling  

 i.h.t. § 26.1.1.
Sagen er videresendt til Det  

 Sociale Ankenævn." Ankenævnet skrev således til  

 Dem den 22. marts 1995:
 "Som svar på Deres  

 spørgsmål i breve af 11. marts 1995 og 14. marts 1995, kan det oplyses, at  

 sekretariatet for Det Sociale Ankenævn har kontaktet Ishøj Kommune.
 Ishøj Kommune har oplyst, at  

 man derfra har forsøgt at indkalde Dem til samtale til drøftelse af sagen,  

 men  

 at De ikke er mødt frem.
..." A skrev tilbage til  

 ankenævnet og gentog sit ønske om at kommunen skriftligt skulle stille sine  

 spørgsmål.
Ankenævnet behandlede  

 herefter sagen og tiltrådte den 8. juni 1995 kommunens afgørelse.
Ankenævnet  

 skrev bl.a. følgende til A:
 "...
 De har efterfølgende ved  

 breve af 11/3, 14/3, 23/3 og 5/4-95 tilskrevet nævnet.
 Det fremgår ligeledes, at  

 kommunen tilskrev Dem den 2/2-95. Kommunen anmodede Dem om at komme til et  

 møde  

 bl.a. med henvisning til den af nævnet trufne afgørelse, og at der i den  

 forbindelse var nogle spørgsmål der skulle afklares.
 De ønskede imidlertid ikke at  

 komme til møde i kommunen.
 På baggrund af Deres brev af  

 14/3-95, hvoraf det fremgik, at kommunen havde anmodet Dem om at indbetale  

 det  

 modtagne bistandsbeløb på 10.477 kr., kontaktede nævnssekretariatet kommunen.
 Det blev i den forbindelse  

 oplyst, at kommunen havde tilskrevet Dem om at møde i forvaltningen, men at  

 De  

 ikke var mødt frem.
 De blev tilskrevet om dette i  

 brev af 22/3-95, samt at nævnssekretariatet var blevet oplyst om, at kommunen  

 efterfølgende ville træffe en ny afgørelse.
 Det fremgår bl.a. af Deres  

 brev af 23/3-95, at De mener at kommunen lyver, og at der ikke er stillet Dem  

 skriftlige spørgsmål, da De bad om en skriftlig præsentation.
 Ved skrivelse af 21/3-95 fra  

 kommunen blev De af kommunen orienteret om, at da De ikke efter indkaldelse  

 til  

 møde den 5/1 og 6/2-95 var mødt frem for samtale om yderligere oplysninger  

 til  

 Deres sag, fastholdt kommunen sin tidligere afgørelse.
 ...
 Nævnet besluttede at tiltræde  

 kommunens afgørelse.
 Den bistandshjælp De har  

 modtaget i perioden 1/8 til 4/9-94 med et samlet beløb på 10.477 kr. er  

 således  

 tilbagebetalingspligtig i h. t. bistandslovens § 26, stk. 1, nr. 1.
 Nævnet har lagt vægt på  

 oplysningerne om, at De ikke er fremmødt til de af kommunen ønskede møder til  

 yderligere belysning af Deres sag.
 Der er derudover ikke  

 fremkommet oplysninger, der har medført, at nævnet finder grundlag for at  

 ændre  

 kommunens afgørelse.
 De henvises til at henvende  

 Dem i skatteforvaltningen med henblik på den skattemæssige konsekvens af  

 ovenstående afgørelse.
..." På baggrund af flere  

 henvendelser fra A skrev ankenævnet den 20. juni 1995 bl.a. dette til hende:
 "...
 Det skal i den forbindelse  

 påpeges, at nævnet 1/12-94 hjemviste Deres sag til fornyet vurdering i  

 kommunen  

 med henblik på, at der blev foretaget en konkret individuel vurdering af  

 forholdene i forbindelse med Deres arbejdsophør.
 Kommunen fandt det nødvendigt  

 at indkalde Dem til et møde med henblik på ovenstående.
 Da De ikke ønskede at møde  

 til samtalen, fandt nævnet derfor ikke efterfølgende grundlag for på det  

 foreliggende at ændre kommunens afgørelse.
..." Sagen blev herefter oversendt  

 til Den Sociale Ankestyrelse som i brev af 20. september 1995 afviste at  

 optage  

 sagen til principiel behandling.
Den 15. oktober 1995 klagede  

 A til mig.
Jeg bad A i brev af 24. oktober 1995 om at sende mig de afgørelser  

 som hun klagede over.
I brev af 8. december 1995  

 klagede A igen til mig over at Ishøj Kommune havde meddelt hende kontanthjælp  

 med tilbagebetalingspligt efter bistandslovens § 26, stk. 1, nr. 1. Jeg  

 forstod  

 A således at hun ønskede at myndighederne skriftligt skulle fremlægge de  

 spørgsmål som kommunen ønskede at tale med hende om.
A begrundede sit ønske  

 med at Ishøj Kommune uden at have mødt hende havde rettet falske anklager mod  

 hende ved bl.a. at chikanere hendes barn i skolen og ved at gøre hende til en  

 psykisk ustabil person som havde brug for psykiatrisk behandling.
Efter at have gennemgået  

 sagens akter bad jeg den 29. januar 1996 Ishøj Kommune og Det Sociale  

 Ankenævn  

 for Københavns Amt om udtalelser i sagen.
Jeg bad især Ishøj Kommune udtale  

 sig om hvorfor A's anmodning om fremsendelse af skriftlige spørgsmål forud  

 for  

 deltagelse i et møde på kommunen ikke blev imødekommet.
Den 6. og 8. februar 1996  

 skrev A til mig og bad om at hendes klage til mig over nævnets afgørelse i  

 henhold til bistandslovens § 26, stk. 1, nr. 1, blev tillagt opsættende  

 virkning.
Den 15. februar 1996 oversendte jeg A's anmodning herom til  

 ankenævnet.
 Det sociale ankenævn fandt  

 ved afgørelse af 22. februar 1996 med henvisning til bistandslovens § 15,  

 stk.  

 7, ikke grundlag for at efterkomme A's anmodning om opsættende virkning.
 Den 17. maj 1996 modtog jeg  

 Ishøj Kommunes udtalelse af 12. april 1996 og det sociale ankenævns udtalelse  

 af 15. maj 1996. Af Ishøj Kommunes udtalelse fremgik bl.a. følgende:
 "Med henvisning til  

 Deres skrivelse af 31.01.1996, skal det hermed oplyses, at Ishøj kommune  

 fastholder sin afgørelse.
Der henvises til Ishøj  

 kommunes skrivelse til (A) af 02.02.1995, og til Københavns Statsamt af  

 21.03.1995, hvori det fremgår, hvilke problemstillinger Ishøj kommune ønsker  

 at  

 drøfte med (A)." Af Det Sociale Ankenævn for  

 Københavns Amts udtalelse fremgår bl.a. følgende:
 "...
 Folketingets Ombudsmands  

 skrivelse af 29/1-96 har været forelagt for Det Sociale Ankenævn, som  

 besluttede  

 at meddele Ombudsmanden, at man henholder sig til den af nævnet tidligere  

 trufne afgørelse.
 Der henvises tillige til den  

 af kommunen tilsendte skrivelse af 12/4-96 som svar på Ombudsmandens  

 skrivelse  

 af 29/1-96.
Nævnet har derudover  

 bemærket, at man ikke i nærværende sag har fundet grundlag for at pålægge  

 kommunen at fremsende spørgsmål skriftligt forud for klagers deltagelse i  

 møde  

 i kommunen.
Nævnet har bemærket, at det har været oplyst for klager, hvad  

 indholdet af mødet ville dreje sig om." I breve af 27. maj 1996  

 fremkom A med sine bemærkninger til udtalelserne.
Ombudsmandens udtalelse "Ishøj Kommune besluttede den 10. august 1994 at yde Dem økonomisk hjælp  

 med tilbagebetalingspligt.
Det sociale ankenævn hjemviste den 7. december  

 1994 sagen til fornyet behandling i Ishøj Kommune.
Kommunen fastholdt  

 afgørelsen, og sagen blev på ny indbragt for ankenævnet der stadfæstede  

 afgørelsen den 8. juni 1995.
 Jeg har forstået Dem således at De er utilfreds med at den økonomiske hjælp  

 blev ydet med tilbagebetalingspligt.
Retsgrundlaget I ankenævnets afgørelse af 8. juni 1995 er der som retsgrundlag henvist til  

 bistandslovens § 26 sammenholdt med Socialministeriets cirkulære nr. 140 af  

 15. august 1975, pkt. 34-36.
 Bistandslovens § 26, stk. 1, nr. 1 (nu lovbek. nr. 110 af 26. februar 1996 om  

 social bistand) har følgende indhold:
'  

  

 § 26.  

  

 Kommunalbestyrelsen kan træffe beslutning om tilbagebetaling, 1)når der må ydes en person hjælp på grund af pågældendes uforsvarlige  

 økonomi, ubegrundede opgivelse af et arbejde eller beskæftigelsesfremmende  

 foranstaltning, nægtelse af at påtage sig et rimeligt tilbud om arbejde eller  

 af at deltage i beskæftigelsesfremmende foranstaltninger.' I Socialministeriets cirkulære nr. 140 af 15. august 1975 om almindelige  

 bestemmelser fremgår følgende af pkt. 36:
'  

  

 36.  

  

 I § 26 omtales de situationer, hvor det sociale udvalg  

  

 kan  

  

 træffe bestemmelse om tilbagebetaling af hjælp.
Opregningen, der er  

 udtømmende, omfatter 1)hjælp til en person på grund af pågældendes uforsvarlige økonomi,  

 ubegrundede opgivelse af et arbejde eller nægtelse af at påtage sig anvist  

 arbejde.
At en person står uden økonomiske midler og arbejdsmuligheder af de  

 nævnte årsager, kan ikke  

 begrunde, at der gives  

  

 afslag  

  

 på  

 hjælp, som pågældende i øvrigt opfylder betingelserne for at få, men har  

 alene  

 den virkning, at det sociale udvalg kan beslutte at yde hjælpen med  

 tilbagebetalingspligt.
Modtageren skal senest ved udbetalingen af hjælpen  

 gøres  

 bekendt med tilbagebetalingspligten.
Reglen  

  

 svarer  

  

 til den hidtidige regel i forsorgslovens § 61, stk. 2. Ved  

 afgørelsen af, om en vægring ved at påtage sig eller fortsætte med et arbejde  

 har været ubegrundet, kan arbejdsløshedskassernes praksis vedrørende nægtelse  

 af dagpenge efter § 63 i lov om arbejdsformidling og arbejdsanvisning være  

 vejledende.
Oplysning om anvisningsmulighederne kan indhentes fra  

 arbejdsformidlingen.
...' Ankenævnets afgørelse Som det fremgår af  

 ovennævnte, kan der træffes afgørelse om tilbagebetaling bl.a. når der ydes  

 hjælp på grund af den pågældendes ubegrundede opgivelse af et arbejde.
Normalt kan jeg ikke gå ind i  

 en nærmere efterprøvelse af om omstændighederne ved opsigelsen kan betragtes  

 som Deres 'ubegrundede opgivelse af et arbejde'. Kun hvis der er tale om  

 særlige omstændigheder, kan jeg kritisere myndighedernes afgørelse.
Det kan  

 f.eks. være tilfældet hvis sagen er mangelfuldt oplyst.
Sagens oplysning For at kunne vurdere om den  

 økonomiske hjælp De modtog i 1994, skulle ydes med tilbagebetalingspligt,  

 mente  

 Ishøj Kommune ved den fornyede behandling at det var nødvendigt at afholde et  

 møde med Dem.
De afviste imidlertid at deltage i et sådant møde og bad i  

 stedet  

 for kommunen om skriftligt at stille de ønskede spørgsmål.
Hverken ankenævnet  

 eller kommunen efterkom Deres ønske, men afgjorde sagen på det foreliggende  

 grundlag.
Ankenævnet har som begrundelse for at tiltræde kommunens afslag  

 udtrykkeligt henvist til at De ikke deltog i møderne med kommunen.
Det følger af det almindelige  

 official- eller undersøgelsesprincip som gælder inden for forvaltningsretten,  

 at det påhviler den enkelte forvaltningsmyndighed selv at sørge for at de  

 oplysninger som er nødvendige, bliver fremskaffet.
Jeg henviser i den  

 forbindelse til Kaj Larsen mfl., Forvaltningsret (1994), s. 297.
I sager der rejses på partens  

 initiativ, har parten dog i almindelighed en særlig tilskyndelse til at  

 bidrage til sagsoplysningen.
I bistandslovens § 17, 1. punktum, fremgår det  

 endvidere udtrykkeligt at den der søger bistand - generelt - kan pålægges at  

 medvirke til sagens oplysning.
Bistandslovens § 17 har følgende formulering:
'  

  

 § 17.  

  

 Den myndighed, der behandler en sag efter denne lov, kan  

 pålægge den, der søger bistand, at medvirke til sagens oplysning, herunder  

 ved  

 at lade sig undersøge af en læge eller indlægge til observation og  

 behandling.  

 Vedkommende myndighed kan endvidere afkræve andre, der har kendskab til  

 forholdene, oplysninger, som må anses for nødvendige for sagen, herunder  

 indhente sygehusjournaler eller udskrifter heraf.
Oplysninger om økonomiske  

 forhold kan i elektronisk form indhentes fra andre offentlige myndigheder  

 samt  

 arbejdsløshedskasser.
Endvidere kan vedkommende myndighed forlange optaget  

 retsligt forhør i overensstemmelse med retsplejelovens § 1018.' Hvis parten i disse sager  

 nægter at medvirke, er myndigheden som udgangspunkt berettiget til at  

 tillægge  

 den manglende medvirken processuel skadevirkning for ansøgeren.
Dette kan  

 betyde at sagen afgøres på det foreliggende grundlag, og at der for så vidt  

 angår de uoplyste punkter, lægges en ugunstig mulighed for parten til grund,  

 jf. også Kaj Larsen mfl., Forvaltningsret (1994), s. 317, og afsnit VII, pkt.  

 2, i Socialministeriets vejledning nr. 172 af 11. december 1989.
Forud for anvendelsen af  

 processuel skadevirkning antages der at gælde visse retningslinier, jf.
Kaj  

 Larsen mfl., Forvaltningsret (1994), s. 317ff.
Bl.a. bør myndigheden nærmere  

 præcisere arten af de oplysninger der ønskes, og eventuelt også vejlede  

 parten om hvordan vedkommende kan fremskaffe dem.
Endvidere bør myndigheden  

 gøre  

 den pågældende opmærksom på at manglende medvirken kan medføre at sagen må  

 afgøres på det foreliggende grundlag, hvilket kan betyde at ansøgningen ikke  

 kan imødekommes, jf. afsnit VII, pkt. 2, i Socialministeriets vejledning nr.  

 172 af 11. december 1989.
Det er herudover almindeligt  

 antaget at parten ikke uden særlig hjemmel kan mødes med processuel  

 skadevirkning over for oplysninger som det vil være særligt belastende,  

 besværligt eller omkostningskrævende for parten at skaffe.
Efter min  

 opfattelse  

 må partens generelle oplysningspligt efter bistandslovens § 17, 1. punktum,  

 forstås i overensstemmelse med dette almindelige princip.
 Socialforvaltningen kan efter  

 min opfattelse, hvis det er relevant og sagligt for sagsoplysningen,  

 naturligvis indkalde en kontanthjælpsmodtager til et møde for at få  

 afklaret om - og i hvilket omfang - den pågældende er berettiget til  

 hjælp.
Hvis den pågældende ikke  

 ønsker at deltage i et sådant møde, kan myndighederne dog ikke uden videre  

 tillægge nægtelsen processuel skadevirkning.
Det må bl.a. vurderes om et  

 personligt fremmøde er afgørende for sagsoplysningen, eller om de ønskede  

 oplysninger kan fremskaffes på anden måde.
Ved denne vurdering må der også  

 tages hensyn til om deltagelse i et møde vil være særligt belastende,  

 besværligt eller omkostningskrævende for ansøgeren.
I Deres sag skulle kommunen  

 revurdere om den hjælp De modtog i sommeren 1994, skulle være med  

 tilbagebetalingspligt.
Afgørende herfor var hvorfor De blev afskediget fra  

 Deres job på Teknisk Skole.
De hævdede at afskedigelsen var begrundet i  

 sygdom,  

 mens kommunen i den oprindelige afgørelse mente at De var blevet opsagt fordi  

 De ikke passede Deres arbejde.
I forbindelse med min  

 behandling af sagen bad jeg Ishøj Kommune og det sociale ankenævn om at  

 udtale  

 sig om hvorfor Deres anmodning om fremsendelse af skriftlige spørgsmål forud  

 for deltagelse i et møde på kommunen ikke blev imødekommet.
Ishøj Kommune har  

 i  

 sin udtalelse henvist til at De i brev af 2. februar 1995 havde fået meddelse  

 om hvilke problemstillinger kommunen ønskede at drøfte med Dem.
Nævnet  

 bemærkede i sin udtalelse at det havde været oplyst for Dem hvad indholdet af  

 mødet ville dreje sig om.
Over for Dem har Ishøj Kommune imidlertid blot  

 angivet at der var 'nogle spørgsmål, der skal afklares' (brev af 2. februar  

 1995). Der er således ikke fra myndighederne fremkommet nogen forklaring på  

 hvad det var for oplysninger kommunen ønskede, og hvorfor Deres anmodning om  

 at  

 få spørgsmålene skriftligt forelagt ikke kunne imødekommes.
 Det er på den baggrund min  

 opfattelse at Ishøj Kommunes fornyede afgørelse af 21. marts 1995 og det  

 sociale ankenævns afgørelse af 8. juni 1995 er truffet på et utilstrækkeligt  

 oplysningsgrundlag.
 Ved min vurdering heraf har  

 jeg især lagt vægt på:
·  

  

 	  

 at De gentagne gange over for myndighederne  

 tilkendegav at De ønskede at forvaltningen skriftligt skulle redegøre for  

 hvilke oplysninger De skulle fremskaffe.
Det er efter min opfattelse  

 nærliggende - på baggrund af Deres breve - at antage at et personligt  

 fremmøde  

 ville føles meget belastende.
Jeg har i den forbindelse bemærket at Ishøj  

 Kommunes breve til Dem af 23. december 1994 og 2. februar 1995 giver det  

 indtryk at indkaldelsen af Dem til et møde både var begrundet i problemer  

 vedrørende  

 Deres datter (...) og i sagen om økonomisk hjælp med tilbagebetalingspligt.
 ·  

  

 	  

 at hverken Ishøj Kommune eller det sociale  

 ankenævn over for Dem har præciseret hvilke oplysninger, f.eks. en  

 lægeerklæring om Deres sygdom, der var brug for i Deres sag.
 ·  

  

 	  

 at Ishøj Kommune tilsyneladende ikke overvejede  

 om man kunne skaffe de ønskede oplysninger på en anden måde, f.eks. med  

 hjemmel  

 i bistandslovens § 17, 2. punktum, jf. også afsnit VII, pkt. 2, i  

 Socialministeriets vejledning nr. 172 af 11. december 1989. Jeg henviser i  

 den forbindelse  

 til det notat sagsbehandleren havde udarbejdet den 9. august 1994, hvorefter  

 sagsbehandleren vurderede at De havde det dårligt, og at De burde søge læge.
På den baggrund mener jeg ikke at ankenævnet  

 havde det nødvendige grundlag for at kunne stadfæste kommunens afgørelse om  

 at  

 pålægge Dem at tilbagebetale Deres kontanthjælp.
Ankenævnet burde efter min  

 opfattelse enten selv have oplyst sagen bedre eller hjemvist denne til  

 fornyet  

 behandling i kommunen.
Jeg har samtidig hermed  

 meddelt det sociale ankenævn min opfattelse og henstillet til ankenævnet at  

 genoptage sagen.
Samtidig har jeg bedt om underretning om den nye afgørelse  

 der  

 vil blive truffet.
 Som sagen har foreligget for  

 mig, har jeg ikke fundet grundlag for nærmere at tage stilling til Den  

 Sociale  

 Ankestyrelses afgørelse af 20. september 1995 om ikke at tage Deres sag op  

 til  

 principiel eller generel behandling.
Herefter foretager jeg mig  

 ikke mere i anledning af Deres klage. ..." Det Sociale Ankenævn for  

 Københavns Amt meddelte mig senere at ankenævnet havde truffet afgørelse om  

 at  

 hjemvise sagen til fornyet behandling og afgørelse i kommunen.
Ankenævnet  

 skrev  

 at nævnet havde bemærket at et personligt møde med myndighederne i A's  

 tilfælde  

 kunne føles meget belastende, at det ikke over for A havde været præciseret  

 hvilke oplysninger der var brug for ved sagens behandling, og at  

 bistandslovens  

 § 17, 2. punktum, gav myndighederne mulighed for at afkræve andre med  

 kendskab  

 til forholdene oplysninger som var nødvendige for sagen.
 Jeg tog det meddelte til  

 efterretning og foretog mig herefter ikke mere i sagen.
