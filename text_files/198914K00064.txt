Nr BTL 64 Betænkning over Forslag til lov om ændring af selskabsskatteloven og  

 fondsbeskatningsloven (Forhøjelse af kommunernes andel af selskabsskatten  

 m.v.) (Af Jens Thoft (SF) m.fl.)   

 Nr L 64 1989-90, 1. samling Afgivet af Skatteudvalget Afgivet: 19900321 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret skriftligt.
 Herefter indstiller et flertal (udvalget med undtagelse af  

 Socialdemokratiets og Socialistisk Folkepartis medlemmer) lovforslaget til  

forkastelse ved 3. behandling.
Et mindretal (Socialdemokratiets medlemmer af udvalget) kan ikke  

 medvirke til lovforslagets vedtagelse.
Mindretallet ønsker at udtale, at  

 Socialdemokratiet tidligere har stillet forslag om, at den kommunale andel af  

 selskabsskatten bliver forøget.
I mellemtiden har et flertal vedtaget en  

 yderligere nedsættelse af den kommunale andel af selskabsskatten.
Der er god grund til at se på fordelingen af selskabsskatten imellem  

 staten og kommunerne.
Den nuværende kommunale andel er så beskeden, at  

 kommunerne, som har ansvaret for ligningen, ikke får et rimeligt udbytte af  

 en ligningsmæssig indsats.
Bl.a. derfor er Socialdemokratiet fortsat af den opfattelse, at der er  

 behov for en ændret fordeling af selskabsskatten.
Socialdemokratiet opfordrer  

 regeringen til at iværksætte et udredningsarbejde med henblik på vedtagelse  

 af et lovforslag i næste folketingssamling.
Der bør bl.a. udarbejdes forslag,  

 som fjerner åbenbare skævheder ved en øget kommunal andel.
Eksempelvis vil en  

 uændret vedtagelse af Socialistisk Folkepartis lovforslag betyde en  

 nedsættelse af kommuneskatten i Billund med 5,89 procentpoint, hvilket næppe  

 kan være tilsigtet.
 Da Socialistisk Folkepartis lovforslag indeholder sådanne utilsigtede  

 virkninger, undlader Socialdemokratiet at stemme ved 3. behandling af  

 lovforslaget, men giver samtidig tilsagn om at medvirke til en løsning af de  

 reelle problemer, som lovforslaget peger på.
 Et andet mindretal (Socialistisk Folkepartis medlemmer af udvalget)  

 indstiller lovforslaget til vedtagelse uændret.
