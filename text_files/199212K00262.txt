Nr LSF 262 Forslag til Lov om massemediers informationsdatabaser Fremsat af justitsministeren (Erling Olsen) den 31. marts 1993 Kapitel 1 Almindelige bestemmelser § 1. Loven gælder for informationsdatabaser, der er massemedier,  

 eller som drives i tilknytning til en eller flere virksomheder, der udgiver  

 massemedier.
 Stk. 2. Loven gælder dog ikke for informationsdatabaser, hvori der  

 udelukkende er indlagt allerede offentliggjorte periodiske skrifter eller  

 lyd- og billedprogrammer, der er omfattet af medieansvarslovens § 1, nr. 1  

 eller 2, eller dele heraf, når indlæggelsen i informationsdatabasen er sket  

 uændret i forhold til offentliggørelsen.
 § 2. Ved massemedier forstås de af medieansvarslovens § 1  

 omfattede massemedier.
 Stk. 2. Ved informationsdatabaser forstås informationssystemer,  

 hvor der gøres brug af elektronisk databehandling i forbindelse med  

 formidling af nyheder og andre informationer.
 Stk. 3. Ved redaktionelle informationsdatabaser forstås  

 informationsdatabaser eller klart adskilte dele heraf, der alene drives som  

 led i journalistisk eller redaktionelt arbejde med henblik på  

 offentliggørelse i et massemedie.
Kapitel 2 Redaktionelle informationsdatabaser § 3. En redaktionel informationsdatabase skal for at blive  

 omfattet af loven være anmeldt til Pressenævnet og Registertilsynet.
 Stk. 2. Et massemedie kan indgive en anmeldelse omfattende  

 samtlige massemediets redaktionelle informationsdatabaser.
 Stk. 3. Registertilsynet offentliggør hvert år en fortegnelse over  

 anmeldte redaktionelle informationsdatabaser.
 § 4. En redaktionel informationsdatabase må ikke være tilgængelig  

 for andre end massemediets journalister og redaktionsmedarbejdere.
 Stk. 2. Journalister og redaktionsmedarbejdere må ikke få adgang  

 til eller benytte informationsdatabasen til andet end journalistisk eller  

 redaktionelt arbejde, der udføres med henblik på offentliggørelse i  

 massemediet.
 Stk. 3. Informationer om enkeltpersoners rent private forhold,  

 herunder oplysninger om race, religion og hudfarve, om politiske,  

 foreningsmæssige, seksuelle og strafbare forhold samt oplysninger om  

 helbredsforhold, væsentlige sociale problemer og misbrug af nydelsesmidler og  

 lignende, må ikke opbevares i informationsdatabasen, når der er forløbet 3 år  

 efter, at den begivenhed, der har givet anledning til optagelsen i databasen,  

 fandt sted, eller, hvis et sådant tidspunkt ikke kan fastsættes, 3 år efter,  

 at informationerne er optaget i informationsdatabasen.
 Stk. 4. Bestemmelsen i stk. 3 finder dog ikke anvendelse, hvis  

 informationerne lovligt har været offentliggjort i et massemedie, eller hvis  

 informationerne opfylder betingelserne for at være i en offentligt  

 tilgængelig informationsdatabase, jf. § 9, stk. 3 og 4.
 § 5. Der skal træffes de fornødne sikkerhedsforanstaltninger mod,  

 at uvedkommende får adgang til en redaktionel informationsdatabase, og mod,  

 at informationsdatabasen benyttes til uvedkommende formål.
Kapitel 3 Offentligt tilgængelige informationsdatabaser § 6. Andre informationsdatabaser end redaktionelle skal for at  

 være omfattet af loven være tilgængelige for enhver på almindelige  

 forretningsvilkår.
 § 7. En offentligt tilgængelig informationsdatabase skal for at  

 blive omfattet af loven være anmeldt til Pressenævnet og Registertilsynet med  

 angivelse af, hvem der er ansvarlig for informationsdatabasen.
 Stk. 2. Sker der anmeldelse efter stk. 1, er informationsdatabasen  

 ikke samtidig omfattet af medieansvarsloven.
 § 8. Den, der driver en offentligt tilgængelig  

 informationsdatabase, skal efter anmodning oplyse, hvem der er ansvarlig for  

 informationsdatabasen.
 § 9. En offentligt tilgængelig informationsdatabase må ikke  

 indeholde informationer, der ikke lovligt kan offentliggøres i et massemedie.
 Stk. 2. Informationsdatabasen må ikke indeholde informationer,  

 hvis offentliggørelse ville være i strid med god presseskik.
 Stk. 3. Informationer om enkeltpersoners rent private forhold,  

 herunder oplysninger om race, religion og hudfarve, om politiske,  

 foreningsmæssige, seksuelle og strafbare forhold samt oplysninger om  

 helbredsforhold, væsentlige sociale problemer og misbrug af nydelsesmidler og  

 lignende, må ikke opbevares i informationsdatabasen, når der er forløbet 3 år  

 efter, at den begivenhed, der har givet anledning til optagelsen i databasen,  

 fandt sted, eller, hvis et sådant tidspunkt ikke kan fastsættes, 3 år efter,  

 at informationerne er optaget i databasen.
 Stk. 4. Bestemmelsen i stk. 3 finder dog ikke anvendelse, hvis der  

 består en sådan interesse i, at de pågældende informationer er offentligt  

 tilgængelige, at hensynet til den enkeltes interesse i, at informationerne  

 slettes, findes at burde vige for hensynet til informationsfriheden.
§ 10. I informationsdatabaser, der er offentligt tilgængelige,  

 skal der efter anmodning fra den, informationerne angår, foretages sletning,  

 rettelse eller ajourføring, når 1) informationerne er urigtige eller vildledende, eller 2) en tidligere omtalt retsafgørelse eller administrativ afgørelse er  

 blevet ændret, eller 3) strafforfølgning i en tidligere omtalt sag opgives, eller når der i en  

 sådan sag sker frifindelse.
§ 11. Den, oplysningerne vedrører, eller efter dennes død de  

 nærmeste pårørende, kan i stedet for at fremsætte anmodning om sletning,  

 rettelse eller ajourføring tage til genmæle.
Bestemmelserne i  

 medieansvarslovens kapitel 6 om genmæle finder tilsvarende anvendelse, jf.  

 dog stk. 2-4 og § 13, stk. 2.
 Stk. 2. De pligter, der efter medieansvarslovens bestemmelser om  

 genmæle påhviler redaktøren, påhviler efter denne lov den ansvarlige for  

 informationsdatabasen.
 Stk. 3. Anmodning om genmæle kan fremsættes, sålænge de  

 oplysninger, der ønskes imødegået, befinder sig i informationsdatabasen.
Stk. 4. Genmæle offentliggøres i den informationsdatabase, hvori  

 de oplysninger, der begrunder genmælet, er bragt.
Er de oplysninger, der  

 begrunder genmælet, forinden slettet, berigtiget eller ajourført, bortfalder  

 pligten til at offentliggøre genmælet.
 § 12. Fra en offentligt tilgængelig informationsdatabase skal der  

 til enhver, der fremsætter anmodning herom, gives skriftlig meddelelse om de  

 informationer, der er optaget i databasen om vedkommende selv, medmindre det  

 er forbundet med uforholdsmæssigt store vanskeligheder at finde frem til  

 informationerne.
 Stk. 2. Den, der har fået meddelelse efter stk. 1, har ikke krav  

 på ny meddelelse før 1 år efter sidste meddelelse.
 Stk. 3. Den, der er ansvarlig for informationsdatabasen, skal  

 inden 4 uger besvare anmodninger som nævnt i stk. 1.
 Stk. 4. Justitsministeren kan fastsætte regler om betaling for  

 skriftlige meddelelser om indholdet af offentligt tilgængelige  

 informationsdatabaser.
Kapitel 4 Klager, straf m.v.
 § 13. Undlader den, der er ansvarlig for en offentligt tilgængelig  

 informationsdatabase, efter anmodning at slette informationer, der strider  

 mod god presseskik, eller som befinder sig i databasen i strid med  

 tidsfristen i § 9, stk. 3, jf. stk. 4, eller nægter den ansvarlige at optage  

 et genmæle, eller har vedkommende ikke inden 4 uger besvaret en henvendelse  

 herom, kan den, informationerne angår, eller efter dennes død de nærmeste  

 pårørende, indbringe spørgsmålet for pressenævnet.
 Stk. 2. Sagen skal indbringes for pressenævnet senest 4 uger  

 efter, at afslaget er kommet frem, eller 4 uger efter udløbet af den i stk.  

 1, 2. led omhandlede tidsfrist.
 § 14. Pressenævnet kan give påbud om, at der foretages sletning af  

 informationer, der strider mod bestemmelserne i § 4, stk. 3 og 4, og § 9,  

 stk. 2-4.
 Stk. 2. Pressenævnet kan efter anmodning give påbud om, at der  

 optages et genmæle i en offentligt tilgængelig informationsdatabase, herunder  

 fastsætte genmælets indhold, form og placering.
 Stk. 3. Bestemmelserne i medieansvarslovens § 42, § 43, stk. 2 og  

 3, § 44, stk. 1, §§ 45-48 og § 52, stk. 3, finder tilsvarende anvendelse.
 § 15. Pressenævnet kan af enhver kræve alle oplysninger, der er af  

 betydning for nævnets virksomhed efter denne lov.
 § 16. Pressenævnets afgørelser efter denne lov kan ikke indbringes  

 for anden administrativ myndighed.
§ 17. Med bøde eller hæfte straffes den, der 1) overtræder § 4, stk. 1 og 2, § 5, § 8, § 9, stk. 1, § 10, nr. 2 og 3,  

 og § 12, stk. 1 og 3, 2) undlader at efterkomme et påbud, der er givet af Pressenævnet i medfør  

 af § 14, stk. 1 og 2, 3) undlader at efterkomme krav fra Pressenævnet efter § 15.
 Stk. 2. Den, der uberettiget udnytter eller videregiver  

 oplysninger, som den pågældende har fået kendskab til gennem benyttelse af en  

 redaktionel informationsdatabase, straffes med bøde eller hæfte, medmindre  

 højere straf er forskyldt i medfør af anden lovgivning.
 § 18. Lovgivningens almindelige straf- og erstatningsregler finder  

 anvendelse på sager omfattet af denne lov.
Stk. 2. Er en overtrædelse begået af et selskab, en forening, en  

 selvejende institution, en fond eller lignende, kan der pålægges den  

 juridiske person som sådan bødeansvar.
Er overtrædelsen begået af staten, en  

 kommune eller et kommunalt fællesskab, jf. § 60 i lov om kommunernes  

 styrelse, kan der pålægges staten, kommunen eller det kommunale fællesskab  

 bødeansvar.
Kapitel 5 Ikrafttrædelsesbestemmelser m.v.
 § 19. I lov om private registre, jf. lovbekendtgørelse nr. 622 af  

 2. oktober 1987, som ændret ved lov nr. 386 af 20. maj 1992, foretages  

 følgende ændringer:
 1. I § 2 indsættes efter stk. 3 som nye stykker:
 » Stk. 4. Loven finder ikke anvendelse på edb-registre, der er  

 omfattet af lov om massemediers informationsdatabaser.
 Stk. 5. Loven finder ikke anvendelse på edb-registre, hvori der  

 udelukkende er indlagt allerede offentliggjorte periodiske skrifter eller  

 lyd- og billedprogrammer, der er omfattet af medieansvarslovens § 1, nr. 1  

 eller 2, eller dele heraf, når indlæggelsen i informationsdatabasen er sket  

 uændret i forhold til offentliggørelsen.
Stk. 6. Loven finder ikke anvendelse på manuelle arkiver over  

 udklip fra offentliggjorte, trykte publikationer.« Stk. 4-5 bliver herefter stk. 7-8.
 2. Kapitel 2 c ophæves.
 3. I § 27, stk. 1, nr. 1, udgår: »§ 7 g, stk. 1  

 og 2, § 7 h, § 7 i,».
 § 20. I lov om offentlige myndigheders registre, jf.  

 lovbekendtgørelse nr. 654 af 20. september 1991, foretages følgende  

 ændringer:
 1. I § 1 indsættes som stk. 6-7:
 » Stk. 6. Loven finder ikke anvendelse på edb-registre, der er  

 omfattet af lov om massemediers informationsdatabaser.
 Stk. 7. Loven finder ikke anvendelse på edb-registre, hvori der  

 udelukkende er indlagt allerede offentliggjorte periodiske skrifter eller  

 lyd- og billedprogrammer, der er omfattet af medieansvarslovens § 1, nr. 1  

 eller 2, eller dele heraf, når indlæggelsen i informationsdatabasen er sket  

 uændret i forhold til offentliggørelsen«.
 § 21. Loven træder i kraft den 1. januar 1994.
 § 22. Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Lovforslagets formål m.v.
 Lovforslaget har til formål at gennemføre en samlet regulering af de  

 informationsdatabaser, som i disse år vinder frem inden for medieverdenen i  

 takt med den teknologiske udvikling (»pressens  

 informationsregistre«).
 Lovforslaget, der bygger på betænkning nr. 1233/1992 om pressens  

 informationsregistre, indebærer, at såvel de trykte som de elektroniske  

 mediers informationsdatabaser undtages fra registerlovgivningens regler og i  

 stedet undergives en ny regulering, som på den ene side vil gøre det lettere  

 for massemedierne, ikke mindst dagspressen, at tage ny teknik i brug i det  

 journalistiske og redaktionelle arbejde, men på den anden side dog  

 opretholder visse regler, som har til formål at sikre privatlivets fred.
 Folketingsbehandlingen af de gældende regler i kapitel 2 c i lov om  

 private registre findes i Folketingstidende 1986-87, tillæg A, sp. 479 ff,  

 tillæg B, sp. 2437 ff, og 2573 ff, og forhandlingerne, sp. 99 f, 1484 ff,  

 12904 ff, og 13254 ff.
 2. Baggrunden for lovforslaget.
 Inden for de senere år har en række bladhuse og nyhedsbureauer oprettet  

 eller planlagt at oprette elektroniske informationssøgesystemer til afløsning  

 eller supplering af de traditionelle udklips- og billedarkiver.
Hovedparten af de informationssøgesystemer, der er eller påtænkes  

 oprettet, har til formål at tjene mediets eget behov for ajourførte  

 informationer.
Som eksempel på en sådan intern informationsdatabase kan  

 nævnes Danmarks Radios avismikrotek, som er et fritekstsøgnings edb-system,  

 hvori indlægges resumeer af alle de artikler i danske og et par udenlandske  

 dagblade, som skønnes at have eller kunne få redaktionel interesse for  

 Danmarks Radio.
Et andet eksempel er Berlingske Avisdata, som er et elektronisk  

 redaktionsarkiv, der har til formål at udvikle researchmulighederne for Det  

 Berlingske Hus' medarbejdere.
Redaktionsarkivet består af løbende opdaterede  

 redaktionelle artikler fra Berlingske Tidende, B.T. og Weekendavisen.
 Inden for den nærmeste fremtid ventes A/S A-Pressen at realisere projekt  

 »Arbejderbevægelsens Mediearkiv« i samarbejde med en række  

 organisationer og medier inden for Arbejderbevægelsen, herunder et meget  

 stort antal fagblade og suppleret med A-Pressens elektroniske nyhedstjeneste  

 NET-redaktionen, der leverer nyheder til et stort antal lokale radio- og  

 TV-stationer.
 Mediearkivet vil indeholde forskellige databaser, herunder en  

 fulltext-base omfattende A-Pressens 3 dagblade Det Fri Aktuelt, Ny Dag og  

 Bornholmeren.
Andre informationssøgesystemer bliver, ved siden af at tjene mediets egne  

 redaktionelle og researchmæssige formål, tillige stillet til rådighed for  

 abonnenter, både i og uden for medieverdenen.
A/S Dagbladet Politiken driver  

 det i dag største og mest udviklede informationssystem, POLTXT.
Systemet er  

 via telefonnettet tilgængeligt for enhver, som har tegnet abonnement.
POLTXT har over 2.000 brugere.
En række offentlige myndigheder, herunder  

 Folketinget, og private virksomheder har tegnet abonnement.
POLTXT er et fritekstsøgesystem, hvor det er muligt at søge på samtlige  

 ord, herunder personnavne.
I systemet er indlagt dels hele, tidligere  

 offentliggjorte (trykte) artikler, referater og resumeer af trykte artikler,  

 dels artikler, som ikke har været trykt, men som er skrevet direkte til  

 POLTXT.
Registertilsynet finder, som nærmere omtalt i betænkningen side 38, at  

 POLTXT ikke virker i overensstemmelse med de gældende bestemmelser for  

 pressens informationsregistre i kap. 2 c i lov om private registre og har  

 derfor indgivet politianmeldelse mod POLTXT.
Sagen er stillet i bero på  

 overvejelserne om at søge lovgrundlaget for pressens informationsregistre  

 ændret.
 På baggrund af den skitserede udvikling inden for anvendelsen af  

 edb-baserede informationssystemer, herunder politianmeldelsen mod POLTXT, som  

 viste, at pressen har vanskeligt ved at arbejde inden for rammerne af den  

 gældende lovgivning, besluttede justitsministeren i april 1991 at nedsætte et  

 udvalg, som skulle vurdere behovet for en ændring af de retsregler, der i dag  

 gælder for pressens informationssystemer, jf. nedenfor pkt. 3.
 Udvalget skulle ifølge kommissoriet foretage en afvejning af de modstående  

 hensyn mellem på den ene side enkeltpersoners interesse i beskyttelse af  

 privatlivets fred og på den anden side hensynet til presse- og  

 informationsfriheden.
Udvalget skulle i den forbindelse give en nærmere beskrivelse af, i  

 hvilket omfang de omhandlede informationssystemer må indeholde hidtil ikke  

 offentliggjort stof og nyredigeret stof m.v., og i hvilket omfang der fra de  

 omhandlede registre må videregives oplysninger.
Udvalget skulle endvidere  

 overveje, om der for informationssystemerne (»pressens  

 informationsregistre«) bør udarbejdes regler, der bygger på samme  

 principper som registerlovgivningens regler om registerindsigt og  

 berigtigelse.
 Udvalget, der bestod af medlemmer udpeget efter indstilling fra Danske  

 Dagblades Forening og Dansk Journalistforbund og medlemmer med særlig presse-  

 og registerretlig indsigt udpeget af Justitsministeriet, afgav sin betænkning  

 i foråret 1992 (betænkning nr. 1233/1992 om pressens informationsregistre).
Ved afgivelsen af betænkningen delte udvalget sig i et flertal bestående  

 af formanden og samtlige medlemmer på nær eet og et mindretal bestående af  

 eet medlem.
Udvalgsflertallets hovedsynspunkter findes i betænkningens kap.  

 5.
Flertallet har udarbejdet et udkast til lov om massemediers  

 informationsdatabaser.
Lovudkastet med bemærkninger findes i betænkningens  

 kap. 6.
 Udvalgsmindretallets synspunkter findes i betænkningens kap. 7.
 3. Gældende regler.
 3.1. Lov om private registres særlige bestemmelser om pressens  

 informationsregistre.
 Lov om private registre, jf. lovbekendtgørelse nr. 622 af 2. oktober 1987,  

 som ændret ved lov nr. 386 af 20. maj 1992, indeholder i kap. 2 c særlige  

 bestemmelser om pressens informationsregistre.
Den oprindelige lov om private registre, lov nr. 293 af 8. juli 1978,  

 indeholdt ingen særlige regler om pressens informationsregistre.
I det  

 omfang, pressens informationsregistre blev ført under anvendelse af edb, var  

 de således omfattet af registerlovens almindelige regler.
I forbindelse med behandlingen af det forslag til ændring af lov om  

 private registre, som justitsministeren fremsatte den 8. oktober 1986,  

 rettede Danske Dagblades Forening henvendelse til Folketingets Retsudvalg med  

 henblik på at få pressens edb-informationssøgesystemer undtaget fra  

 registerloven, jf.
Retsudvalgets bilag 51 til lovforslag 32/1986.
I besvarelsen af et spørgsmål fra Retsudvalget angående henvendelsen fra  

 Danske Dagblades Forening redegjorde Justitsministeriet for en række  

 modeller, som kunne overvejes, såfremt der ønskedes en anden regulering af  

 pressens edb-registre end den, der fulgte af registerloven, jf.
F.T. 1986/87,  

 tillæg B, sp. 2621 ff.
Efter behandlingen i Retsudvalget, jf.
F.T. 1986/87, tillæg B, sp. 2458  

 ff, blev resultatet indsættelse i lov om private registre af et særligt kap.  

 2 c om pressens informationsregistre, jf. lov nr. 383 af 10. juni 1987 om  

 ændring af lov om private registre m.v. og lov om offentlige myndigheders  

 registre.
Efter § 7 g, stk. 1, omfatter registerlovens almindelige regler ikke  

 registre, hvor der gøres brug af elektronisk databehandling, og som alene  

 indeholder oplysninger, der er offentliggjort i et periodisk skrift.
Sådanne  

 registre er i stedet omfattet af bestemmelserne i § 7 g, stk. 2 - § 7 i.  

 Omfatter et register imidlertid andet end allerede offentliggjort stof, er  

 det omfattet af registerlovens almindelige regler, og vil ikke kunne  

 inddrages under de mere lempelige bestemmelser i § 7 g, stk. 2 - § 7 i.
 Pressens informationsregistre kan kun oprettes efter forudgående  

 anmeldelse til Registertilsynet, som kan fastsætte nærmere vilkår for  

 registrene til beskyttelse af de registreredes privatliv, herunder om  

 samtykke fra den registrerede, sletning, ajourføring og  

 sikkerhedsforanstaltninger mod, at registret misbruges eller kommer til  

 uvedkommendes kendskab, jf. § 7 g, stk. 2 og 3.
Af videregivelsesreglerne i § 7 h følger, at en videregivelse kun kan ske  

 til offentliggørelse i et periodisk skrift, medens anden videregivelse ikke  

 må ske uden den registreredes samtykke, medmindre det følger af anden  

 lovgivning.
Det afgørende er således, hvad modtageren skal anvende  

 oplysningerne til.
Disse videregivelsesregler er på den ene side lempeligere, end hvad der  

 følger af lovens almindelige regler.
Der skelnes således ikke mellem  

 oplysninger om rent private forhold og andre oplysninger, ligesom  

 videregivelse af oplysningerne som udgangspunkt forudsættes at finde sted.
På  

 den anden side er adgangen begrænset til en bestemt brugerkreds.  

 Videregivelse kan således ikke ske uden samtykke fra den, oplysningerne  

 angår, til anden anvendelse end offentliggørelse i et periodisk skrift.
Efter § 7 i, stk. 1, skal der snarest gives meddelelse om, hvad der er  

 registreret om en person, når den pågældende fremsætter begæring herom.
De  

 almindelige regler om registerindsigt i lovens kap. 2 a finder som  

 udgangspunkt tilsvarende anvendelse.
 Bestemmelserne indebærer, at de informationssystemer (registre), som er  

 omfattet af bestemmelserne, undergives en regulering, der væsentligt afviger  

 fra de regler om registrering og videregivelse af registrerede oplysninger,  

 som findes i registerlovens almindelige bestemmelser.
 3.2. Lov om offentlige myndigheders registre.
Drives et informationssøgesystem af en offentlig myndighed, f.eks.  

 Danmarks Radio eller TV 2, vil informationssystemet hverken være undergivet  

 de særlige regler i kap. 2 c eller de almindelige regler i kap. 2 i lov om  

 private registre.
Informationssystemerne er i stedet omfattet af lov om  

 offentlige myndigheders registre.
 3.3. Manuelle udklipsarkiver.
 Manuelle udklipsarkiver indeholder ikke materiale, der ikke allerede har  

 været offentliggjort.
Efter Registertilsynets praksis er der på den baggrund ikke tale om  

 registrering af oplysninger om personlige forhold, der med rimelighed kan  

 forlanges unddraget offentligheden, jf. lovens § 1, stk. 1. Pressens manuelle  

 udklipsarkiver er derfor af Registertilsynets blevet anset for at falde uden  

 for lov om private registre, jf.
Registertilsynets årsberetning 1981, side  

 91-92.
 3.4. CD-ROM.
CD-ROM, der betyder Compact Disc Read Only Memory, er et lagrings- og  

 distributionsmedie for digitaliserede data.
Der kan læses data på en CD- ROM,  

 men brugeren kan ikke indlægge data, og indlagte data kan ikke slettes.
I de senere år er det blevet almindeligt at distribuere data på CD-ROM.  

 Typisk distribueres information, hvor løbende opdatering ikke er en kritisk  

 faktor.
F.eks. distribueres megen medicinsk, kemisk og patent information på  

 CD-ROM.
I de senere år også vejvisere, produktkataloger og statistiske  

 oplysninger.
Der er udgivet 3 leksika på CD-ROM og enkelte håndbøger.
Inden  

 for de sidste 2 år er der udgivet aviser på CD-ROM.
I U.S.A. findes nu 8  

 aviser på CD-ROM, i England 4 (Financial Times, The Times, The Independent og  

 Northern Echo).
I disse tilfælde fungerer CD-ROM som distributionsmedie for avisens tekst.  

 Teksten hentes fra avisens produktionssystem og lagres på CD-ROM sammen med  

 et søgeprogram.
Søgeprogrammet gør det normalt muligt at søge på alle de ord,  

 der forekommer i artiklerne og på alle kombinationer af ord.
Artiklerne kan  

 læses på en skærm eller printes.
I de eksempler på udgivelse af aviser på CD-ROM, der findes i dag, er der  

 i alle tilfælde tale om den samlede redaktionelle tekst fra avisen.
Der  

 udgives typisk en CD-ROM hvert kvartal.
For hvert nyt kvartal sker der en  

 opdatering, således at det nye kvartal lægges på CD-ROM skiven sammen med de  

 tidligere kvartaler.
Ved årets slutning er kunden herefter i besiddelse af en  

 hel årgang af avisen på CD- ROM.
 Udvalgsflertallet har anset en CD-ROM for direkte omfattet af  

 medieansvarsloven, jf. betænkningen, side 54, jf. side 28. Dette bevirker dog  

 ikke, at en CD-ROM ikke tillige kan være omfattet af registerloven, jf.  

 betænkningen, side 46.
 3.5. Medieansvarsloven.
Den 1. januar 1992 trådte medieansvarsloven, lov nr. 348 af 6. juni 1991,  

 i kraft.
Samtidig ophævedes lov nr. 147 af 13. april 1938 om pressens brug.
 Medieansvarsloven bygger på betænkning nr. 1205/1990.
 Ifølge lovens § 1, nr. 1 og 2, gælder medieansvarsloven for indenlandske  

 periodiske skrifter, herunder billeder og lignende fremstillinger, der  

 trykkes eller på anden måde mangfoldiggøres, og for lyd- og billedprogrammer,  

 der spredes eller fordeles af Danmarks Radio, TV 2, TV 2's regionale  

 virksomheder og foretagender, der har tilladelse til lokal radio- eller  

 fjernsynsvirksomhed.
 Medieansvarsloven gælder ifølge § 1, nr. 3, endvidere for tekster,  

 billeder og lydprogrammer, der periodisk udbredes til offentligheden, såfremt  

 de har karakter af en nyhedsformidling, som kan ligestilles med den  

 formidling, der er omfattet af lovens § 1, nr. 1 eller 2, jf. dog § 8, stk.  

 1, der foreskriver anmeldelse til Pressenævnet som betingelse for, at et  

 foretagende, der udgiver de i § 1, nr. 3, nævnte massemedier, kan være  

 omfattet af medieansvarsloven.
 Udvalgsflertallet har, blandt andet på baggrund af medieansvarslovens  

 ordlyd og forarbejder, lagt til grund, at informationsdatabaser ikke i  

 almindelighed på nuværende tidspunkt vil være omfattet af medieansvarsloven,  

 jf. betænkningen, side 47.
Informationsdatabaser, der alene indeholder allerede offentliggjorte  

 massemedier i uændret form (f.eks. en CD-ROM) anses dog af udvalgsflertallet,  

 jf. betænkningen, side 46, for omfattet af medieansvarsloven.
Det er efter  

 flertallets opfattelse endvidere sandsynligt, at POLTXT vil kunne blive  

 omfattet af medieansvarsloven ved en anmeldelse efter medieansvarslovens § 8.  

 POLTXT vil dog fortsat være omfattet af registerloven, jf. betænkningen, side  

 46.
 Justitsministeriet deler udvalgsflertallets vurderinger.
 3.6. Forholdet til menneskerettighederne.
 Den Europæiske Menneskerettighedskonvention indeholder såvel en  

 bestemmelse om beskyttelse af privatlivets fred, art. 8, som en bestemmelse  

 om beskyttelse af ytringsfriheden (herunder presse- og informationsfriheden)  

 art. 10.
 Det samme gælder FN's menneskerettighedskonvention, jf. denne konventions  

 art. 17 og art. 19.
Som det fremgår af Den Europæiske Menneskerettighedskonvention og FN's  

 Menneskerettighedskonvention er pressefriheden og informationsfriheden ikke  

 absolut.
Den kan undergives visse begrænsninger under hensyn til andres  

 friheder og ret.
Reglerne afspejler også den afvejning, som må finde sted af  

 på den ene side hensynet til den enkelte og på den anden side hensynet til  

 principperne om retten til fri meningsudvekslinger og tilkendegivelser, der  

 kan anføres til støtte for generelt at undtage pressens informationsregistre  

 fra reguleringen i registerlovgivningen.
 Udvalget anfører, at de internationale forpligtelser, som Danmark har  

 påtaget sig, på den baggrund ikke kan antages at være til hinder for, at der  

 ved lov gennemføres regler for pressens informationsregistre, som søger at  

 afveje hensynet til den personlige frihed over for hensynet til  

 informationsfriheden.
 Justitsministeriet deler denne vurdering.
 4. Lovforslagets opbygning og indhold.
 4.1. Sondring mellem redaktionelle informationsdatabaser og offentligt  

 tilgængelige informationsdatabaser.
 Lovforslaget bygger på en sondring mellem på den ene side redaktionelle  

 informationsdatabaser, der ikke må være tilgængelige for andre end  

 massemediets journalister og redaktionsmedarbejdere, og på den anden side  

 offentligt tilgængelige informationsdatabaser, der for at være omfattet af  

 loven skal være tilgængelige for enhver på almindelige forretningsvilkår.
 Informationsdatabaser, hvori der udelukkende er indlagt allerede  

 offentliggjort stof uændret i forhold til offentliggørelsen, er ikke omfattet  

 af lovforslaget og foreslås undtaget fra registerlovgivningen.
 4.2. Redaktionelle informationsdatabaser.
 4.2.1. Udvalgsflertallets synspunkter.
Særreglerne i kap. 2 c i lov om private registre gælder alene for  

 edb-registre, der kun indeholder oplysninger, der er offentliggjort i et  

 periodisk skrift.
Reglerne gælder således f.eks. ikke for edb-lagring af  

 oplysninger, der er indsamlet som led i forberedelsen af avisartikler.
I det  

 omfang, den enkelte journalist eller massemediets redaktion opbevarer  

 indsamlede personoplysninger på et edb-baseret medium, foreligger der  

 herefter fortsat et forhold, der er omfattet af de almindelige regler i lov  

 om private registre, så længe oplysningerne ikke er offentliggjort i et  

 periodisk skrift.
 Det er flertallets opfattelse, at dette indebærer en uhensigtsmæssig  

 begrænsning i massemediernes muligheder for at anvende ny teknologi i  

 nyhedsformidlingen m.v., og at lovens forskellige regler om begrænsninger i  

 adgangen til at registrere særligt følsomme oplysninger, om berigtigelse og  

 sletning af registrerede oplysninger, om registrerede personers adgang til  

 oplysning om sig selv osv. ikke er forenelige med det behov, som pressen har  

 for at kunne anvende edb-teknikken, herunder informationsdatabaser til  

 internt redaktionelt brug.
Selv om pressens redaktionelle brug af oplysninger, der opbevares på et  

 edb-baseret medium, ikke efter flertallets opfattelse ses at have givet  

 anledning til særlige problemer under den nugældende retstilstand, finder  

 flertallet det principielt rigtigst, at det formelt fastslås, at  

 journalisters og andre redaktionelle medarbejderes drift og brug af  

 informationsdatabaser til interne, redaktionelle formål ikke skal være  

 undergivet retlig regulering.
Dette vil også være bedst stemmende med  

 princippet i grundlovens § 77 om ytringsfrihed og om forbud mod censur og  

 andre forebyggende foranstaltninger og reglerne i  

 menneskerettighedskonventionerne om informationsfrihed.
 Flertallet finder ikke, at der bør fastsættes krav om, at indlæggelse af  

 oplysninger i en redaktionel informationsdatabase skal være nødvendig for at  

 varetage det redaktionelle arbejde.
 Da der ikke i de gældende bestemmelser i lov om private registre findes  

 nogen generel anmeldelsespligt, finder flertallet det heller ikke nødvendigt  

 at der indføres en pligt til anmeldelse af redaktionelle  

 informationsdatabaser.
 4.2.2. Mindretallets synspunkter.
 Udvalgets mindretal tager afstand fra flertallets forslag om, at  

 redaktionelle informationsdatabaser, bortset fra et krav om, at der træffes  

 sikkerhedsforanstaltninger mod, at uvedkommende får adgang til  

 informationsdatabasen, skal være fritaget for retlig regulering.
Efter mindretallets opfattelse er den største risiko på dette område  

 omgåelsesmuligheden af lov om private registre, idet medieansvarslovens § 1,  

 nr. 1, dækker et meget stort område lige fra de største dagblade til  

 foreningsblade, der eventuelt kun udkommer 2 gange årligt.
Derfor forekommer  

 det efter mindretallets opfattelse væsentligt, at det dog i selve lovteksten  

 gøres til en betingelse, at registreringen i den redaktionelle database med  

 henblik på offentliggørelse er nødvendig for at varetage det redaktionelle  

 arbejde.
 Mindretallet anfører, at når der ses bort fra, at det kan være umuligt at  

 få samtykke til registrering netop med henblik på senere offentliggørelse, og  

 at restriktioner på dette område kan opfattes som en uberettiget  

 indskrænkning i muligheden for at kunne ytre sig frit - og ikke i  

 selve ytringsfriheden, for den kan fortsat og har siden vedtagelsen af  

 grundlovens § 77 kunnet udøves uden edb - findes det ikke begrundet, at  

 journalister eller redaktionen skal undtages fra en forpligtelse til at  

 overholde andre grundlæggende regler i forbindelse med anvendelsen af edb.  

 Disse grundlæggende regler er fastsat i lov om private registre, § 6, stk.  

 1-3. Det gælder blandt andet kravet om sletning af oplysninger på grund af  

 alder, ajourføring og kontrol til sikring af, at der ikke indføres urigtige  

 eller vildledende oplysninger, og om at oplysninger, der siden viser sig  

 urigtige eller vildledende, snarest muligt skal slettes eller berigtiges.
Disse bestemmelser er rammebestemmelser, som udfyldes i praksis af den  

 registeransvarlige selv, og som vil forpligte vedkommende massemedies  

 ansvarlige til at fastsætte nogle sikkerhedsregler for journalisterne og de  

 redaktionelle databaser.
Derved sikres det også, at der sker fornøden  

 berigtigelse, såfremt oplysninger er blevet berigtiget efter reglerne i  

 medieansvarsloven eller efter domstolsprøvelse.
 I den sammenhæng ville det efter mindretallets opfattelse være værdifuldt,  

 om journalisterne selv kunne opstille visse retningslinier for brugen af egen  

 PC'er til researcharbejde og for eventuelt andre former for systematisk  

 registrering af oplysninger til brug for det redaktionelle arbejde.
Mindretallet udtrykker tvivl om, hvorvidt det er betryggende at opgive  

 kravet om registerindsigt.
Man må herved være opmærksom på, at  

 medieansvarsloven netop ikke omfatter interne informationssystemer, og  

 journalister heller ikke i researchfasen er fritaget for sædvanlig  

 vidnepligt.
Hvis man imidlertid af hensyn til pressefriheden finder det  

 nødvendigt ikke at fastsætte regler om registerindsigt, bør man efter  

 mindretallets opfattelse på anden måde søge at imødegå fejlagtige  

 registreringer.
I den forbindelse peger mindretallet på, at en uafhængig  

 instans kan gives beføjelser til at kræve enhver oplysning til brug for  

 vurderingen af, om sikkerhedsforanstaltningerne, herunder  

 berigtigelsesreglerne, er overholdt.
Desuden finder mindretallet, at risikoen  

 for omgåelse af registerlovgivningen kan afhjælpes ved at indføre en  

 anmeldelsesordning for redaktionelle informationsdatabaser, således at de  

 registre, der ikke anmeldes, vil være omfattet af reglerne i lov om private  

 registre.
 Sammenfattende anbefaler mindretallet på den baggrund, at der i forhold  

 til flertallets lovudkast indføres en generel anmeldelsesordning for  

 redaktionelle informationsdatabaser, at der indføres regler om sletning,  

 ajourføring, berigtigelse og kontrol svarende til lov om private registre, §  

 6, stk. 1-3, at der gives adgang til indsigt i redaktionelle  

 informationsdatabaser, at der indføjes en betingelse om, at registreringen i  

 en redaktionel informationsdatabase med henblik på offentliggørelse skal være  

 nødvendig for at varetage det redaktionelle arbejde, at der gives  

 Pressenævnet beføjelse til at afkræve enhver nødvendig oplysning til brug for  

 dets afgørelser samt efter indhentet udtalelse fra Registertilsynet beføjelse  

 til at tage stilling til, om de fornødne sikkerhedsforanstaltninger er  

 overholdt.
 4.2.3. Justitsministeriets vurdering.
 Hvorvidt redaktionelle informationsdatabaser bør være undergivet retlig  

 regulering, og i givet fald hvor intens denne regulering bør være, beror på  

 en politisk præget afvejning af på den ene side hensynet til presse- og  

 informationsfriheden og på den anden side hensynet til beskyttelsen af  

 privatlivets fred.
 En fri og aktiv presse er af afgørende betydning i et demokratisk samfund.  

 Hensynet til, at pressen kan udføre sine opgaver så godt som muligt, taler  

 for, at pressen sikres mulighed for, også ved inddragelse af ny teknik, at  

 arbejde frit og effektivt uden i unødigt omfang at være undergivet  

 lovbestemte begrænsninger og statslige kontrolforanstaltninger, navnlig i  

 research- og produktionsfasen.
Dette hensyn til presse- og informationsfriheden må imidlertidig afvejes  

 mod hensynet til privatlivets fred.
Inddragelsen af edb-teknologi i  

 massemediernes hverdag har nemlig gjort det muligt elektronisk at opbevare og  

 behandle meget store mængder information, herunder oplysninger om  

 enkeltpersoners rent private forhold.
Edb-teknologien indbærer, at  

 oplysningerne kan opbevares systematisk og langt mere tilgængelige end ved  

 tilsvarende manuelle arkiver, og at det bliver muligt at gå på tværs af den  

 opsamlede informationsmængde ved at søge på bestemte ord (fulltext-søgning).  

 Risikoen for krænkelser af privatlivets fred øges derved.
 Justitsministeriet har på den baggrund foretaget en opstramning i forhold  

 til flertallets lovudkast med henblik på at styrke beskyttelsen af  

 privatlivets fred.
 Den foretagne opstramning består navnlig i en pligt til at anmelde en  

 redaktionel informationsdatabase som betingelse for, at databasen kan blive  

 omfattet af loven, jf. lovforslagets § 3, stk. 1, og en tidsmæssig  

 begrænsning i adgangen til at opbevare oplysninger om enkeltpersoners rent  

 private forhold i en redaktionel informationsdatabase, jf. lovforslagets § 4,  

 stk. 3 og 4.
Med hensyn til anmeldelsespligten foreslås det i § 3, stk. 1, at en  

 redaktionel informationsdatabase for at blive omfattet af loven skal være  

 anmeldt til Pressenævnet og Registertilsynet.
Undladelse af at anmelde en  

 redaktionel informationsdatabase indebærer, at basen ikke bliver omfattet af  

 de foreslåede regler, men i stedet i hidtidigt omfang vil være undergivet  

 registerlovgivningens almindelige bestemmelser.
Sigtet med anmeldelsesordningen er at skabe klarhed over, hvilke  

 redaktionelle informationsdatabaser der er omfattet af lovforslaget, og  

 hvilke informationsdatabaser der er omfattet af registerlovgivningen.
Behovet  

 for en sådan klarhed skyldes ikke mindst, at den brede forståelse af  

 massemediebegrebet indebærer, at det ikke alene vil være pressen i sædvanlig  

 forstand, dvs. dagblade, ugeblade osv., men også små foreningsblade etc., der  

 vil kunne drive en redaktionel informationsdatabase i lovforslagets forstand.
 Efter lovforslagets § 7, stk. 1, om offentligt tilgængelige  

 informationsdatabaser skal det i forbindelse med anmeldelsen angives, hvem  

 der er ansvarlig for informationsdatabasen.
Justitsministeriet har ikke fundet grundlag for på tilsvarende måde at  

 stille krav om, at der i forbindelse med anmeldelsen af en redaktionel  

 informationsdatabase skal udpeges en ansvarlig.
Antallet af sådanne baser og  

 udskiftningen blandt de personer, der har adgang til dem, må antages at være  

 for omfattende til, at en sådan ordning ville være hensigtsmæssig.
 Et eventuelt strafansvar (for overtrædelse af navnlig lovforslagets § 4,  

 stk. 1 og 2, og § 5) må derfor i almindelighed ventes at ville blive pålagt  

 den virksomhed, der driver informationsdatabasen, jf. lovforslagets § 18,  

 stk. 2, medmindre der i den konkrete situation kan føres bevis for den  

 fornødne tilregnelse hos en enkeltperson, jf. lovforslagets § 18, stk. 1.
For at sikre en smidig og ubureaukratisk anmeldelsesordning foreslås det,  

 at et massemedie kan indgive en anmeldelse omfattende samtlige massemediets  

 redaktionelle informationsdatabaser.
Et massemedie, der driver flere  

 redaktionelle informationsdatabaser, kan således nøjes med een gang for alle  

 at indgive en anmeldelse omfattende samtlige de redaktionelle  

 informationsdatabaser, det pågældende massemedier til enhver tid måtte have.
Med hensyn til bestemmelsen i lovforslagets § 4, stk. 3, er sigtet - på  

 samme måde som den enslydende bestemmelse i § 9, stk. 3, gældende for  

 offentligt tilgængelige informationsdatabaser - at sætte en tidsmæssig grænse  

 for adgangen til at opbevare informationer om enkeltpersoners rent private  

 forhold i en redaktionel informationsdatabase.
Sådanne informationer må efter  

 forslaget som udgangspunkt ikke opbevares i informationsdatabasen, når der er  

 forløbet 3 år efter, at den begivenhed, der har givet anledning til  

 optagelsen i databasen, fandt sted, eller, hvis et sådant tidspunkt ikke kan  

 fastsættes, 3 år efter, at informationerne er optaget i  

 informationsdatabasen.
 Efter forslagets § 4, stk. 4, kan informationerne dog fortsat opbevares i  

 informationsdatabasen, hvis informationerne lovligt har været offentliggjort  

 i et massemedie, eller hvis informationerne opfylder betingelserne for at  

 være i en offentligt tilgængelig informationsdatabase, jf. § 9, stk. 3 og 4.  

 Ved at knytte disse undtagelser til forbudet mod et opbevare informationer om  

 enkeltpersoners rent private forhold i en redaktionel informationsdatabaser  

 er der efter Justitsministeriets opfattelse skabt en rimelig balance i  

 afvejningen af hensynet til den enkelte over for hensynet til pressens  

 arbejdsmuligheder.
 Justitsministeriet har nøje overvejet, hvorledes det mest hensigtsmæssigt  

 sikres, at bestemmelsen i lovforslagets § 4, stk. 3 og 4, om redaktionelle  

 informationsdatabasers indhold bliver efterlevet.
Justitsministeriet har på den ene side ikke fundet at kunne overlade det  

 til pressen i det hele selv at påse bestemmelsens overholdelse.
På den anden  

 side har Justitsministeriet heller ikke fundet at burde lade for eksempel  

 Registertilsynet føre almindeligt tilsyn med bestemmelsens overholdelse, idet  

 Registertilsynet derved - i hvert fald stikprøvevis - ville skulle gennemse  

 og vurdere pressens oplysninger på et tidspunkt, hvor oplysningerne endnu  

 ikke har været anvendt til offentliggørelse i et massemedie.
 Justitsministeriet foreslår derfor, at Pressenævnet efter § 14, stk. 1,  

 kan give påbud om, at der foretages sletning af informationer, der strider  

 mod bestemmelsen i § 4, stk. 3 og 4. Samtidig foreslås i § 15 en bestemmelse,  

 hvorefter Pressenævnet af enhver kan kræve alle oplysninger, der er af  

 betydning for nævnets virksomhed efter denne lov.
Pressenævnet får derved mulighed for, for eksempel på baggrund af en  

 henvendelse fra en privat person, at rette henvendelse til vedkommende  

 massemedie for at få oplysning om, hvilke informationer massemediet opbevarer  

 i dets redaktionelle informationsdatabaser om en bestemt person eller et  

 bestemt emne m.v.
På baggrund af disse oplysninger vil Pressenævnet kunne  

 tage stilling til, om der foreligger en overtrædelse af lovforslagets § 4,  

 stk. 3 og 4, og i givet fald meddele påbud om sletning af informationerne.
 Undladelse af at efterkomme påbudet straffes efter lovforslagets § 17,  

 stk. 1, nr. 2.
 Undladelse af at efterkomme Pressenævnets krav om oplysninger straffes  

 efter lovforslagets § 17, stk. 1, nr. 3.
Afgivelse af urigtige oplysninger til Pressenævnet kan straffes efter  

 straffelovens § 162 om afgivelse af urigtige erklæringer.
Hvis Pressenævnet  

 har en formodning om, at der er givet urigtige oplysniger, kan Pressenævnet  

 indgive anmeldelse til politiet.
Politiet vil derefter i overensstemmelse med  

 retsplejelovens almindelige regler kunne efterforske forholdet og i givet  

 fald med fornøden retskendelse kunne skaffe sig adgang til massemediets  

 redaktionelle informationsdatabaser.
 4.3. Offentligt tilgængelige informationsdatabaser.
 4.3.1. Udvalgsflertallets opfattelse.
Det er flertallets udgangspunkt, at der ikke bør være andre begrænsninger  

 i adgangen til at lade offentligt tilgængelige informationsdatabaser  

 indeholde personoplysninger end dem, der gælder for offentliggørelse i et  

 massemedie.
Hvis informationsdatabaser ikke må indeholde personoplysninger i  

 samme omfang som massemedier, vil deres værdi blive væsentligt reduceret, og  

 der vil efter flertallets opfattelse foreligge en ubegrundet indskrænkning af  

 informationsfriheden.
Det er flertallets opfattelse, at de risici for krænkelser af privatlivets  

 fred, der er forbundet med offentligt tilgængelige informationsdatabaser, i  

 videst muligt omfang må imødegås på samme måde, som når det drejer sig om  

 massemedier, d.v.s. gennem et ansvarssystem svarende til straffeloven og  

 medieansvarsloven.
Skadevirkningen af krænkelser af privatlivets fred i  

 massemedier beror først og fremmest på massemediernes udbredelse.
På den  

 anden side bevirker den omstændighed, at massemedier er offentligt  

 tilgængelige, at den, der med rette eller urette føler sig krænket, selv har  

 adgang til at blive bekendt med krænkelsen, således at den pågældende kan  

 søge krænkelsen imødegået gennem anvendelse af straffelovens og  

 medieansvarslovens ansvarssystem.
Det er herefter flertallets opfattelse, at  

 der ikke er behov for beskyttelsesforanstaltninger, der er væsentlig  

 anderledes end de beskyttelsesforanstaltninger, der er indeholdt i  

 straffeloven og medieansvarsloven, hvis en informationsdatabase er offentligt  

 tilgængelig.
 Flertallet foreslår derfor, at sådanne informationsdatabaser skal være  

 tilgængelige for enhver på almindelige forretningsvilkår, og at der skal  

 gælde regler om genmæle, der svarer til medieansvarslovens bestemmelser.
 Flertallet foreslår endvidere, at det udtrykkeligt forbydes at indlægge  

 personoplysninger i en offentligt tilgængelig informationsdatabase, når  

 oplysningen ikke lovligt ville kunne offentliggøres i et massemedie, f. eks.  

 fordi offentliggørelse af oplysningen ville være en overtrædelse af  

 straffelovens § 264 d eller en strafbar injurie efter § 267.
Gennemføres sådanne regler, vil der efter flertallets opfattelse ikke være  

 behov for, at en offentlig myndighed fastsætter særlige vilkår for optagelse  

 af personoplysninger som fastsat i det gældende kapitel 2 c i lov om private  

 registre.
Da flertallet endvidere principielt finder det betænkeligt, at en  

 offentlig myndighed kan fastsætte vilkår for pressens virksomhed eller dele  

 heraf, foreslås de gældende regler herom ophævet.
 Det findes heller ikke nødvendigt at opretholde bestemmelserne om, at en  

 informationsdatabase kun må indeholde allerede offentliggjort stof som  

 betingelse for at undtage den fra registerlovens almindelige bestemmelser.  

 Hvis en informationsdatabase er åben for enhver, må den omstændighed, at en  

 oplysning er optaget i informationsdatabasen, i denne henseende sidestilles  

 med offentliggørelse i et massemedie.
Under hensyn til, at der er tale om en form for massemedie, foreslår  

 flertallet tillige, at Pressenævnet og ikke Registertilsynet bliver tilsyns-  

 og klagemyndighed på området.
Offentligt tilgængelige informationsdatabaser  

 skal dog efter flertallets lovudkast for at være omfattet af loven være  

 anmeldt til Pressenævnet og Registertilsynet.
Så længe anmeldelse ikke er  

 sket, vil informationsdatabasen være omfattet af registerlovgivningen.
At der som en betingelse for at være omfattet af loven skal ske anmeldelse  

 til Pressenævnet skyldes, at afgørelseskompetencen efter udkastet foreslås  

 tillagt Pressenævnet.
Når der tillige skal ske anmeldelse til  

 Registertilsynet, der efter udkastet ingen beføjelser skal have over for  

 anmeldte offentligt tilgængelige informationsdatabaser, skyldes det, at  

 Registertilsynet bør gøres bekendt med, at der findes et edb-system, som  

 efter almindelige regler ville være underlagt Registertilsynets  

 tilsynsbeføjelser, men som på grund af edbsystemets særlige karakter af  

 offentligt tilgængelig informationsdatabase falder uden for Registertilsynets  

 kompetence.
Den afgørende forskel på en offentligt tilgængelig informationsdatabase og  

 et traditionelt massemedie er, at en oplysning i en informationsdatabase kan  

 stå i informationsdatabasen til stadighed og være meget let at finde frem.  

 Der er derfor efter flertallets opfattelse et særligt behov for, at  

 informationsdatabaser kan pålægges at berigtige og ajourføre oplysninger.
En  

 personoplysning, der er offentliggjort i et massemedie, vil i reglen være  

 glemt efter kortere eller længere tids forløb, medens dette ikke gælder  

 registrering i en informationsdatabase.
Dette kan udtrykkes således, at  

 »retten til at blive glemt« trues.
Flertallet finder, at der på  

 dette punkt bør ske en regulering til beskyttelse af privatlivets fred ud  

 over de generelle regler, der findes i straffeloven.
Der foreslås derfor  

 gennemført særlige regler om sletning, rettelse eller ajourføring af  

 oplysninger, der opbevares i en informationsdatabase, som løbende bliver  

 eller kan blive ajourført.
Det foreslås endvidere, at oplysninger, der kan virke krænkende for en  

 eller flere enkeltpersoner, skal slettes i offentligt tilgængelige  

 informationsdatabaser inden udløbet af en fastsat frist.
Slettelse skal dog  

 efter flertallets opfattelse ikke ske, såfremt det skønnes, at der består en  

 sådan interesse i, at oplysningen er offentligt tilgængelig, at hensynet til  

 den enkeltes interesse i, at oplysningen slettes, findes at burde vige for  

 hensynet til informationsfriheden.
 4.3.2. Mindretallets opfattelse.
 Mindretallet kan i det store og hele tilslutte sig flertallets forslag til  

 regulering af offentligt tilgængelige informationsdatabaser.
Mindretallet peger dog på, at der er behov for en uddybning af, hvilke  

 forhold den ansvarlige for informationsdatabasen skal iagttage for at kunne  

 overholde det foreslåede forbud mod, at en offentligt tilgængelig  

 informationsdatabase ikke må indeholde information, der ikke lovligt kan  

 offentliggøres i et massemedie.
Det er i flertallets hovedsynspunkt kort  

 omtalt, at en offentliggørelse vil kunne indebære overtrædelse af  

 straffelovens § 264 d eller en straf for injurier efter § 267, men i øvrigt  

 er der ikke angivet nærmere retningslinier for, hvilke hensyn den ansvarlige  

 skal tage ved indlæggelsen af oplysningerne i informationsdatabasen.
En  

 nærmere omtale af de 2 straffebestemmelser og disses fortolkning med  

 eksempler fra domstolspraksis ville efter mindretallets opfattelse være en  

 støtte for forståelsen af forbudsreglen.
For så vidt angår spørgsmålet om opbevaring af oplysninger om  

 enkeltpersoners rent private forhold er mindretallet af den opfattelse, at  

 reglen bør være, at sådanne oplysninger ikke opbevares i en offentlig  

 tilgængelig informationsdatabase i mere end 3 år.
Efter et sådant tidsrum må  

 det efter mindretallets opfattelse antages, at den eventuelle nyheds- eller  

 informationsværdi er aftaget så meget, at hensynet til informationsfriheden  

 må vige for hensynet til den enkelte.
Der bør dog efter mindretallets  

 opfattelse være en adgang til at overføre disse oplysninger til en eventuel  

 intern database til brug for massemediet med henblik på eventuel senere  

 fornyet offentliggørelse.
 For offentligt tilgængelige informationsdatabaser bør der desuden  

 fastsættes regler om sikkerhedsforanstaltninger svarende til lov om private  

 registre m.v., § 6.
 4.3.3. Justitsministeriets vurdering.
 Justitsministeriet kan i princippet tilslutte sig flertallets forslag til  

 regulering af offentligt tilgængelige informationsdatabaser.
 Justitsministeriet har dog, blandt på baggrund af de høringssvar man har  

 modtaget om betænkningen, fundet at burde foretage forskellige ændringer og  

 justeringer i udvalgsflertallets lovudkast.
 Justitsministeriet kan tiltræde, at det er Pressenævnet og ikke  

 Registertilsynet, som tillægges beføjelse til at træffe afgørelser om  

 indholdet m.v. af informationsdatabaserne.
Justitsministeriet har dog ikke fundet at burde medtage en bestemmelse  

 svarende til flertalsudkastets § 13, nr. 1, hvorefter Pressenævnet (af egen  

 drift eller efter anmodning) kan påbyde, at der foretages sletning, rettelse  

 eller ajourføring af oplysninger, der ikke lovligt kan offentliggøres i et  

 massemedie.
Der er, som påpeget i Pressenævnets høringssvar, tale om en  

 typisk domstolsopgave, som ligger uden for nævnets opgaver efter  

 medieansvarsloven.
 Også afgørelsen af, om en oplysning i en informationsdatabase skal  

 slettes, rettes eller ajourføres, fordi den er urigtig eller vildledende, bør  

 efter Justitsministeriets opfattelse træffes af domstolene og ikke af  

 Pressenævnet.
 Pressenævnet vil derimod, ligesom det er tilfældet efter  

 medieansvarslovens genmæleregler, efter reglerne i forslagets § 14, stk. 2,  

 jf. § 11, kunne tage stilling til spørgsmålet, om der skal optages et  

 genmæle.
 Med hensyn til genmæle foreslår udvalgsflertallet en bestemmelse,  

 hvorefter »medieansvarslovens kapitel 6 om genmæle finder tilsvarende  

 anvendelse«, jf. udkastets § 9, stk. 2.
 Informationsdatabaserne adskiller sig i deres tekniske form og i den måde,  

 hvorpå de i dag anvendes, på en række punkter væsentligt fra de medier, der  

 er omfattet af medieansvarslovens § 1, nr. 1 og 2. Justitsministeriet har som  

 følge heraf og på baggrund af lovtekniske overvejelser fundet det rigtigst,  

 at der i loven medtages bestemmelser, som tilpasser medieansvarslovens  

 genmælebestemmelser til offentligt tilgængelige informationsdatabaser.
Efter medieansvarslovens § 36, stk. 3, skal anmodning om genmæle  

 fremsendes til redaktøren senest 4 uger efter offentliggørelsen af de  

 faktiske oplysninger, der ønskes imødegået.
Ved oplysninger i en offentlig  

 tilgængelig informationsdatabase er der imidlertid et behov for at fastslå,  

 hvad der skal forstås ved offentliggørelsestidspunktet, idet det vil bero på  

 tilfældigheder, hvornår den, der vil søge genmæle optaget, bliver bekendt med  

 de indlagte oplysninger. 4 ugers fristen kan således navnlig ikke regnes fra  

 tidspunktet for indlæggelsen, idet der er tale om en vedvarende krænkelse,  

 sålænge oplysningerne findes i den offentligt tilgængelige  

 informationsdatabase.
Justitsministeriet har på den baggrund foreslået en  

 bestemmelse, § 11, stk. 3, hvorefter anmodning om genmæle kan fremsættes,  

 sålænge de oplysninger, der ønskes imødegået, befinder sig i  

 informationsdatabasen.
Anmodning om genmæle kan således ikke fremsættes, når  

 de oplysninger, der ønskes imødegået, er slettet, berigtiget eller ajourført.
Justitsministeriet har samtidig foreslået en bestemmelse i § 11, stk. 4,  

 hvorefter pligten til at optage et genmæle bortfalder, såfremt de  

 oplysninger, der begrunder genmælet, forinden er slettet, berigtiget eller  

 ajourført.
Efter Justitsministeriets opfattelse giver det ingen mening i  

 informationsdatabasen at optage et genmæle, når de oplysninger, der begrunder  

 genmælet, ikke længere er offentligt tilgængelige i informationsdatabasen.
 Ud over afgørelser om genmæle vil Pressenævnet efter Justitsministeriets  

 forslag skulle træffe afgørelse om, hvorvidt informationsdatabasen indeholder  

 oplysninger, hvis offentliggørelse ville være i strid med god presseskik, jf.  

 forslagets § 14, stk. 1, jf. § 9, stk. 2, og om opbevaring af oplysninger om  

 rent private forhold, jf. forslagets § 14, stk. 1, jf. § 9, stk. 3 og 4.
 Pressenævnets afgørelser vil i overensstemmelse med almindelige regler  

 kunne indbringes for domstolene, jf. grundlovens § 63.
Pressenævnet vil efter forslaget ikke skulle træffe afgørelse om, hvorvidt  

 en oplysning lovligt kan offentliggøres i et massemedie, jf. forslagets § 9,  

 stk. 1. Overtrædelse af bestemmelsen straffes efter § 17, stk. 1, nr. 1, og  

 det vil derfor være domstolene, der efter almindelige regler vil skulle tage  

 stilling til, om bestemmelsen er overtrådt.
Det samme gælder bestemmelsen i  

 forslagets § 10, nr. 2 og 3, hvorefter der efter anmodning skal foretages  

 sletning, rettelse eller ajourføring, når en tidligere omtalt retsafgørelse  

 eller administrativ afgørelse er blevet ændret, eller når strafforfølgning i  

 en tidligere omtalt sag opgives, eller når der i en sådan sag sker  

 frifindelse.
Efter forslagets § 10, nr. 1, skal der efter anmodning foretages sletning,  

 rettelse eller ajourføring, når informationerne er urigtige eller  

 vildledende.
Efter forslaget er der ikke knyttet straf til overtrædelse af  

 denne bestemmelse.
Det vil derfor være domstolene, som under et civilt  

 anerkendelsessøgsmål i givet fald vil skulle tage stilling til, om  

 bestemmelsen er overtrådt.
Den, oplysningerne angår, kan dog i stedet for at  

 anlægge civilt søgsmål med påstand om sletning, rettelse eller ajourføring  

 fremsætte anmodning om genmæle.
Afslår den ansvarlige for  

 informationsdatabasen at optage genmælet, kan Pressenævnet efter forslagets §  

 14, stk. 2, give påbud om genmælets optagelse i informationsdatabasen.
 Efter bestemmelsen i lovforslagets § 10 skal der som nævnt ske sletning,  

 rettelse eller ajourføring, når der fremsættes anmodning herom, og  

 betingelserne herfor i nr. 1-3 er opfyldt.
Justitsministeriet har overvejet at indsætte en bestemmelse om, at  

 informationsdatabasen også af egen drift skal foretage rettelse m.v., når man  

 bliver opmærksom på fejl.
Justitsministeriet har dog ikke fundet det  

 nødvendigt at medtage en bestemmelse af denne karakter, idet det må  

 forventes, at udbyderne af informationer selv har en væsentlig  

 forretningsmæssig interesse i at opdatere basen med korrekte oplysninger.
Med hensyn til spørgsmålet om adgangen til efter begæring at få meddelelse  

 om de informationer, der er optaget i en informationsdatabase om vedkommende  

 selv, er Justitsministeriet enig med udvalget i, at en undladelse af at  

 efterkomme en begæring herom alene skal være strafsanktioneret, og at der  

 ikke skal være en adgang til at klage herover til Registertilsynet eller  

 Pressenævnet.
Når Justitsministeriet ikke her foreslår indført en adgang til  

 at klage over egenaccess-spørgsmål skyldes det, at offentligt tilgængelige  

 informationsdatabaser netop er offentlige.
Nægtelse af egenaccess kan derfor  

 ikke kan skyldes et ønske om at holde oplysninger skjult, sådan at man i  

 givet fald skulle søge en myndigheds hjælp til at finde dem frem.
 4.4. CD-ROM.
 4.4.1. Udvalgsflertallets synspunkter.
 Som nævnt under pkt. 4.1. er informationsdatabaser, hvori der udelukkende  

 er indlagt allerede offentliggjort stof uændret i forhold til  

 offentliggørelsen, ikke omfattet af udvalgsflertallets lovudkast og  

 udvalgsflertallet foreslår, at sådanne informationsdatabaser skal undtages  

 fra registerlovgivningen.
 En informationsdatabase der alene indeholder allerede offentliggjort stof  

 uændret i forhold til offentliggørelsen kan have form af transportable  

 datalagre, herunder navnlig de såkaldte CD-ROM, jf. oven for under pkt. 3.4.
 Udvalgsflertallet finder ikke, at de forholdsregler til sikring af den  

 enkeltes integritet, der foreslås for så vidt angår andre offentligt  

 tilgængelige informationsdatabaser, kan komme på tale for så vidt angår de  

 her omhandlede informationsdatabaser.
 For det første henviser udvalget til, at enhver restriktion i adgangen til  

 at lagre f. eks. avisartikler på en database vil stride mod selve den ide at  

 fremstille eller markedsføre en komplet eller begrænset edb-baseret samling  

 af et tidsskrift, dagblad, tv-avis eller lignende.
 Udvalgsflertallet henviser for det andet til, at ethvert krav om, at den  

 virksomhed, der vil fremstille og markedsføre samlinger af allerede  

 offentliggjorte mediefrembringelser, skal foretage en nærmere gennemgang af  

 den uoverskuelige stofmængde, der vil være tale om, med henblik på en  

 vurdering af, om det opfylder det ene eller andet krav til offentliggørelse,  

 vil være så omkostningskrævende, at mediet ikke vil kunne svare sig  

 økonomisk.
 For det tredje henviser flertallet til, at medieansvarslovens bestemmelser  

 om genmæle vil bevirke, at en informationsdatabase, hvori der løbende  

 indlægges nye udgaver af de publikationer, som vedkommende massemedie består  

 af, herigennem også vil komme til at indeholde den offentliggørelse af et  

 genmæle, som en uberettiget eller urigtig oplysning måtte give anledning til.
Flertallet erkender, at det gennem de tekniske muligheder for  

 fritekstsøgning m.v. vil kunne være muligt ved hjælp af et sådant medie at  

 skaffe sig et hurtigt og dækkende billede af en enkeltperson, der ofte  

 optræder i mediet, og at der herved kan åbnes for en eventuel krænkelse af  

 dennes integritet, som det for så vidt er registerlovgivningens målsætning at  

 hindre.
Flertallet kan imidlertid ikke pege på forholdsregler til imødegåelse  

 heraf, der ikke samtidig i realiteten vil indebære et forbud mod et sådant  

 medie.
 Flertallet finder dog samtidig anledning til at pege på, at der i de  

 nævnte tilfælde, under de gældende presseetiske regler, typisk vil være tale  

 om pressevante »offentlige« personer.
 4.4.2 Mindretallets synspunkter.
 Mindretallet erkender, at en ændring af den gældende retstilstand  

 forekommer nødvendig, men finder flertallets forslag om helt at opgive at  

 foretage en retlig regulering for vidtgående.
Mindretallet finder, at en mulighed ville være allerede ved indlæggelsen  

 af de uredigerede offentliggjorte artikler med henblik på produktion af CD-  

 ROM at indsætte blokeringer på visse personnavne, hvortil der knytter sig  

 oplysninger af særlig følsom karakter.
Mindretallet anfører, at dette ikke  

 betyder, at man er afskåret fra at søge på emner og lignende, og artiklen,  

 hvoraf navnet kan fremgå, bliver fundet frem, men er dog en hindring for den  

 umiddelbart tværgående og brede profilering af personen.
Sådanne blokeringer  

 kan af praktiske grunde efter mindretallets opfattelse mest hensigtsmæssigt  

 indsættes samtidig med indlæggelsen af artiklen.
 Mindretallet anfører, at der i hvert fald fortsat bør være et ansvar for,  

 at oplysningerne berigtiges i behørigt omfang, og herudover krav om at  

 iagttage rimelige sikkerhedsforanstaltninger (svarende til lov om private  

 registre § 6) ved indlæggelse af artiklerne m.v. og senere ved  

 videregivelse/distribution.
Der bør efter mindretallets opfattelse være en pligt til at sørge for, at  

 de i medieansvarsloven fastsatte genmæleregler eller senere afsagte domme om  

 berigtigelse sikres gennemført på fornøden hensigtsmæssig måde og i  

 overensstemmelse med foreskrevne pålæg/domme etc.
Det må i denne sammenhæng  

 forudsættes, at distribution af CD-ROM er baseret på abonnementsordninger,  

 således af eventuelle berigtigelser kommer ud til rette modtager.
Detaljerne  

 i en sådan ordning kan efter mindretallets opfattelse ikke beskrives på det  

 foreliggende grundlag, men forudsætter en dyberegående undersøgelse.
Informationsdatabaser, som alene indeholder tidligere uredigerede  

 offentliggjorte artikler, skal dog efter mindretallets opfattelse ikke  

 opfylde samtlige de i flertalsudkastets kapitel 3 foreslåede regler om  

 offentligt tilgængelige informationsdatabaser.
Dette hænger sammen med, at  

 indlæggelsen af stoffet svarer til det offentliggjorte stof.
Der skal derfor  

 ikke foretages en selvstændig vurdering af det lovlige i indholdet eller af,  

 om offentliggørelsen vil være i strid med god presseskik, idet dette er  

 afklaret i reglerne i medieansvarsloven.
Der bør dog efter mindretallets  

 opfattelse ske anmeldelse af en sådan informationsdatabase.
Desuden er der  

 behov for at åbne adgang for registerindsigt i det register, som antages at  

 danne grundlag for produktionen af CD-ROM, og sædvanlig klageadgang, hvis en  

 sådan indsigt ikke imødekommes.
 4.4.3. Justitsministeriets vurdering.
Justitsministeriet kan tiltræde flertallets synspunkter.
CD-ROM  

 indeholdende f.eks. en årgang af en avis bevæger sig allerede i dag på tværs  

 af landegrænserne.
Udover de praktiske vanskeligheder som en lovregulering,  

 som beskrevet af udvalgsflertallet, ville medføre, vil det efter  

 Justitsministeriets opfattelse ikke være rimeligt at stille krav om, at  

 danske CD-ROM skal undergives forskellige begrænsninger med hensyn til  

 indholdet eller muligheden for let af finde frem til indholdet, når sådanne  

 krav ikke kan stilles til udenlandske CD-ROM, som frit kan indføres til  

 Danmark.
Det foreslås derfor, at denne form for informationsformidling helt  

 undtages fra retlig regulering i registerlovgivningen, og at den ikke  

 omfattes af det foreliggende lovforslags bestemmelser om offentligt  

 tilgængelige informationsdatabaser.
 5. Lovforslagets økonomiske og administrative konsekvenser.
Lovforslaget vil kunne indebære en vis udvidelse af Pressenævnets  

 arbejdsbyrde.
Det er imidlertid ikke på nuværende tidspunkt muligt at tage  

 stilling til spørgsmålet om en eventuel ressourcetilførsel, idet dette bl.a.  

 vil bero på antallet af klagesager.
Dette spørgsmål vil indgå i den årlige  

 vurdering af nævnets ressourcebehov, der i medfør af medieansvarslovens § 52,  

 stk. 3, finansieres af massemedierne.
 Forslaget skønnes i øvrigt ikke at indebære økonomiske eller  

 administrative konsekvenser af væsentlig betydning for det offentlige.
 6. Hørte myndigheder.
 Betænkning nr. 1233/1992 om pressens informationsregistre har været sendt  

 til høring hos:
 Pressenævnet, Statsministeriet, Registertilsynet, Generaldirektoratet for  

 Post- og Telegrafvæsenet, Danmarks Radio, TV 2, Dansk Journalistforbund,  

 Danske Dagblades Forening, Dansk Fagpresseforening, Dansk Magasinpresses  

 Udgiverforening, Udvalget vedrørende Lokal Radio og TV, Sammenslutningen af  

 Lokale Radio- og TV-stationer, Præsidenterne for Østre Landsret, Vestre  

 Landsret, Københavns Byret, Retten i Århus, Retten i Odense, Retten i  

 Aalborg, Den Danske Dommerforening, Foreningen af Dommerfuldmægtige i  

 Danmark, Rigsadvokaten, Rigspolitichefen, Politidirektøren i København,  

 Foreningen af Politimestre i Danmark, Politifuldmægtigforeningen,  

 Advokatrådet, Foreningen for Undersøgende Journalistik, Prosa,  

 Forbrugerstyrelsen og Forbrugerrådet.
Bemærkninger til lovforslagets enkelte bestemmelser Til kapitel 1 Til § 1 Bestemmelsen i stk. 1 fastslår, at loven gælder for  

 informationsdatabaser, der er massemedier, eller som drives i tilknytning til  

 en eller flere virksomheder, der udgiver massemedier.
Bestemmelsen svarer til § 2, stk. 1, i udvalgsflertallets lovudkast.
Ordet  

 »indenlandske« er dog udgået.
Det skyldes, at lovens  

 anvendelsesområde er knyttet til begrebet »massemedie«, sådan som  

 dette er fastlagt i medieansvarsloven, jf. forslagets § 2, stk. 1.
 En informationsdatabase vil herefter for det første være omfattet  

 af lovforslaget, hvis den drives i tilknytning til en eller flere  

 virksomheder, der udgiver massemedier.
En informationsdatabase vil for det andet være omfattet af  

 forslaget, hvis den opfylder betingelserne for at være omfattet af  

 medieansvarslovens § 1, nr. 3. Informationsdatabasen er i så fald selv et  

 massemedie.
Med hensyn til, hvilken lov der gælder for informationsdatabasen,  

 henvises til bemærkningerne til § 7, stk. 2.
 Der henvises i øvrigt til bemærkningerne til flertalsudkastets § 2, stk.  

 1.
 Bestemmelsen i stk. 2 svarer med redaktionelle ændringer til  

 flertalsudkastets § 2, stk. 2. Der henvises til flertallets bemærkninger til  

 denne bestemmelse.
 Henvisninger i indlagte artikler til stof, der ikke er indlagt, f. eks.  

 billedhenvisninger, samt andre meningsforstyrrende henvisninger, forudsættes  

 at kunne udelades, uden at databasens indhold derved mister sin karakter af  

 at være indlagt »uændret i forhold til offentliggørelsen«.
Til § 2 Bestemmelsen svarer med visse redaktionelle ændringer til  

 flertalsudkastets § 1.
 Ved forslagets § 2, stk. 3, er der i forhold til flertalsudkastets § 1,  

 stk. 3, foretaget den præcisering, at der ved redaktionelle  

 informationasadatabaser forstås informationsdatabaser eller klart adskilte  

 dele heraf, der alene drives som led i journalistisk eller redaktionelt  

 arbejde med henblik på offentliggørelse i et massemedie.
Til kapitel 2 Til § 3 Forslagets § 3 er nyt i forhold til udvalgsflertallets lovudkast.  

 Bestemmelsen er medtaget for at skabe klarhed over, hvilke databaser der er  

 omfattet af lovforslagets bestemmelser om redaktionelle  

 informationsdatabaser, og hvilke databaser der falder uden for lovforslaget  

 og dermed i hvert fald som udgangspunkt vil være omfattet af  

 registerlovgivningens almindelige regler.
Anmeldelsesordningen vil således  

 for Registertilsynet indebærer en klar afgrænsning af tilsynets  

 kompetenceområde.
 At der efter forslaget også skal ske anmeldelse til Pressenævnet skyldes  

 den kompetence, som nævnet efter bestemmelserne i §§ 14 og 15 foreslås  

 tillagt i forhold til redaktionelle informationsdatabaser.
Efter stk. 2 kan et massemedie indgive anmeldelse omfattende  

 samtlige redaktionelle informationsdatabaser.
Et massemedie behøver således  

 ikke at indgive en ny anmeldelse, hver gang man får en ny  

 informationsdatabase.
Massemediet kan een gang for alle anmelde samtlige  

 massemediets redaktionelle informationsdatabaser, det vil sige alle de baser,  

 massemediet til enhver tid måtte have.
Efter stk. 3 offentliggør Registertilsynet hvert år en fortegnelse  

 over anmeldte redaktionelle informationsdatabaser.
Offentliggørelsen kan ske  

 i Registertilsynets Årsberetning.
Fortegnelsen gør det muligt for pressen,  

 Folketinget og interesserede i almindelighed at få overblik over, hvilke  

 massemedier der driver redaktionelle informationsdatabaser.
Til § 4 Stk. 1 fastlægger den personkreds, der må få adgang til en  

 redaktionel informationsdatabase.
Bestemmelsen svarer med redaktionelle  

 ændringer til flertalsudkastets § 3, 1. led.
På moderne redaktioner arbejder journalister side om side med  

 administrativt ansatte medarbejdere i for eksempel arkivfunktioner og  

 redaktionssekretariater.
Formuleringen »massemediets journalister og  

 redaktionsmedarbejdere« forudsættes på den baggrund også at omfatte  

 andre medarbejdere, der som led i deres almindelige arbejde, for eksempel med  

 indlægning af oplysninger eller hjælp til research, har til opgave at betjene  

 den redaktionelle informationsdatabase.
Bestemmelsen i stk. 2 fastlægger det formål, til hvis opfyldelse  

 massemediets journalister og redaktionsmedarbejdere må få adgang til en  

 redaktionel informationsdatabase.
I forhold til flertalsudkastets § 3, 2.  

 led, er valgt den formulering, at journalister og redaktionsmedarbejdere ikke  

 må få adgang til eller benytte informationsdatabasen til andet end  

 journalistisk eller redaktionelt arbejde, der udføres med henblik på  

 offentliggørelse i massemediet.
Med denne formulering tilsigtes det  

 præciseret, at ingen, heller ikke journalister eller redaktionsmedarbejdere,  

 må få adgang til eller benytte en redaktionel informationsdatabase til at  

 søge oplysninger til private eller i øvrigt uvedkommende formål.
Efter stk. 3 må oplysninger om enkeltpersoners rent private forhold  

 ikke opbevares i en redaktionel informationsdatabase, når der er forløbet 3  

 år efter, at den begivenhed, der har givet anledning til optagelsen i  

 databasen, fandt sted, eller, hvis et sådant tidspunkt ikke kan fastsættes, 3  

 år efter, at informationerne er optaget i informationsdatabasen.
Bestemmelsen  

 svarer til lovforslagets § 9, stk. 3, og med redaktionelle ændringer til  

 flertalsudkastets § 8, stk. 3, om offentligt tilgængelige  

 informationsdatabaser.
 I stk. 4 er der angivet to undtagelser fra forbudet i stk. 3 mod  

 efter udløbet af 3 års-fristen at opbevare informationer om enkeltpersoners  

 rent private forhold i en redaktionel informationsdatabase.
 Efter den første undtagelse må informationer om enkeltpersoners rent  

 private forhold opbevares i en redaktionel informationsdatabase også efter  

 udløbet af 3 års-fristen, hvis informationerne lovligt har været  

 offentliggjort i et massemedie.
 Denne undtagelse skal ses i sammenhæng med bestemmelsen i forslagets § 1,  

 stk. 2, sammenholdt med §§ 19 og 20. Efter disse bestemmelser falder  

 informationsdatabaser, hvori der udelukkende er indlagt allerede  

 offentliggjorte periodiske skrifter eller lyd- og billedprogrammer, der er  

 omfattet af medieansvarslovens § 1, nr. 1 eller 2, eller dele heraf, helt  

 uden for såvel lovforslaget som registerlovgivningen, når indlæggelsen i  

 disse baser er sket uændret i forhold til offentliggørelsen.
 Da det således vil være muligt for pressen at oprette baser, der alene  

 består af allerede offentliggjort stof, herunder informationer om  

 enkeltpersoners rent private forhold, har Justitsministeriet ikke fundet at  

 burde forbyde, at dette offentliggjorte stof må være i en redaktionel  

 informationsdatabase.
Det er en forudsætning, at informationerne lovligt har været  

 offentliggjort i et massemedie.
Undtagelsen gælder således ikke, hvis  

 offentliggørelsen ved dom er fundet ulovlig.
I forbindelse med anvendelsen af  

 dette stof til ny offentliggørelse vil det i øvrigt påhvile pressen efter  

 medieansvarslovens og straffelovens almindelige regler at påse, at der ikke  

 efter den oprindelige lovlige offentliggørelse er indtrådt omstændigheder,  

 for eksempel afsigelse af en dom, der bevirker, at fornyet, uændret  

 offentliggørelse ikke vil være lovlig.
 Efter den anden undtagelse fra reglen i stk. 3 må informationer om  

 enkeltpersoners rent private forhold opbevares i en redaktionel  

 informationsdatabase også efter udløbet af 3 års-fristen, hvis  

 informationerne opfylder betingelserne for at være i en offentligt  

 tilgængelig informationsdatabase, jf. § 9, stk. 3 og 4. De informationer, der  

 lovligt vil kunne være i en offentligt tilgængelig informationsdatabase, vil  

 således altid lovligt kunne være i en redaktionel informationsdatabase.
Til § 5 Efter § 5, 1. led, skal der træffes de fornødne  

 sikkerhedsforanstaltninger mod, at uvedkommende får adgang til en redaktionel  

 informationsdatabase.
Bestemmelsen svarer til flertalsudkastets § 4.
Efter forslagets § 5, 2. led, skal der endvidere træffes de  

 fornødne sikkerhedsforanstaltninger mod, at informationsdatabasen benyttes  

 til uvedkommende formål.
Efter forslagets § 4, stk. 2, må journalister og  

 redaktionsmedarbejdere ikke få adgang til eller benytte en redaktionel  

 informationsdatabase til andet end journalistisk eller redaktionelt arbejde,  

 der udføres med henblik på offentliggørelse i massemediet.
Andre formål vil i  

 almindelighed være »uvedkommende« efter § 5, 2. led.
Til kapitel 3 Til § 6 Bestemmelsen svarer til flertalsudkastets § 5.
Til § 7 Bestemmelsen svarer til flertalsudkastets § 6, men med den tilføjelse, at  

 det i forbindelse med anmeldelsen skal angives, hvem der er ansvarlig for  

 informationsdatabasen.
Efter flertalsudkastets § 6, stk. 2, er der en pligt til straks at  

 anmelde, hvem der er ansvarlig for informationsdatabasen, medmindre  

 informationsdatabasen er et massemedie.
Undladelse heraf skal efter  

 flertalsudkastet kunne straffes, men skal ikke indebære, at  

 informationsdatabasen falder uden for loven.
Efter Justitsministeriets forslag vil undladelse af at angive, hvem der er  

 ansvarlig for informationsdatabasen, ikke kunne straffes.
Konsekvensen af  

 undladelsen er i stedet, at informationsdatabasen, selv om den anmeldes, ikke  

 bliver omfattet af forslaget.
 Med hensyn til den ansvarliges pligter m.v. henvises til bemærkningerne  

 til flertalsudkastets § 6, stk. 2.
Stk. 2 er nyt i forhold til udvalgsflertallets lovudkast.
Udvalget  

 lagde i betænkningen til grund, at en informationsdatabase efter  

 omstændighederne selv vil kunne være et massemedie, jf. medieansvarslovens §  

 1, nr. 3. Det gælder f. eks.
POLTXT.
Hvis en sådan informationsdatabase  

 anmeldes efter medieansvarslovens § 8, stk. 2, vil den efter  

 udvalgsflertallets udkast være omfattet af såvel medieansvarslovens som  

 flertalsudkastets bestemmelser, medmindre informationsdatabasen i  

 flertalsudkastets enkelte bestemmelser er undtaget fra udkastet, jf. f. eks.  

 udkastets § 6.
Justitsministeriet har fundet det mindre hensigtsmæssigt, at en offentligt  

 tilgængelig informationsdatabase kan være omfattet af såvel  

 medieansvarslovens som forslagets bestemmelser.
Det vil kunne skabe  

 unødvendige tvivls- og fortolkningsspørgsmål.
 Justitsministeriet foreslår på den baggrund i stedet, at en offentligt  

 tilgængelig informationsdatabase ikke samtidig kan være omfattet af  

 medieansvarslovens og forslagets bestemmelser.
Til § 8 Bestemmelsen svarer til flertalsudkastets § 7.
Til § 9 Bestemmelsen svarer med enkelte redaktionelle ændringer til  

 flertalsudkastets § 8.
Til § 10 Bestemmelsen svarer til flertalsudkastets § 9, stk. 1, dog at ordene  

 »eller frafaldes« er udgået af § 10, nr. 3 for at bringe  

 terminologien i overensstemmelse med den, der nu anvendes i retsplejeloven.
Til § 11 Efter flertalsudkastets § 9, stk. 2, finder medieansvarslovens kapitel 6  

 om genmæle tilsvarende anvendelse.
 Informationsdatabaserne adskiller sig i deres tekniske form og i den måde,  

 hvorpå de i dag anvendes, på en række punkter væsentligt fra de medier, der  

 er omfattet af medieansvarslovens § 1, nr. 1 og 2. Justitsministeriet har som  

 følge heraf og på baggrund af nogle lovtekniske overvejelser fundet det  

 rigtigst, at der i loven medtages bestemmelser, som tilpasser  

 medieansvarslovens genmælebestemmelser til offentligt tilgængelige  

 informationsdatabaser.
 Efter stk. 1 finder bestemmelserne i medieansvarslovens kapitel 6  

 om genmæle derfor tilsvarende anvendelse, jf. dog stk. 2-4 og § 13, stk. 2.
Efter stk. 2 påhviler de pligter, der efter medieansvarslovens  

 bestemmelser om genmæle påhviler redaktøren, efter forslaget den ansvarlige  

 for informationsdatabasen Efter medieansvarslovens § 36, stk. 3, skal anmodning om genmæle  

 fremsendes til redaktøren senest 4 uger efter offentliggørelsen af de  

 faktiske oplysninger, der ønskes imødegået.
Ved oplysninger i en offentlig  

 tilgængelig informationsdatabase er der imidlertid et behov for at fastslå,  

 hvad der skal forstås ved offentliggørelsestidspunktet, idet det vil bero på  

 tilfældigheder, hvornår den, der vil søge genmæle optaget, bliver bekendt med  

 de indlagte oplysninger. 4 ugers fristen kan således navnlig ikke regnes fra  

 tidspunktet for indlæggelsen, idet der er tale om en vedvarende krænkelse,  

 sålænge oplysningerne findes i den offentligt tilgængelige  

 informationsdatabase.
Justitsministeriet foreslår på den baggrund i stk.  

 3, at anmodning om genmæle kan fremsættes, sålænge de oplysninger, der  

 ønskes imødegået, befinder sig i informationsdatabasen.
Anmodning om genmæle  

 kan således ikke fremsættes, når de oplysninger, der ønskes imødegået, er  

 slettet, berigtiget eller ajourført.
Det foreslås endvidere i stk. 4, at pligten til at optage et  

 genmæle bortfalder, såfremt de oplysninger, der begrunder genmælet, forinden  

 er slettet, berigtiget eller ajourført.
Efter Justitsministeriets opfattelse  

 giver det ingen mening i informationsdatabasen at optage et genmæle, når de  

 oplysninger, der begrunder genmælet, ikke længere er offentligt tilgængelige  

 i informationsdatabasen.
Til § 12 Bestemmelsen svarer til flertalsudkastets § 11.
Til kapitel 4 Til § 13 Bestemmelsen i stk. 1 fastlægger, hvilke spørgsmål der kan  

 indbringes for Pressenævnet.
Det drejer sig om overtrædelse af § 9, stk. 2-4.  

 Det er efter bestemmelsen en forudsætning for at kunne indbringe spørgsmålet  

 for Pressenævnet, at man først har fremsat sin anmodning om sletning eller  

 optagelse af et genmæle over for den ansvarlige.
Nægter den ansvarlige at  

 imødekomme anmodningen, kan sagen straks indbringes for Pressenævnet.
Sagen  

 skal efter stk. 2 indbringes for Pressenævnet senest 4 uger efter, at  

 afslaget er kommet frem.
Har den ansvarlige ikke besvaret anmodningen inden 4  

 uger, kan den pågældende herefter klage til Pressenævnet.
Klagen skal efter  

stk. 2 i denne situation indbringes for Pressenævnet senest 4 uger  

 efter, at klagen efter stk. 1 kunne indgives.
Pressenævnet vil efter forslaget ikke skulle træffe afgørelse om, hvorvidt  

 en oplysning lovligt kan offentliggøres i et massemedie, jf. forslagets § 9,  

 stk. 1. Overtrædelse af bestemmelsen straffes efter § 17, stk. 1, nr. 1, og  

 det vil derfor være politiet og domstolene, der efter almindelige regler vil  

 skulle tage stilling til, om bestemmelsen er overtrådt.
Det samme gælder  

 bestemmelsen i forslagets § 10, nr. 2 og 3, hvorefter der efter anmodning  

 skal foretages sletning, rettelse eller ajourføring, når en tidligere omtalt  

 retsafgørelse eller administrativ afgørelse er blevet ændret, eller når  

 strafforfølgning i en tidligere omtalt sag opgives, eller når der i en sådan  

 sag sker frifindelse.
Efter forslagets § 10, nr. 1, skal der efter anmodning foretages sletning,  

 rettelse eller ajourføring, når informationerne er urigtige eller  

 vildledende.
Efter forslaget er der ikke knyttet straf til overtrædelse af  

 denne bestemmelse.
Det vil derfor være domstolene, som under et civilt  

 anerkendelsessøgsmål i givet fald vil skulle tage stilling til, om  

 bestemmelsen er overtrådt.
Den, oplysningerne angår, kan dog i stedet for at  

 at anlægge civilt søgsmål med påstand om sletning, rettelse eller ajourføring  

 fremsætte anmodning om genmæle.
Afslår den ansvarlige for  

 informationsdatabasen at optage genmælet, kan Pressenævnet efter forslagets §  

 14, stk. 2, give påbud om genmælets optagelse i informationsdatabasen.
 Efter lovforslagets § 14, stk. 1, kan Pressenævnet give påbud om, at der  

 foretages sletning af informationer, der strider mod bestemmelserne i § 4,  

 stk. 3 og 4. Den, der har en formodning om, at der opbevares sådanne  

 oplysninger i en redaktionel informationsdatabase, vil således kunne rette  

 henvendelse til Pressenævnet.
Til § 14 Efter stk. 1 kan Pressenævnet give påbud om, at der foretages  

 sletning af informationer, der strider mod bestemmelserne i § 4, stk. 3 og 4,  

 og § 9, stk. 2-4.
Efter stk. 2 kan Pressenævnet give påbud om, at der optages et  

 genmæle i en offentligt tilgængelig informationsdatabase, herunder fastsætte  

 genmælets indhold, form og placering.
Denne bestemmelse svarer med  

 redaktionelle ændringer til medieansvarslovens § 43, stk. 1, nr. 2. Påbud om  

 genmæle forudsætter en anmodning fra en, som er klageberettiget efter § 13,  

 stk. 1. I forbindelse med en klage til Pressenævnet må oplyses, om der ønskes  

 sletning eller optagelse af genmæle.
Stk. 3 fastsætter, at en række bestemmelser i medieansvarslovens  

 kapitel 7 om Pressenævnet finder tilsvarende anvendelse.
Der er navnlig tale  

 om bestemmelser om Pressenævnets sagsbehandling.
Henvisning til  

 medieansvarslovens § 52, stk. 3, indebærer, at justitsministeren kan  

 bestemme, at udgifterne til Pressenævnets virksomhed efter denne lov -  

 ligesom efter medieansvarsloven - skal afholdes af massemedierne efter en  

 fordeling, som fastsættes i nævnets forretningsorden.
Til § 15 Efter bestemmelsen kan Pressenævnet af enhver kræve alle oplysninger, der  

 er af betydning for nævnets virksomhed efter denne lov.
 Efter bestemmelsen i § 14, stk. 1, kan Pressenævnet give påbud om, at der  

 foretages sletning af informationer, der strider mod bestemmelserne i § 4,  

 stk. 3 og 4, og § 9, stk. 2-4.
 Påbudsbestemmelsen i § 14, stk. 1, sammenholdt med  

 oplysningspligtsbestemmelsen i § 15, giver Pressenævnet mulighed for at påse  

 overholdelsen af bestemmelsen i forslagets § 4, stk. 3 og 4 om, hvilke  

 oplysninger, der må være i en redaktionel informationsdatabase.
Pressenævnet har således efter bestemmelsen i § 15 mulighed for, for  

 eksempel på baggrund af en henvendelse fra en privat person, at rette  

 henvendelse til vedkommende massemedie for at få oplysninger om, hvilke  

 oplysninger massemediet opbevarer i dets redaktionelle informationsdatabaser  

 om en bestemt person eller et bestemt emne m.v.
På baggrund af disse  

 oplysninger vil Pressenævnet kunne tage stilling til, om der foreligger en  

 overtrædelse af lovforslagets § 4, stk. 3 og 4, og i givet fald meddele påbud  

 om sletning af informationerne.
I forbindelse med Pressenævnets afgørelse af,  

 om der skal meddeles påbud om sletning af informationerne, vil der i  

 overensstemmelse med forvaltningslovens § 19 og medieansvarslovens § 45, stk.  

 1, jf. herved lovforslagets § 14, stk. 3, skulle ske partshøring, hvorved den  

 pågældende vil kunne blive gjort bekendt med de oplysninger, der opbevares om  

 personen i databasen.
 Undladelse af at efterkomme påbudet straffes efter lovforslagets § 17,  

 stk. 1, nr. 2.
 Undladelse af at efterkomme Pressenævnets krav om oplysninger straffes  

 efter lovforslagets § 17, stk. 1, nr. 3.
Afgivelse af urigtige oplysninger til Pressenævnet kan straffes efter  

 straffelovens § 162 om straf af bøde, hæfte eller fængsel indtil 4 måneder  

 for afgivelse af urigtige erklæring om forhold, man er pligtige at afgive  

 forklaring om, jf. lovforslagets § 15. Hvis Pressenævnet har en formodning  

 om, at der er givet urigtige oplysninger, kan Pressenævnet indgive anmeldelse  

 til politiet.
Politiet vil derefter i overensstemmelse med retsplejelovens  

 almindelige regler kunne efterforske forholdet og i givet fald med fornøden  

 retskendelse om rangsagning og beslaglæggelse kunne skaffe sig adgang til  

 massemediets redaktionelle informationsdatabaser.
Til § 16 Bestemmelsen svarer til medieansvarslovens § 50 Til § 17 Stk. 1 angiver de bestemmelser, hvis overtrædelse kan straffes.  

 Der henvises i øvrigt til bemærkningerne til § 13.
 Stk. 2 svarer til flertalsudkastets § 15, stk. 2. I  

 Justitsministeriets forslag er dog valgt formuleringen »uberettiget  

 udnytter eller videregiver«, jf. herved formuleringen i straffelovens §  

 152 b, for dermed at angive, at den, som på retmæssig måde er kommet i  

 besiddelse af oplysninger gennem benyttelse af en redaktionel  

 informationsdatabase, kan gøre sig skyldig i strafbart forhold dels ved selv  

 at udnytte oplysningerne på retsstridig måde, dels ved uberettiget at  

 videregive oplysningerne.
 Personer, som uberettiget skaffer sig adgang til en redaktionel  

 informationsdatabase, kan straffes efter straffelovens § 263, stk. 2 eller 3.
Til § 18 Stk. 1 svarer til flertalsudkastets § 16, stk. 1.
 Bestemmelsen i stk. 2 svarer til medieansvarslovens § 53, stk. 3.
Til kapitel 5 Til §§ 19-22 Bestemmelserne svarer med redaktionelle ændringer til flertalsudkastets §§  

 17-20.
