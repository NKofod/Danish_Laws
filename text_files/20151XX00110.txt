Skriftlig fremsættelse (11. november 2015) Sundheds- og ældreministeren (Sophie Løhde):
 Herved tillader jeg mig for Folketinget at fremsætte:
Forslag til lov om ændring af lov om social service (Målretning af de forebyggende hjemmebesøg) (Lovforslag nr.
L 47) Forslaget til lov om ændring af lov om social service (målretning af de forebyggende hjemmebesøg) er en udmøntning af den politiske aftale af 7. april 2015 om revision af de forebyggende hjemmebesøg.
Aftalen blev indgået mellem Venstre, Socialdemokraterne, Dansk Folkeparti, Socialistisk Folkeparti, Liberal Alliance, Det Radikale Venstre og Det konservative Folkeparti.
Den politiske aftale om revision af de forebyggende hjemmebesøg er regeringens og aftaleparternes opfølgning på den del af Hjemmehjælpskommissionens afrapportering af 1. juli 2013, der vedrører de forebyggende hjemmebesøg.
Formålet med lovforslaget er at målrette de forebyggende hjemmebesøg til de borgere, hvor hjemmebesøgene gør mest gavn.
Med lovforslaget rykkes aldersgrænsen for de tilbagevendende årlige tilbud om forebyggende hjemmebesøg fra 75 år til 80 år.
Dog skal alle borgere fortsat have tilbud om et forebyggende hjemmebesøg i deres fyldte 75. år.
Samtidig forpligtes kommunalbestyrelsen til at tilbyde forebyggende hjemmebesøg efter behov til særlige risikogrupper i alderen 65 år til 79 år.
Lovforslaget giver endvidere sundheds- og ældreministeren bemyndigelse til at fastsætte regler om de kommunale forpligtelser i forhold til tilrettelæggelsen af de forebyggende hjemmebesøg.
Bemyndigelsen vil blive anvendt til at give kommunalbestyrelsen mulighed for at tilrettelægge tilbuddet, som kommunen lokalt finder det mest hensigtsmæssigt, herunder fx at tilbyde et eller flere kollektive arrangementer, som kan erstatte det forebyggende hjemmebesøg i borgerens hjem.
Som konsekvens af, at ressortansvaret for sager vedrørende ældreområdet er overgået til Sundheds- og Ældreministeriet, ændres bemyndigelsesbestemmelserne om henholdsvis kvalitetsstandarder og fastsættelse af betaling for ydelser efter serviceloven.
Bemyndigelsesbestemmelsen i forhold til kvalitetsstandarder vil med nærværende lovforslag blive anvendt til at  fastsætte regler om, at kommunalbestyrelsen skal fastsætte kvalitetsstandarder for de forebyggende hjemmebesøg.
 Det foreslås, at lovændringen træder i kraft den 1. januar 2016.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
