Cirkulære om regulering af satser for kontorholdsgodtgørelse pr. 1. april 2021 (Til samtlige ministerier mv.) 1. Ifølge kapitel 4 i aftale af 16. oktober 1989 om kontorholdsgodtgørelse, udsendt med Finansministeriets cirkulære nr. 164 af 22. november 1989 (APD. nr. 116/89), reguleres satserne for de aftalte godtgørelser årligt pr. 1. april.
 De pr. 1. april 2021 gældende maksimale beløb for kontorholdsgodtgørelse fremgår af vedlagte bilag.
Reguleringssatsen for rengøring i § 14, stk. 2 er for nuværende videreført, svarende til beløbet for 2020. Årsagen hertil er, at reguleringen af satsen for rengøring i aftale om kontorholds § 3 sker med en procent svarende til udviklingen i lønnen på stedtillægsområde III, skalatrin 11 i overenskomsten for rengøringsassistenter m.fl. i statens tjeneste mv., jf. § 14, stk. 2. Da den seneste lønoversigt endnu ikke er offentliggjort, har regulering ikke været muligt.
Satsen for rengøring reguleres hurtigst muligt efter offentliggørelse af lønoversigten pr. 1. april 2021.
 2. Dette cirkulære træder i kraft den 1. april 2021.
 Samtidig ophæves Finansministeriets cirkulære nr. 9222 af 23. april 2020 om regulering af satser for kontorholdsgodtgørelse pr. 1. april 2020 (Medst. nr. 009-20).
