 Budservice er ikke omfattet af bestemmelsen i hyrekørselslovens § 5  

 stk. 3, om anvendelse af hyrevogne til andre formål end erhvervsmæssig  

 personbefordring.
 I brev af 8. februar 1990 har kommunen anmodet om en udtalelse om,  

 hvorvidt en bevillingshaver kan meddeles tilladelse til udførelse af  

 »budservice« (pakketransport m.v.) i medfør af hyrekørselsloven §  

 5, stk. 3.
 Ministeriet skal i denne anledning meddele følgende:
 Hyrekørselslovens § 5, stk. 1, fastsætter, at motorkøretøjer, der i  

 henhold til bevilling efter lovens § 1 anvendes til erhvervsmæssig  

 personbefordring (hyrevogne), ikke må benyttes til andet formål, jf. dog § 5,  

 stk. 1 og 2.
I henhold til lovens § 5, stk. 2, kan en bevilling - medmindre der er tale  

 om bevilling til speciel hyrekørsel - ud over erhvervsmæssig personbefordring  

 benyttes til lejlighedsvis kørsel med hastende småforsendelser uden ledsager,  

 men efter taksten for passagertransport, samt til kørsel af hastende karakter  

 for de sociale myndigheder.
Efter Skatteministeriets opfattelse er det en  

 betingelse, at anden befordring ikke står til rådighed.
Efter § 5, stk. 3, i hyrekørselsloven kan kommunalbestyrelsen på nærmere  

 fastsatte vilkår gøre undtagelse fra ovennævnte regel i § 5, stk. 1, såfremt  

 bevillingen er udstedt i en kommune - som Gedved Kommune - med under 20.000  

 indbyggere.
Hyrevognen skal i givet fald være berigtiget med  

 registreringsafgift som almindelig personbil.
Som eksempler på tilladt anvendelse af hyrevognen i henhold til lovens §  

 5, stk. 3, er i forarbejderne til hyrekørselsloven nævnt privatkørsel,  

 køreskolevirksomhed og udlejning af vognen uden fører.
Efter ministeriets  

 opfattelse falder den omhandlede »budservice« ikke ind under de  

 anvendelsesformål, hvortil kommunalbestyrelsen i henhold til bestemmelsen vil  

 kunne give tilladelse.
