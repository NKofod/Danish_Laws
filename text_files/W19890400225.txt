 Mellem en totalentreprenør og et arkitektfirma blev der indgået en  

 aftale om projektering og opførelse af andelsboliger.
 Kommunalbestyrelsen afslog at yde støtte til opførelsen af boligerne.
Herefter blev gennemførelsen af projektet opgivet.
I stedet opførtes  

 10 ejerboliger.
Restarealet blev afhændet.
Udtalt, at honorarspørgsmålet  

 måtte afgøres ved en fortolkning af honoraraftalen med hensyntagen til  

 kommunens afslag og at aftalen måtte forstås således, at arkitektfirmaet ikke  

 havde krav på honorar, når etapen ikke kunne gennemføres, lige som aftalen  

 ikke rummede mulighed for yderligere dækning af firmaets intialomkostninger.  

 Aftalen var dog ikke til hinder for, at der tilkendtes et honorar for arbejde  

 med planlægningen efter omprojekteringen.
Dissens for at tilkende et større  

 honorar, da kvoteansøgningen burde have været indsendt tidligere.
KENDELSE i Voldgiftssag nr.
C 2293 Arkitekterne Ka & Kb mod A A/S I efteråret 1982 indgik klagerne, Arkitekterne Ka & Kb, aftale med C  

 A/S om projektering og opførelse af andelsboliger på ejendommen matr.nr. ii  

 x-by, x, der ejedes af B kommune.
I januar 1983 indgav klagerne ansøgning til  

 kommunen om forhåndstilsagn vedrørende bebyggelsens etape I, der skulle  

 omfatte 12 andelsboliger.
Samtidig blev der ansøgt om arealreservation til  

 hele projektet, der omfattede ialt 40 andelsboliger.
Den 7. januar 1983  

 meddelte B kommune klagerne arealreservation indtil den 1. juli 1983.
I juli måned 1983 gik C A/S konkurs, og da konkursboet ikke ønskede at  

 indtræde i aftalen med klagerne, tilbød klagerne indklagede, A A/S, et  

 samarbejde om projektets gennemførelse.
Parterne blev på initiativ fra  

 indklagede efter forhandlinger enige om at søge projektet gennemført, således  

 at husene skulle tilpasses Myresjo typehuses standardproduktion.
 B kommune meddelte ved skrivelse af 16. september 1983 forlængelse af  

 arealreservationen til den 1. april 1984 og godkendte samtidig skitseforslag  

 til 40 andelsboliger, der skulle opføres af indklagede som totalentreprenør.
Ved slutseddel af 18. juli 1984 og skøde, udfærdiget i september s.å,  

 overdrog B kommune arealet til indklagede.
I skødets post 6, stk. 2, anføres  

 bl.a.: »Det er en forudsætning fra købers side, at arealet kan bebygges  

 med tæt/lav - derunder andelsboliger - . . . . .« På et møde mellem parterne den 31. oktober 1984 opnåedes enighed om at  

 ændre projektet, således at der i etape II skulle opføres 33 boliger i stedet  

 for 28 boliger, og ansøgning om godkendelse heraf blev indgivet af indklagede  

 til B kommune den 21. november 1984.
Ansøgningen blev afslået ved skrivelse af 30. november 1984 fra B  

 kommunalbestyrelse.
Skrivelsen har følgende indhold:
 »I skrivelse af 21.11.84 har De fremsendt ansøgning om støtte til  

 opførelse af 33 andelsboliger i fortsættelse af 1. afsnits 12 boliger.
 Under henvisning hertil kan det meddeles, at kommunalbestyrelsen har  

 foretaget en principiel drøftelse af, hvor mange andelsboligprojekter man  

 ønskede at yde støtte til i 1985.
 Kommunalbestyrelsen besluttede at imødekomme 4 ansøgninger om støtte til  

 opførelse af ialt 57 andelsboliger.
 Herudover ønsker kommunalbestyrelsen ikke at yde støtte til flere  

 andelsboliger i 1985.
Deres ansøgning om støtte til 33 andelsboliger kan således ikke komme i  

 betragtning.« Da det ikke lykkedes gennem forhandlinger med de kommunale myndigheder og  

 borgmesteren at formå B kommune til at ændre standpunkt, blev gennemførelsen  

 af projektets etape II opgivet af indklagede.
Det fremgår af sagen, at indklagede i stedet ville forsøge at opføre 30  

 ejerboliger på arealet, og klagerne har efter anmodning fra indklagede  

 udarbejdet en bebyggelsesplan for dette byggeri.
Indklagede har - på grundlag  

 af egne beregninger over timeforbrug m.v. hertil - betalt klagerne et honorar  

 på 30.768,40 kr. incl. moms (25.000 kr. excl. moms).
 Indklagede opførte senere 10 ejerboliger, men har i efteråret 1988  

 afhændet restarealet.
Da der ikke har kunnet opnås enighed mellem klagerne og indklagede om  

 størrelsen af klagernes honorar, har klagerne ved klageskrift af 25. november  

 1987 indbragt sagen for en i henhold til »Regler for behandling af sager  

 ved Voldgiftsnævnet for bygge- og anlægsvirksomhed« nedsat voldgiftsret,  

 bestående af direktør, civilingeniør Z.F.
Styczen, arkitekt m.a.a.
Kirsten  

 Sestoft og højesteretsdommer H.
Funch Jensen, sidstnævnte som retsformand.
 Klagerne har nedlagt påstand om, at indklagede tilpligtes at betale  

 321.836 kr. med tillæg af sædvanlig procesrente fra den 25. november 1987,  

 til betaling sker.
 Indklagede har påstået frifindelse, subsidiært mod betaling af et  

 væsentligt mindre beløb.
Det fremgår af sagen, at klagerne ved skrivelser af 18. april 1984 og 26.  

 oktober s.å. til indklagede nærmere har redegjort for deres synspunkter med  

 hensyn til honorarberegningen.
For så vidt angår den planlagte etape II  

 foreslås et samlet honorar på ca. 624.000 kr., hvoraf 20% skal betales  

 »når kvote er ansøgt«.
 Indklagede fremsatte i skrivelse af 5. december 1984 - d.v.s. efter  

 kommunens ovenfor omtalte afslag, men på et tidspunkt, hvor der endnu førtes  

 forhandlinger med kommunen - et modforslag.
 I denne skrivelse anførte indklagede bl.a.:
 »Med henvisning til diverse breve og møder vedrørende Deres honorar  

 på ovennævnte sag, skal vi hermed fremkomme med vort forslag til endelig  

 honoraraftale.
 Aftalen omfatter projekt til bebyggelsen på en del af matr. nr. ii ae  

 x-by, x, nemlig y kvarter etape I, 12 private andelsboliger.
 1. Ka arkitektkontor skal udføre følgende:
a.
Indledende faser med programmering og ekstra dispositionsforslag i  

 henhold til brev af 1984.04.18, samt arbejder i forbindelse med salgsarbejdet  

 og dertil hørende materialevalg og plancher.
b.
Total arkitektrådgivning excl. byggetilsyn og udskrivning af  

 beskrivelse (dog indgår koncept til beskrivelse af arkitektarbejde i  

 honoraraftalen).
c.
Indhentning af godkendelse hos myndigheder incl. alle nødvendige  

 forhandlinger, skemaer, breve, m.m.
d.
Indhentning af ibrugtagningstilladelse.
2. De i stk. 1 nævnte ydelser skal foregå i samarbejde med A A/S samt rådgivende ingeniører og landinspektør valgt af A A/S.
 3. Projektet skal udføres, så det tilpasses Myresjo's standard produktion.
 5. Honorar for etape I (12 huse) udgør en fast pris på 26.000 kr. pr. hus  

 excl. moms.
 I alt kr. 312.000,- excl. moms.
 6. Honorar for etape II udgør en fast pris på kr. 23.000,- pr. hus excl.  

 moms.
 7. Betalingen af honoraret forfalder som følger:
 1. rate på 20% når kvotetilsagn er opnået.
 2. rate på 40% når skema 2 indsendes og byggetilladelse er givet.
 3. rate på 25% ved licitationstidspunktet.
 4. rate på 5% ved byggestart i marken.
 5. rate på 5% medio byggeperioden.
 6. rate på 5% ved modtagelse af ibrugtagningsattest.
Vi håber på med ovennævnte at have defineret Deres arbejdsindsats på  

 sagen, samt svaret på Deres honoraroplæg.« Dette blev accepteret af klagerne.
 Der er under den mundtlige forhandling afgivet forklaring af klageren  

 arkitekt D, afdelingsingeniørerne E og F samt direktør G, ansat eller  

 tidligere ansat hos indklagede.
 Klagerne, der har modtaget betaling for etape 1 i overensstemmelse med  

 skrivelsen af 5. december 1984, har opgjort deres resttilgodehavende således:
 Klagerne har anført, at de accepterede indklagedes honorarforslag, fordi  

 det - hvis projektet blev gennemført fuldt ud - totalt set også indeholdt  

 dækning for de initialomkostninger, som de havde haft i forbindelse med  

 byggesagens start, herunder det timeforbrug, som ikke kunne dækkes af  

 honoraret for etape I.
 Til belysning af klagernes timeforbrug i forbindelse med byggesagen har  

 klagerne fremlagt et regnskab vedrørende lønudgifter, der gengives i fotokopi  

 som bilag til denne kendelse.
 Klagerne har herefter gjort gældende, at de må have krav på den aftalte  

 rate på 20% vedrørende etape II, selv om den ikke blev gennemført, fordi de  

 har udført arbejde vedrørende denne etape, som modsvarer et honorar på  

 151.800 kr.
 Da det samlede projekt kun delvis blev gennemført, har de ikke fuldt ud  

 opnået dækning for de opgjorte initialomkostninger, men de må have krav på  

 dækning herfor, dels fordi projektets etape II kunne være gennemført som  

 planlagt som ejerboliger, dels fordi indklagede må bære risikoen for, at  

 ansøgning blev indgivet så sent til kommunen, at kommunens kvote for  

 andelsboliger var opbrugt.
 Endelig kunne indklagede efter indholdet af post 6, stk. 2 i skødet have  

 fået kommunen dømt til at vedstå aftalen.
Indklagede har gjort gældende, at klagerne efter ordlyden i  

 honoraraftalen, jf. ordene »når kvotetilsagn er opnået«, ikke har  

 krav på honorar for etape II, når den ikke kunne gennemføres som  

 andelsboliger.
Bestemmelsen har kun mening, når den sættes i relation til  

 andelsboligbyggeri.
Indklagede har særlig fremhævet, at honoraraftalen blev  

 indgået på et tidspunkt, hvor også klagerne vidste, at B kommune havde  

 afslået at godkende projektet, og hvor det måtte henstå som ganske usikkert,  

 om man gennem forhandlinger med kommunen kunne opnå en ændret beslutning.  

 Klagerne må derfor også bære risikoen for, at projektet ikke kunne  

 gennemføres.
Klagerne har da heller ikke i forbindelse med aftalens indgåelse  

 taget forbehold for initialomkostninger.
 Projektet kunne ikke være gennemført som ejerboliger, idet disse må  

 udformes på en væsentlig anden måde med hensyn til friarealer, garager eller  

 car porte m.v.
Indklagede har alene anmodet klagerne om, for så vidt angår restarealet,  

 at udarbejde en bebyggelsesplan for 30 ejerboliger.
Der er betalt honorar for  

 denne plan, og klagerne har ikke godtgjort, at de herudover har udført  

 arbejde med etape II, der kan berettige til yderligere honorar, i hvert fald  

 ikke af den krævede størrelse.
 Indklagede har - af hensyn til det fremtidige samarbejde med kommunen -  

 ikke fundet det hensigtsmæssigt at anlægge retssag.
 Endelig må indklagede have en rimelig tid til at beregne, om det projekt,  

 der blev opnået enighed om på mødet den 31. oktober 1984, var lønsomt, før  

 der blev indgivet ansøgning til kommunen.
 Dommerne Styczen og Funch Jensen udtaler:
 Foreløbig bemærkes, at klagerne ikke ved at indhente en udtalelse herom  

 fra B kommune eller på anden måde har godtgjort, at indgivelse af en  

 ansøgning på et tidligere tidspunkt end den 21. november 1984, ville have  

 medført, at B kommune havde godkendt arealets anvendelse til andelsboliger.
 Efter formuleringen af skødets post 6, stk. 2 har indklagede ikke haft  

 mulighed for at opnå dom over B kommune til at give tilladelse til byggeriet  

 som andelsboliger, men har på grund af den nævnte forudsætnings svigten alene  

 haft beføjelse til at hæve handelen for så vidt angår restarealet.
 Disse dommere finder endvidere, at projektet ikke var umiddelbart egnet  

 som grundlag for opførelse af ejerboliger.
 Som sagen foreligger oplyst, må det lægges til grund, at parterne vel har  

 været enige om at søge projektet gennemført i sin helhed, men en fastlæggelse  

 af omfanget af klagernes arbejde i forhold til indklagede og aftale om  

 honorarets størrelse er først indgået ved klagernes accept af indklagedes  

 forslag i skrivelse af 5. december 1984. Honorarspørgsmålet må derfor afgøres  

 ved en fortolkning af honoraraftalen med hensyntagen til, at B kommune da  

 havde givet afslag på ansøgningen om godkendelse af den resterende del af  

 projektet som andelsboliger.
 Af de grunde, som er anført af indklagede, må aftalen i princippet forstås  

 således, at klagerne ikke har krav på honorar for etape II, når denne etape  

 ikke kunne gennemføres som andelsboliger, lige som aftalen ikke rummer  

 mulighed for yderligere dækning af klagernes initialomkostninger.
Af det vedhæftede bilag (Regnskab vedrørende lønudgifter) fremgår  

 imidlertid, at klagerne har haft et ikke ubetydeligt arbejde med  

 planlægningen af etape II, bl.a. i forbindelse med omplacering af huse,  

 parkeringspladser m.v. efter omprojekteringen den 31. oktober 1984, der skete  

 på indklagedes initiativ.
Aftalen af 5. december 1984 kan, i overensstemmelse  

 med indklagedes subsidiære påstand, ikke være til hinder for, at klagerne har  

 krav på et passende honorar herfor.
 Med udgangspunkt i bilaget findes honoraret at kunne fastsættes til 78.000  

 kr. med fradrag af de betalte 25.000 kr. ekskl. moms for bebyggelsesplanen,  

 eller 53.000 kr. med tillæg af moms 11.660 kr eller i alt 64.660 kr.
 Disse dommere stemmer derfor for at tilkende klagerne dette beløb med  

 tillæg af rente som påstået.
De stemmer endvidere for at pålægge klagerne at godtgøre indklagede i  

 delvise sagsomkostninger 15.000 kr. og for at pålægge klagerne at betale  

 voldgiftsrettens omkostninger Dommer Sestoft, der i øvrigt er enig med flertallet, udtaler:
 Indklagede burde umiddelbart efter underskrift af slutseddel på  

 overtagelse af arealet fra B kommune have iværksat og indsendt ansøgning om  

 kvotetildeling, da det er almindelig kendt, at kvoteansøgninger skal  

 indsendes så hurtigt som muligt, hvis man ønsker at komme i betragtning ved  

 kommunens tildeling af kvoter til andelsboliger.
 Klagernes forarbejder må have været et væsentligt incitament for  

 indklagede til at købe grunden, og indklagede har ved sin interne uenighed og  

 forhaling af sagen forspildt muligheden for at få en kvotetildeling og  

 samtidig dermed har fastlåst og forhindret klagernes muligheder for at gøre  

 brug af deres investerede arbejde.
 Projektets bebyggelsesplan findes uegnet til ejerboliger men ikke  

 projektet til boligerne, der udmærket vil kunne indpasses i en ændret  

 bebyggelsesplan.
 Denne dommer mener herefter, at honoraret bør fastsættes til kr. 151.800  

 med tillæg af moms kr. 33.396, ialt kr. 185.196.
 Denne dommer mener endvidere, at hver part skal betale egne  

 sagsomkostninger, og voldgiftsrettens omkostninger skal betales med halvdelen  

 af hver af parterne.
 Afgørelsen træffes efter stemmeflertal.
 T H I B E S T E M M E S:
 Indklagede, A A/S, skal betale til klagerne, Arkitekterne Ka & Kb,  

 64.660 kr. med tillæg af sædvanlig procesrente fra den 25. november 1987, til  

 betaling sker.
 Klagerne skal godtgøre indklagede sagens omkostninger med 15.000 kr.
 Voldgiftsrettens omkostninger skal betales endeligt af klagerne.
 Beløbene skal betales inden 14 dage fra modtagelsen af kendelsen.
København, den 31. januar 1989 Z.F.
Styczen H.
Funch Jensen Kirsten Sestoft P.v.c.
