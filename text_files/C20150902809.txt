Cirkulære om protokollat til organisationsaftale for jordbrugsteknologer/jordbrugsteknikere i staten samt forsøgsteknikere ved Aarhus Universitet Generelle bemærkninger 1. Finansministeriet, CO10 - Centralorganisationen af 2010 og Jordbrugsteknologer i Danmark (JID) har indgået vedlagte protokollat til organisationsaftale for jordbrugsteknologer/jordbrugsteknikere i staten samt forsøgsteknikere ved Aarhus Universitet.
 2. Protokollatet medfører, at der med virkning fra 1. maj 2015 for jordbrugsteknologer og jordbrugsteknikere skal ske indbetaling af pensionsbidrag til PFA Pension.
Allerede ansatte jordbrugsteknologer og jordbrugsteknikere med en pensionsordning i Nordea Pension kan vælge at fortsætte i Nordea Pension.
Medarbejderen skal i så fald meddele dette til sin arbejdsgiver senest den 18. marts 2015.
Ikrafttræden Cirkulæret træder i kraft med virkning fra den 1. maj 2015.
Moderniseringsstyrelsen, den 21. januar 2015 Frank Nielsen Protokollat til organisationsaftale for jordbrugsteknologer/jordbrugsteknikere i staten samt forsøgsteknikere ved Aarhus Universitet § 1.
 For at samle pensionsordningerne i ét pensionsselskab er parterne enige om at foretage følgende ændringer i Organisationsaftale for Jordbrugsteknologer/jordbrugsteknikere i staten samt forsøgsteknikere ved Aarhus Universitet.
 Der indsættes et nyt stk. 4 i § 4 med følgende ordlyd:
Pr. 1. maj 2015 indbetales jordbrugsteknologers og jordbrugsteknikeres pensionsbidrag af ansættelsesmyndigheden til CO10s gruppepensionsordning PFA Plus i PFA Pension.
Den ansatte har mulighed for at indbetale frivilligt bidrag, hvilket skal aftales direkte mellem den ansatte, ansættelsesmyndigheden og PFA Pension. Cirkulærebemærkning til § 4:
Allerede ansatte jordbrugsteknologer og jordbrugsteknikere med en pensionsordning i Nordea Pension, jf. stk. 3, kan vælge at fortsætte i Nordea Pension.
Dette skal meddeles arbejdsgiver senest den 18. marts 2015.
 § 2.
 Protokollat træder i kraft pr. 1. maj 2015.
 Protokollatet kan opsiges skriftligt med 3 måneders varsel til en 31. marts, dog tidligst den 31. marts 2015.
