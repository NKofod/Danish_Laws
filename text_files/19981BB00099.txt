Fremsat den 23. marts 1999 af Anne Baastrup (SF),  

 Jes Lunde (SF),  

 Ole Sohn (SF) og Villy Søvndal (SF) Forslag til folketingsbeslutning om forbedring af lovgivningen om  

 arbejdsskadeforsikringen Folketinget opfordrer regeringen til at nedsætte et  

 udvalg, der skal udarbejde forslag til ændring af lov om sikring mod  

 følger af arbejdsskade med henblik på fremsættelse af  

 lovforslag senest i folketingsåret 1999-2000 efter følgende  

 retningslinjer:
 1)	Det nuværende arbejdsskadebegreb, der er defineret i lov om  

 sikring mod følger af arbejdsskade, § 9, nr. 1-3, ændres til  

 ét samlet, objektivt arbejdsskadebegreb, således at  

 arbejdsskadebegrebet udelukkende henviser til en indtruffen skade og dennes  

 årsag i lighed med f.eks. personskadebegrebet i  

 erstatningsansvarsloven, skadesbegrebet i færdselsloven og det fysiske  

 skadesbegreb i patientforsikringsloven.
Arbejdsskader forårsaget af træk og skub omfattes af  

 arbejdsskadebegrebet.
Begrebet skal også omfatte de arbejdsbetingede  

 skader, som i dag ikke er indeholdt i definitionerne i § 9, nr. 1-3.
2)	Det ændrede arbejdsskadebegreb skal sikre, at skadesbegrebet frigøres fra den nuværende  

 forsikringsretlige tolkning, således at ansøgninger om  

 arbejdsskadegodkendelse fremover ikke kan afvises med den begrundelse, at den  

 skete hændelse måtte være forventelig, og at tilkendelse af erstatning for pludselige løfteskader ikke  

 skal forudsætte forudgående belastende  

 løftearbejde.
 3)	For så vidt angår erhvervssygdomme, skal der sikres en  

 væsentlig større sammenhæng mellem på den ene side  

 forskellige typer erhvervssygdommes udbredelse - og dermed belastning af de  

 offentlige budgetter i form af sygedagpenge, sygesikringsudgifter,  

 sygehusindlæggelse, revalidering, førtidspension, m.v. - og  

 på den anden side antallet af anerkendelser inden for de forskellige  

 typer erhvervssygdomme.
 4)	Det skal sikres, at erstatningerne til skadelidte giver en rimelig  

 og retfærdig dækning for det lidte tab, herunder at  

 erstatningerne som minimum ligger på niveau med andre EU-lande og de  

 øvrige nordiske lande.
Bemærkninger til forslaget Almindelige bemærkninger Arbejdsmiljøet på de danske arbejdspladser er  

 ikke blevet bedre i løbet af 1990 erne.
Der har ikke været  

 færre arbejdsulykker og arbejdsbetingede lidelser.
I 1993 blev der  

 anmeldt 44.895 arbejdsulykker, og i 1997 var tallet steget til 50.056. Heraf  

 var der i 1993 63 dødsulykker, 4.873 andre alvorlige ulykker og 15.656  

 anmeldte arbejdsbetingede lidelser.
I 1997 var der 79 dødsulykker,  

 5.386 andre alvorlige ulykker og 15.832 anmeldte arbejdsbetingede lidelser.  

 Statistikken tegner mere et billede af en forringelse end en forbedring af  

 udviklingen.
Det bekræftes af den store  

 arbejdsmiljøundersøgelse: »Danske lønmodtageres  

 arbejdsmiljø og helbred 1990-95«, Arbejdsmiljøinstituttet,  

 København 1997. Undersøgelsen viser, at stadig flere  

 lønarbejdere udsættes for arbejdsulykker, jf. tabel 1.
Risikoen for en arbejdsulykke er vokset hos både  

 mænd og kvinder, jf. tabel 2 og 3. Den absolutte risiko er klart  

 størst hos mændene.
Stigningen er til gengæld mest markant  

 hos kvinderne.
Andelen af de kvindelige lønmodtagere, der har  

 været udsat for mindst én arbejdsulykke, er vokset med 36 pct.  

 fra 1990 til 1995, og for de ældre kvinder er stigningen langt  

 voldsommere.
For en kvinde i 50-59-års-alderen er den andel, der har  

 været udsat for mindst én arbejdsulykke, mere end fordoblet.
Tabel 1. Andel af respondenter, lønmodtagere med  

 mindst én arbejdsulykke, 1990 og 1995 1990 1995 18-29 år 5,5 6,0 30-39 år 4,2 5,6 40-49 år 3,3 4,4 50-59 år 2,3 3,6 18-59 år 4,1 5,0 Tabel 2. Andel af respondenter, lønmodtagere med  

 mindst én arbejdsulykke, 1990 og 1995. Kvinder 1990 1995 18-29 år 2,5 2,5 30-39 år 2,6 3,2 40-49 år 1,8 2,9 50-59 år 1,6 3,5 18-59 år 2,2 3,0 Tabel 3. Andel af respondenter, lønmodtagere med  

 mindst én arbejdsulykke, 1990 og 1995. Mænd 1990 1995 18-29 år 8,0 8,7 30-39 år 5,7 7,7 40-49 år 5,0 6,0 50-59 år 2,9 3,6 18-59 år 5,8 6,9 Ved at sammenholde disse tal med  

 Arbejdstilsynets tal for anmeldte ulykker når undersøgelsen frem  

 til, at rundt regnet 110.000 lønmodtagere i alderen 18-59 år  

 hvert år rammes af mindst én arbejdsulykke.
Heraf anmeldes  

 højest 45 pct. til Arbejdstilsynet.
Et lignende tal for, hvor ofte  

 arbejdsulykker anmeldes, er Arbejdstilsynet nået frem til ved at  

 undersøge skadestuernes behandlinger af arbejdsulykker.  

 Arbejdstilsynet har på denne måde anslået antallet af  

 arbejdsulykker pr. år til 92.000.
Tallene taler sit klare sprog.
Arbejdsmiljøet er  

 fortsat alt for dårligt på mange virksomheder og institutioner.  

 Alt for mange rammes af arbejdsulykker og arbejdsbetingede sygdomme.
Det er  

 derfor paradoksalt, at antallet af arbejdsskadeserstatninger falder.
I de  

 senere år har arbejdsgiverne glædet sig over, at præmierne  

 til erhvervssygdomsforsikring er faldet år for år.
Fra 1996 til  

 1997 faldt præmierne med 10 pct., og faldet var hele 40 pct. fra 1997  

 til 1998. Om få måneder får arbejdsgiverne tilmed en check  

 fra Forsikringsselskabet For Erhvervssygdomme.
Reserverne er nu så  

 store, at der kan tilbagebetales i alt 110 mio. kr.
Se tabel 4.
Tabel 4. Private arbejdsgiveres udgifter til forsikring  

 mod erhvervssygdomme 1996 1997 1998 Præmie til Forsikringsselskabet for  

 Erhvervssygdomme 656 mio. kr.
 589 mio. kr.
 250 mio. kr.
Der er altså et paradoks.
Selv om  

 antallet af lønmodtagere, der rammes af arbejdsulykker eller  

 arbejdsbetingede lidelser, er stigende, opnår færre og  

 færre erstatning for arbejdsskader.
Selv om alt for mange fortsat  

 udsættes for uønskede belastninger, sendes der en stadig mindre  

 regning til de arbejdsgivere, der ifølge arbejdsmiljølovens § 1  

 har ansvaret for et sikkert og sundt arbejdsmiljø, der til enhver tid  

 er i overensstemmelse med den tekniske og sociale udvikling i samfundet.
Denne udvikling indebærer, at Danmark på  

 arbejdsmiljøområdet bevæger sig længere og  

 længere væk fra et princip om, at forureneren betaler.
Det  

 offentlige betaler derimod efter alt at dømme et stadigt stigende  

 beløb til sygedagpenge, sygdomsbehandling, revalidering,  

 førtidspension m.v., og arbejdsmarkedet betaler i form af en meget  

 omfattende tilbagetrækning fra arbejdsmarkedet som følge af  

 nedslidning og dårligt arbejdsmiljø.
Når en svag vækst i antallet af ulykker og  

 arbejdsbetingede lidelser kan medføre stadigt lavere præmier,  

 har den danske arbejdsskadelovgivning fraveget det politiske ønske om,  

 at arbejdsskadesystemet »i højere grad end hidtil i snævert  

 samarbejde med arbejdsmiljøsystemet skal tilskynde til forebyggelse af  

 arbejdsskader«, jf.
Betænkning om arbejdsskadeforsikring m.v.,  

 Socialministeriet 1994, s. 51. Dette ønske har ellers fået  

 politisk opbakning fra både arbejdsmarkedets parter og et bredt flertal  

 i Folketinget.
Danmark har således en arbejdsskadelovgivning, der  

 ikke i praksis synes at leve op til de politiske målsætninger for  

 lovgivningen.
Det er derfor nødvendigt at se på, hvordan  

 arbejdsskadelovgivningen kan forbedres.
Spørgsmålet er, hvad der bør  

 ændres.
Her er det nødvendigt at undersøge, hvilken  

 sammenhæng der er mellem den nuværende lovgivning/praksis og den  

 ovenfor skitserede uhensigtsmæssige udvikling.
Den umiddelbare  

 sammenhæng er simpel.
Færre og færre ansøgninger  

 fører til erstatning.
Sagt med andre ord går flere og flere  

 forgæves, når de søger om erstatning for arbejdsskader.
I  

 1992 førte hver fjerde anmeldelse til erstatning.
I 1997 var det kun  

 hver tiende anmeldelse, der førte til erstatning.
Hvorfor nu det? Forklaringen er først og fremmest,  

 at den nuværende praksis for anerkendelse passer stadig dårligere  

 til vore dages arbejdsskader og erhvervssygdomme.
De typer arbejdsskader,  

 hvis antal vokser mest i disse år, er dem, der har sværest ved at  

 leve op til de kriterier for tildeling af erstatning, som  

 Arbejdsskadestyrelsen og Den Sociale Ankestyrelse anvender.
Det gælder  

 f.eks. lidelser i bevægeapparatet.
Kun 3 pct. af de anmeldte  

 bevægeapparatskader gav i 1997 erstatning.
Da  

  bevægeapparatsygdommene i 1997 udgjorde 50,6 pct. af samtlige anmeldte  

 arbejdsbetingede lidelser, resulterer det uundgåeligt i et meget stort  

 antal afvisninger.
Når der så  bliver flere og flere  

 bevægeapparatlidelser, vokser antallet af afvisninger.
Fra 1993 til  

 1997 steg antallet af anmeldte bevægeapparatlidelser med 10 pct.
Det er  

 derfor ikke så sært, at faggrupper med mange  

 bevægeapparatlidelser såsom slagteriarbejdere, specialarbejdere,  

 kvindelige industriarbejdere, rengøringsassistenter,  

 hjemmehjælpere og sygehjælpere i de senere år har rejst en  

 stadig mere markant kritik af Arbejdsskadestyrelsens praksis på  

 området.
De lidelser, som har relativt let ved at leve op til  

 Arbejdsskadestyrelsens praksis for erstatningstilkendelse, er derimod  

 faldende.
Det gælder f.eks. skader som følge af organiske  

 opløsningsmidler og hudsygdomme.
Der bliver således alt i alt flere og flere  

 arbejdsskader og erhvervssygdomme, der har svært ved at opnå  

 anerkendelse, og færre og færre, der har let ved at opnå  

 anerkendelse.
Det samlede resultat er et system, hvor flere og flere  

 går forgæves.
Tabel 5 og 6 viser, at anerkendelses- og  

 erstatningsprocenterne for erhvervssygdomme varierer meget mellem  

 diagnoseområderne.
Denne variation skyldes bl.a., at på nogle  

 diagnoseområder er arbejdsmiljøbetingede lidelser et problem,  

 som man har kendt og forsket i over en lang årrække.
På de  

 områder, hvor årsagsammenhængene er veldokumenterede, er  

 det alt andet lige langt lettere at opnå en anerkendelse af lidelsen ud  

 fra såvel erhvervssygdomslisten som via forelæggelse for  

 Erhvervssygdomsudvalget.
Derfor afspejler tabel 5 og 6, at en række af  

 industrisamfundets gammelkendte arbejdsmiljøbetingede sygdomme har  

 relativt høje anerkendelsesprocenter, mens områder med nyere  

 og/eller mindre veldokumenterede årsagssammenhænge har  

 væsentlig sværere ved at opnå anerkendelse ud fra den  

 nuværende lovgivning.
Dette skaber en uhensigtsmæssig og for mange borgere  

 uforståelig forskelsbehandling.
Bliver man syg af en af  

 industrisamfundets gammelkendte arbejdsmiljøpåvirkninger, og er  

 man tilmed så heldig, at lægerne har forsket særlig  

 grundigt og længe i sygdommen, er der store chancer for at opnå  

 erstatning.
Rammes man derimod af en af det moderne samfunds nyere  

 erhvervsbetingede sygdomme, eller udsættes man for påvirkninger,  

 der ikke har haft forskernes interesse, er chancerne for erstatning langt  

 dårligere.
Tabel 5. Anmeldte og anerkendte erhvervssygdomme 1993 og  

 1997, fordelt efter diagnose.
Anerkendelsesprocenter og beregnet antal  

 erstatninger 1997 med anerkendelsesandele som 1993 Opløsningsmiddelforgiftning Lungelidelser Hud-  

 lidelser Høre-  

 lidelser Kræft-  

 lidelser Ryg-  

 lidelser Andre bevægeapparat-  

 lidelser Anmeldte erhvervssygdomme 1993 429 585 1661 2881 504 2239 4828 Anmeldte erhvervssygdomme 1997 222 514 1507 2805 290 1795 6133 Anerkendte erhvervssygdomme 1993 154 281 1210 890 134 112 293 Anerkendte erhvervssygdomme 1997 45 100 880 299 110 100 210 Anerkendte i pct. af anmeldte 1993 35,9 48,0 72,8 30,9 26,6 5,0 6,1 Anerkendte i pct. af anmeldte 1997 20,3 19,5 58,4 10,7 37,9 5,6 3,4 Beregnet antal anerkendte* 1997 95 270 884 827 75 87 265 Kilde: Arbejdsskadestyrelsen *	Det er beregnet, hvor mange anerkendelser der ville være blevet  

 tildelt i 1997, såfremt anerkendelsen i 1997 havde været den  

 samme som i 1993.
 Som det fremgår af tabel 5, kan en  

 væsentlig del af det faldende antal anerkendelser tilskrives  

 ændringer i sammensætningen af ansøgninger om  

 godkendelse.
Tabel 6. Tildelte erstatninger 1993 og 1997 i pct.,  

 fordelt efter diagnose.
Beregnet antal erstatninger 1997 med  

 godkendelsesandele som 1993 Opløsningsmiddelforgiftning Lungelidelser Hud-  

 lidelser Høre-  

 lidelser Kræft-  

 lidelser Ryg-  

 lidelser Andre bevægeapparat-  

 lidelser Erstatninger i pct. af anmeldte 1993 42,7 52,5 58,6 29,5 26,0 4,8 4,3 Erstatninger i pct. af anmeldte 1997 19,8 18,7 41,1 10,3 35,9 5,7 2,4 Beregnet antal erstatninger* 1997 95 270 884 827 75 87 265 Kilde: Arbejdsskadestyrelsen *	Det er beregnet, hvor mange erstatninger der ville være blevet  

 tildelt i 1997, såfremt godkendelsesprocenten i 1997 havde været  

 den samme som i 1993.
Set fra et samfundsmæssigt synspunkt  

 tyder meget på, at den nuværende lovgivning og  

 anerkendelsespraksis skaber et misforhold mellem på den ene side  

 arbejdsskadelovgivningens anerkendelses- og erstatningspraksis og på  

 den anden side samfundets udgifter til afbødning af konsekvenserne af  

 arbejdsskaderne.
Desværre tillader den foreliggende statistik ikke en  

 præcis belysning heraf.
Men når der i 1997 var 248 personer, der  

 fik tildelt erstatning for ryg- og andre bevægeapparatlidelser, mens  

 der samme år var 11.736 personer med bevægeapparatlidelser, der  

 fik tildelt førtidspension, er det et ganske kraftigt indicium for, at  

 den nuværende arbejdsskadelovgivning lader alt for mange i stikken.
Udviklingen synes tilmed at uddybe dette problem.
Antallet  

 af anmeldte arbejdsbetingede bevægeapparatlidelser steg med 12 pct. fra  

 1993 til 1997. I samme periode faldt antallet af erstatninger fra 317 til  

 258. Teoretisk kunne der være tale om flere anmeldelser og om mindre  

 alvorlige lidelser, men det forhold, at andelen af personer med  

 bevægeapparatsygdomme, der søgte om førtidspension, steg  

 fra 29 pct. til 31 pct. fra 1996 til 1997, taler ikke for en sådan  

 tese.
Faldet i godkendte erhvervssygdomme og tildelte  

 erstatninger kan, jf. tabel 5 og 6, ikke udelukkende forklares ud fra  

 ændringer i sygdomssammensætningen i ansøgergruppen.
Dette  

 bliver særlig tydeligt, når man ser på udviklingen i  

 tildelingen af erstatninger, jf. tabel 6. Når antallet af tildelte  

 erstatninger falder, ud over hvad en ændret sammensætning af  

 sygdomsgrupperne kan forklare, kan det skyldes: (1) en ændret  

 ansøgningspraksis, hvor flere søger på et tvivlsomt  

 grundlag, (2) en ændret afgørelsespraksis, der mindsker adgangen  

 til erstatninger eller (3) en kombination af (1) og (2).
Ud fra de foreliggende tal synes der ikke at være  

 tegn på en generel stigning i den samlede anmeldelseshyppighed.
Dette  

 udelukker ikke en ændret anmeldelsesadfærd på enkelte  

 områder, men ud fra den foreliggende statistik kan der ikke vises en  

 dokumenteret ændring af anmeldelsespraksis.
Det synes således  

 vanskeligt at udelukke, at faldet i erstatningstilkendelser har en  

 sammenhæng med udviklingen af en mere restriktiv anerkendelsespraksis.
En mere restriktiv anerkendelsespraksis behøver  

 ikke nødvendigvis at være udtryk for en bevidst tilstræbt  

 administrativ skærpelse.
Der kan også være tale om en  

 udvikling, der er indbygget i selve systemet.
Her tænkes på, at  

 den eksisterende lovgivning lægger op til, at der sker en  

 løbende tilretning af praktiske administrative retningslinjer for  

 sagsbehandling ud fra lægevidenskabelig dokumentation af  

 årsagssammenhænge mellem arbejdsmiljø og arbejdsbetinget  

 lidelse på specifikke områder.
Denne procedure rummer en  

 indbygget mulighed for utilstræbt, glidende opstramning af  

 vurderingskriterier.
 Alt i alt synes det at være en kombination af  

 ændret sammensætning af skaderne, et uklart lovgrundlag og en  

 stadig mere restriktiv tolkningspraksis, der kan forklare den paradoksale  

 sammenhæng mellem et stigende antal arbejdsbetingede lidelser og mindre  

 arbejdsgiverpræmier.
En forbedret lovgivning må derfor sætte ind  

 på netop disse felter.
Derfor må der nødvendigvis ske en  

 ændring af skadesbegrebet i lov om sikring mod følger af  

 arbejdsskade.
 Arbejdsskade er i lovens § 9 defineret således:
»Ved arbejdsskade forstås i denne lov 1)	ulykkestilfælde, der skyldes arbejdet eller de forhold,  

 hvorunder dette foregår, 2)	skadelige påvirkninger af højst 5 dages varighed, der  

 skyldes arbejdet eller de forhold, hvorunder dette foregår, 3)	pludselige løfteskader, jf. § 9a, og 4)	erhvervssygdomme, jf. § 10.« Begrebet »ulykkestilfælde« henviser således  

 til skader, der skyldes arbejdet eller de forhold, hvorunder arbejdet  

 udføres.
Det vil sige skader, der sker på arbejdet - og som ikke  

 ville være sket, hvis personen ikke havde arbejdet.
Så langt  

 så godt.
Problemet er, at selve lovgivningen ikke definerer begrebet  

 »ulykkestilfælde« nærmere.
Fraværet af et klart og entydigt defineret  

 skadesbegreb har over en længere årrække muliggjort, at  

 skadesbegrebet løbende er blevet defineret via den administrative  

 praksis.
I det omfang den nærmere definition af skadesbegrebet via den  

 administrative praksis er blevet afprøvet ved domstolene, har  

 retspraksis henvist til og bekræftet den overordnede udviklingstendens  

 i den administrative praksis.
 Et kernepunkt i den administrative præcisering af  

 skadesbegrebet er tilknytningen af  arbejdsskadelovgivningens ulykkesbegreb  

 til forsikringsrettens ulykkesbegreb.
 Forsikringslovgivningen har i en længere  

 årrække, men ikke altid, defineret en ulykke som »en  

 tilfældig, af den sikredes vilje uafhængig, pludselig,  

 udefrakommende indvirkning på legemet, som har en påviselig  

 beskadigelse af dette til følge«.  Denne definition har  

 Arbejdsskadestyrelsen m.fl. lagt til grund for den administrative praksis.
 Senere er denne definition yderligere blevet  

 præciseret således, at der tilmed skal være tale om en ikke  

 forudsigelig begivenhed, hvor begrebet uforudsigelighed ikke længere er  

 bundet i tid og rum til den konkrete begivenhed, men til en statistisk set  

 ikke forventet begivenhed.
Set i relation til arbejdsmiljøpåvirkninger  

 rummer denne præcisering ikke blot en ekstra restriktiv tolkning af  

 skadesbegrebet.
Det indebærer tilmed, at en medarbejder, der arbejder  

 under forhold, der anerkendes som risikobetonede, kan risikere at have  

 dårligere muligheder for at opnå erstatning end den person, der  

 arbejder under gode arbejdsmiljøvilkår, men som udsættes  

 for en uforudsigelig påvirkning.
Dermed er retspraksis nået til  

 den absurde tilstand, hvor et erkendt risikobetonet arbejdsmiljø reelt  

 kan udgøre en hæmsko for at opnå anerkendelse og  

 erstatning.
Et eksempel herpå er, at det har vist sig meget  

 vanskeligt at opnå erstatning for pludseligt opståede rygskader i  

 forbindelse med bl.a. plejearbejde.
Dette blev bekræftet af  

 Højesterets dom af 20. april 1998 i en sag om en sygehjælper,  

 der vaskede en 90-årig kvindelig beboer, der lå i en seng.  

 Sygehjælperen foretog en skævvridning af kroppen i forbindelse  

 med arbejdet.
Beboeren stemte pludseligt og uforudset fra med armene, og der  

 optod et pres mod skadelidtes ryg.
Skadelidte fik et smæld i ryggen og  

 en umiddelbar smerte til følge.
Her afviser Højesteret at yde  

 erstatning.
Højesteret erkender, at der var tale om en skade som  

 følge af arbejdet, men retten afviser at godkende skaden med den  

 begrundelse, at sygehjælperen ikke blev udsat for en usædvanlig  

 begivenhed.
Højesterets dom har stadfæstet en domspraksis  

 og godkendt en administrativ praksis, der er helt uholdbar set ud fra et  

 arbejdsmiljømæssigt synspunkt.
For den ansatte er selve den  

 konkrete, pludselige belastning ikke forudsigelig.
Man ved ikke,  

 hvornår den kommer, men kun, at den måske kan komme på et  

 eller andet tidspunkt.
Der foreligger ikke overbevisende dokumentation for,  

 at den ansatte kan forberede sin krop på en velkendt, dokumenteret,  

 teoretisk risiko for pludselig ekstrabelastning gennem f.eks. styrke- eller  

 konditionstræning, og arbejdets organisering tillader ikke, at arbejdet  

 udføres på måder, så denne risiko helt fjernes.
Højesterets afgørelse indebærer  

 f.eks., at når udenlandske undersøgelser fra bl.a.
Sverige og  

 USA viser en overrisiko for rygskader på 6-8 gange for kvinder i  

 plejejob, gør det plejearbejde til et arbejde med en forudsigelig  

 risiko for helbredstruende belastninger af bevægeapparatet, og dermed  

 rejses der tvivl om adgang til erstatning.
Har man et job med stor risiko for  

 at komme til skade, kan man kigge i vejviseren efter erstatning.
Det er  

 måske korrekt jura ud fra gældende administrativ praksis, men det  

 er politisk og arbejdsmiljømæssigt ganske uacceptabelt.
 Højesterets dom viser, at de nugældende  

 retningslinjer for administrativ praksis og domspraksis kun kan brydes, hvis  

 lovgiverne tilkendegiver, at det ønskes.
Men kan arbejdsskadelovgivningen have et andet  

 skadesbegreb end forsikringsrettens ulykkesbegreb? Det er undertiden blevet  

 betvivlet med den begrundelse, at såfremt man ikke benyttede det  

 forsikringsretlige ulykkesbegreb, »skulle enhver skade opstået på  

 arbejde være dækket, hvilket ville være et totalt brud  

 på det danske forsikringssystem«, jf. bl.a.
Arbejdsskadestyrelsen i et  

 notat omdelt i Arbejdsmarkedsudvalget, 1997-98, 2. samling, alm. del - bilag  

 321, side 4. Det er et politisk synspunkt, men det er ikke noget logisk  

 konsistent synspunkt.
Arbejdsskadelovgivningen er ikke en egentlig  

 forsikringsordning.
Det er en social sikringsordning.
Der er således  

 ikke tale om en lovmæssig regulering af et frit kontraktmæssigt  

 forhold mellem en forsikringsyder og en forsikringstager.  

 Arbejdsskadeforsikringen er blevet til og løbende ændret som en  

 social sikringsordning, hvor arbejdsgiverne har en lovfæstet  

 forsikringspligt, og hvor de ansatte tilsvarende har en lovsikret ret til  

 erstatninger efter ganske bestemte kriterier, satser m.v.
Dette adskiller  

 arbejdsskadeserstatningslovgivningen fra forsikringsretten, hvor der er tale  

 om lovgivning vedrørende et frivilligt kontraktligt forhold mellem et  

 forsikringsselskab og en forsikringstager, og hvor dækningens omfang og  

 størrelse i konsekvens heraf kan gøres til genstand for konkret  

 aftale.
I forsikringsretten gælder logikken: stor  

 præmie, udstrakt erstatning.
Ved arbejdsskadeforsikringslovgivningen er  

 der derimod tale om en i henhold til lov fastsat ret til at opnå  

 erstatning i et omfang og en størrelse, der fastlægges ved  

 lovgivning.
Derfor må det følgelig være op til  

 lovgivningen og dermed Folketinget selv direkte at fastlægge,  

 hvornår der skal ydes erstatning, og hvor stor denne erstatning skal  

 være.
Det er hverken logisk nødvendigt eller  

 hensigtsmæssigt at koble arbejdsskadelovgivningens ulykkesbegreb til  

 den private forsikringsret.
Men er begrundelsen så, at dette var lovgivers  

 udtrykkelige ønske og intention? Nej, så vidt det er  

 forslagsstillerne bekendt, har lovgiver ikke med definitionen på  

 ulykkestilfælde eksplicit udtrykt noget ønske om, at den  

 lovbestemte erstatningsadgang skulle følge en forsikringsretlig  

 definition.
Det ulykkesbegreb, som Arbejdsskadestyrelsen og Den Sociale  

 Ankestyrelse i dag administrerer ud fra, var end ikke fastlagt på den  

 nuværende præcise måde, da  arbejdskadeforsikringen blev  

 skabt.
Først efter at forsikringsselskabernes brancheorganisation i  

 1970 udarbejdede en såkaldt normalpolice, blev grundlaget for  

 forsikringslovgivningens nuværende ulykkesbegreb skabt.
Situationen er således den, at en privat  

 brancheforenings tiltag har fået afgørende indflydelse på,  

 hvem der kan få tilkendt en lovbestemt erstatning for arbejdsskader,  

 selv om lovgiver aldrig har pantsat definitionen af ulykkestilfælde hos  

 hverken forsikringsselskaberne eller den til enhver tid gældende  

 praksis i forsikringsretten.
At begrunde den aktuelle praksis ud fra  

 lovgivers historiske intentioner forekommer således tvivlsomt og i  

 givet fald politisk kritisabelt.
Forslagsstillerne foreslår derfor, at man  

 ændrer arbejdsskadebegrebet i lovens § 9, nr. 1-3, til ét  

 samlet, objektivt arbejdsskadebegreb, således at arbejdsskadebegrebet i  

 lighed med f.eks. personskadebegrebet i erstatningsansvarsloven,  

 skadesbegrebet i færdselsloven og det fysiske skadesbegreb i  

 patientforsikringsloven udelukkende henviser til en indtruffen skade og  

 dennes årsag.
En sådan ændring vil, modsat den  

 nuværende lovgivning, sikre, at alle former for arbejdsskader, der  

 skyldes arbejdet eller de forhold, hvorunder arbejdet udføres, vil  

 have mulighed for at blive anerkendt.
I dag er det ikke alene tilknytning til det  

 forsikringsretlige ulykkesbegreb, der fører til uhensigtsmæssige  

 afvisninger.
De former for arbejdsskade, der anføres i lov om sikring  

 mod følger af arbejdsskade, § 9, nr. 1-3, er ikke udtømmende.  

 Det gælder f.eks. de tidsmæssige kriterier, der knyttes til nr. 2  

 og 3. Resultatet er, at en række anmeldelser afvises, alene fordi de  

 ikke falder ind under en af de typer af skader, der er defineret i § 9. Dette  

 hul i den eksisterende lovgivning skal udfyldes ved at indføre et  

 samlet arbejdsskadesbegreb.
Dernæst vil en sådan ændring  

 medføre, at der ikke fremover vil være grundlag for at afvise  

 ansøgninger om arbejdsskadegodkendelse med den begrundelse, at den  

 skete hændelse måtte være forventelig.
 Forslagsstillerne foreslår endvidere, at  

 arbejdsskader forårsaget af træk og skub vil være omfattet  

 af arbejdsskadebegrebet.
Ved den seneste ændring af lovgivningen, hvor der  

 indførtes bestemmelser om pludselige løfteskader, valgte man i  

 selve lovgivningen at indbygge en række restriktive  

 forudsætninger.
Det skete bl.a. ud fra en række skøn over  

 det mulige antal anmeldelser og de økonomiske konsekvenser heraf, jf.  

 Betænkning om arbejdsskadeforsikring m.v., Socialministeriet 1994, s.  

 268ff.
Det har siden vist sig, at der - bl.a. som følge af de  

 restriktive kriterier - langt fra er blevet anerkendt det antal pludselige  

 løfteskader, som man skønnede, da man valgte de restriktive  

 kriterier.
I oktober 1998 var der ifølge Arbejdsskadestyrelsen kun  

 anerkendt 12 pludselige løfteskader for hele perioden siden lovens  

 ikrafttræden i 1996.
 Forslagsstillerne ønsker ikke at foregribe den  

 samlede evaluering af lovgivningen vedrørende pludselige  

 løfteskader, men nøjes med at pålægge udvalget  

 én ændring, som forekommer åbenlyst hensigtsmæssig,  

 nemlig at fjerne kravet om forudgående belastende løftearbejde.  

 Der foreligger ingen dokumentation for, at forudgående belastende  

 løftearbejde er en forudsætning for at få en pludselig  

 løfteskade.
 For så vidt angår erhvervssygdomme,  

 ønsker forslagsstillerne at sikre en væsentlig større  

 sammenhæng mellem på den ene side forskellige typer  

 erhvervssygdommes udbredelse med belastning af de offentlige budgetter i form  

 af sygedagpenge, sygesikringsudgifter, sygehusindlæggelse,  

 revalidering, førtidspension m.v. til følge og på den  

 anden side antallet af anerkendelser inden for de forskellige typer  

 erhvervssygdomme.
 Forslagsstillerne ønsker en praksis, hvor man under  

 anerkendelse af princippet om en dokumenteret årsagssammenhæng  

 sikrer de skadelidte en rimelig adgang til anerkendelse og erstatning  

 også på områder, hvor der endnu ikke foreligger sikker  

 lægevidenskabelig dokumentation for arbejdsmiljørelaterede  

 årsagssammenhænge.
 Endelig ønsker forslagsstillerne at sikre, at  

 erstatningerne til skadelidte giver en rimelig og retfærdig  

 dækning for det lidte tab, herunder at erstatningerne som minimum  

 ligger på niveau med andre EU-lande og de øvrige nordiske lande.  

 På dette punkt ligger beslutningsforslagets intention på linje  

 med kommissoriet for det udvalg under Justitsministeriet, der er nedsat for  

 at gennemgå de danske erstatningsregler og sikre skadelidte en  

 dækning på niveau med andre EU-lande og nordiske lande.
Skriftlig fremsættelse Anne Baastrup (SF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om forbedring af  

 lovgivningen om arbejdsskadeforsikringen.
(Beslutningsforslag nr.
B 99).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
