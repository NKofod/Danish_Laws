Skriftlig fremsættelse (5. oktober 2005) Beskæftigelsesministeren  

  

 (Claus Hjort Frederiksen):
 Herved tillader jeg mig for Folketinget at fremsætte:
Forslag til lov  

 om  

 ændring af lov om arbejdsmiljø (Begrænsning af arbejdsgiverens strafansvar og  

 skærpelse af straffene for visse overtrædelser, der begås af ansatte m.v.) (Lovforslag nr.
L 14).
 Forslaget er en udmøntning af regeringsgrundlaget, hvorefter  

 arbejdsgivere, der har gjort alt for at sikre et sikkert og sundt  

 arbejdsmiljø,  

 ikke bliver straffet, når medarbejdere overtræder reglerne.
 Regeringen finder det ikke rimeligt, at arbejdsgivere i dag  

 kan blive straffet for ansattes overtrædelser af arbejdsmiljølovgivningen,  

 uanset at arbejdsgiveren har opfyldt alle sine arbejdsmiljømæssige  

 forpligtigelser, herunder at arbejdsgiveren har sørget for, at  

 arbejdsforholdene er (sikkerheds- og sundhedsmæssigt) fuldt forsvarlige, at  

 arbejdsgiveren fyldestgørende har instrueret de ansatte, samt at  

 arbejdsgiveren  

 har ført et effektivt tilsyn med, at arbejdet udføres (sikkerheds- og  

 sundhedsmæssigt)  

 fuldt forsvarligt.
 Forslaget har derfor primært til formål at indføre  

 bestemmelser, der begrænser arbejdsgiverens strafansvar i de situationer,  

 hvor  

 arbejdsgiveren har gjort alt, hvad der var muligt for at sikre et sikkert og  

 sundt  

 arbejdsmiljø, men hvor de ansatte alligevel overtræder reglerne.
 Endvidere foreslås det, at der sker en skærpelse af  

 straffene for visse forsætlige eller groft uagtsomme overtrædelser, der begås  

 af ansatte i situationer, hvor arbejdsgiveren har opfyldt alle sine  

 arbejdsmiljømæssige forpligtigelser.
 Det foreslås, at gennemføre ændringer i arbejdsmiljøloven  

 som følge af den kommende kommunalreform.
 Denne del af lovforslaget er et led i udmøntningen af  

 regeringens aftale fra juni 2004 med Dansk Folkeparti om en strukturreform og  

 den efterfølgende aftalte udmøntningsplan fra september 2004.
 Det foreslås, at ændringerne træder i kraft den 1. januar  

 2006, dog således at ændringerne som følge af den kommende kommunalreform  

 først  

 træder i kraft den 1. januar 2007.
 Idet jeg henviser til lovforslaget og bemærkningerne hertil,  

 skal jeg herved anbefale lovforslaget til Folketingets velvillige behandling.
