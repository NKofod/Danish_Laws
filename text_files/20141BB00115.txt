Fremsat den 27. marts 2015 af Stine Brix (EL), Johanne Schmidt-Nielsen (EL), Pernille Skipper (EL) og Finn Sørensen (EL) Forslag til folketingsbeslutning om forbedret ledsageordning for børn og voksne med handicap Folketinget opfordrer regeringen til inden udgangen af 2015 at fremsætte lovforslag om ændring af servicelovens bestemmelser om ledsageordninger efter § 97 for voksne og § 45 for børn, således:
 at det bliver muligt at spare op til 180 timer sammen med henblik på samlet anvendelse,  at det særlige tilskud til udgifter vedrørende ledsagere, jf. §§ 45, stk. 5, og 97, stk. 7, (i 2015 et årligt beløb på 837 kr.) udbetales automatisk og forud en gang om året,  at aldersgrænsen for ret til ledsagelse nedsættes fra 12 til 7 år.
Bemærkninger til forslaget Ledsageordningerne beskrevet i §§ 45 og 97 i serviceloven giver henholdsvis unge og voksne med betydelig og varigt nedsat fysisk eller psykisk funktionsevne mulighed for at blive ledsaget til aktiviteter uden for hjemmets fire vægge.
Bedre mulighed for at opspare timer I dag kan borgere, der har ret til en ledsageordning, spare op til 15 timers månedlig ledsagelse sammen.
Dette rækker til f.eks. biografbesøg eller en fodboldkamp, men vil på ingen måde række til en ferierejse.
Derfor er det allerede i dag muligt at spare sine ledsagetimer op over 6 måneder, så man kan bruge op til 90 ledsagetimer på en gang.
 Det muliggør en weekendudflugt  men det muliggør ikke en enkelt uges ferierejse, som de fleste danskere uden handicap tager for en selvfølge.
 Derfor foreslås det, at borgere tilkendt ledsageordning efter §§ 45 eller 97 skal have lov til at spare op til 180 ledsagetimer sammen og dermed have nok til f.eks. en uges ferierejse eller lign. om året.
Automatisk udbetaling af ledsagertilskud I udgangspunktet står en borger selv for udgifter forbundet med det at have en ledsageordning, jf. servicelovens § 45, stk. 5, og § 97, stk. 7, f.eks. udgifter til biograf- eller busbillet til ledsageren.
Dog kan kommunen dække borgerens udgifter til ledsageren op til et årligt standardbeløb, der i 2015 udgjorde maksimalt 837 kr. (jf.
Vejledning om regulering pr. 1. januar 2015 af satser på Ministeriet for Børn, Ligestilling, Integration og Sociale Forholds område).
Ifølge de to bestemmelser udbetales tilskuddet »efter anmodning«.
I praksis forvaltes bestemmelsen på den måde, at borgeren ikke blot skal anmode om, men også dokumentere, at udgifterne afholdes, hvorefter der foregår en egentlig sagsbehandling i kommunen, der er helt ude af proportion i forhold til udgiftens beskedne størrelse.
Borgerens udgifter i forbindelse med ledsagelse er sandsynligvis langt højere end 837 kr. om året.
Sagsbehandlingen koster utvivlsomt mere, end det ville gøre at udbetale pengene automatisk til den borger, der anvender sin ledsageordning.
Derfor foreslås det at forenkle reglerne, så merudgiftsdækning til ledsageordning ydes automatisk og uden forudgående, individuel sagsbehandling.
Det vil give økonomisk mening og samtidig betyde mindre bureaukrati for både borgeren og kommunen.
Ny aldersgrænse for ledsageordning til børn Servicelovens § 45 giver børn og unge med væsentlige og varige fysiske eller psykiske handicap mulighed for at få ledsagelse til aktiviteter uden for hjemmet.
Det betyder, at de kan tage på f.eks. byture eller biografbesøg, til fødselsdag eller lektielæsning hos en klassekammerat eller gå til spejder med vennerne  uden at skulle have mor eller far med på slæb.
Ordningen giver således mulighed for en mere selvstændig og normal barndom og ungdom, også selv om man grundet et handicap har brug for f.eks. hjælp til at komme rundt eller gå på toilettet, når man er ude.
Imidlertid er der en nedre aldersgrænse på 12 år for at få ret til ledsageordning, og den er ikke på nogen måde sagligt begrundet.
Det er helt almindeligt, at børn allerede fra starten af skolealderen tager hjem til hinanden eller går til fritidsaktiviteter uden mor og far.
Det er i dag ikke en mulighed for børn under 12 år, der er afhængige af ledsagelse.
I praksis kan det betyde, at de er fuldstændig afskåret fra at tage til klassekammeraternes børnefødselsdage, eller at de ikke kan gå til kor med resten af pigerne i klassen.
Det går selvsagt ud over børnenes sociale liv og mulighed for at blive integreret  også på sigt  i et samfund, hvor de fleste ikke har et handicap.
Det kan koste dyrt både for det enkelte barn og for vores samfund generelt.
 Derfor foreslås det, at ledsageordningen for børn og unge udvides, så børn fra 7 år kan få mulighed for  ligesom deres jævnaldrende uden handicap  at have et socialt og kreativt fritidsliv uden forældre på slæb (el. lign.).
Økonomiske konsekvenser Der er ingen udgifter forbundet med at gøre opsparingsreglerne for ledsageordningen mere fleksible, end tilfældet er i dag.
 Der er formodentlig en besparelse at hente ved at udbetale det særlige tilskud til ledsageordningen automatisk og forud årligt frem for at bruge ressourcer på dyrere, individuel sagsbehandling.
De samlede offentlige udgifter til at give børn ned til 7 år adgang til ledsageordning vurderes at være 2,5 mio. kr. årligt, jf.
SOU alm. del  svar på spm. 206. Dette betragtes som beskedne ekstraomkostninger.
Skriftlig fremsættelse Stine Brix (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forbedret ledsageordning for børn og voksne med handicap.
(Beslutningsforslag nr.
B 115) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
