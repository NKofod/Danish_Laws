Offererstatningslovens § 1  lovlig privat anholdelse og forhindring af strafbare handlinger, nævnets j. nr. 20-520-07944 Ansøger deltog i en fest, hvor der opstod en uoverensstemmelse mellem to festdeltagere.
I den forbindelse havde den mulige skadevolder presset A op i et hjørne i lejligheden, hvor skadevolder stod med en kniv hævet over hovedet over for A.
Ved siden af A og skadevolder stod B, som forsøgte at få A væk.
Ansøger gik hen til B og forsøgte at trække B væk fra skadevolder.
Ansøger følte et slag bag højre øre og blev omtåget.
Ansøger så ikke, hvem der slog hende.
Nævnet lagde ansøgerens forklaring om hændelsen til grund.
Det kunne på denne baggrund ikke med tilstrækkelig sikkerhed antages, at ansøger selv havde været udsat for en straffelovsovertrædelse, ligesom det heller ikke kunne lægges til grund, at personskaden var indtrådt i forbindelse med handlinger foretaget af ansøgeren med henblik på forhindring af en strafbar handling, da ansøgeren havde forsøgt at trække B, men ikke skadevolderen eller A, væk.
 Nævnet afslog derfor ansøgningen, da forholdet hverken var omfattet af offererstatningslovens § 1, stk. 1, 1. pkt. eller 2. pkt.
