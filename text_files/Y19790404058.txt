En kommune spørger om den almindeligt forekommende bredde af markveje  

 på 3,66 m omfatter rabatter, skråninger m.v., eller kun omfatter det areal,  

 som anvendes til færdsel.
Direktoratet oplyser, at for veje, der er optaget  

 på matrikelkortet i nyere tid, antages, at de vejbredder, der i matriklens  

 dokumenter er anført for uudskilte offentlige veje og private veje til brug  

 for flere (modsat enkelte) ejendomme, sædvanligvis er bredden inkl.  

 vejgrøfter (men uden skråninger). Private veje til enkelte ejendomme regnes i  

 almindelighed ikke at have grøfter, hvorfor den angivne bredde normalt er  

 planumsbredden.
I et brev af 25-7-1979, j.nr.
T.F.268-79, som er oversendt hertil fra  

 ministeriet for offentlige arbejder, har De spurgt, om den almindeligt  

 forekommende bredde af markveje på 3.77 m omfatter rabatter, skråninger m.v.,  

 eller kun omfatter det areal, som anvendes til færdsel.
 I denne anledning skal man meddele følgende:
Ved matrikuleringen i første halvdel af forrige århundrede var det ifølge  

 punkt 13 i tillæg til matrikelinstruktionen af 31-3-1807 bestemt, at de veje,  

 der ikke skulle skyldsættes, skulle fradrages med nærmere fastsatte bredder  

 uden hensyn til vejenes faktiske bredder i marken.
Eksempelvis skulle veje,  

 som var til brug for »enkelt mand eller for en by til dens englodder,  

 tørvelodder, overdrev eller deslige« angives på matrikelkortene med en  

 bredde på 6 alen (3.77 m). Angivelsen af bredden for de veje, der er optaget  

 på matrikelkortene ved matrikuleringen har således en signaturmæssig karakter  

 og der kan derfor ikke på grundlag af matrikelkortets angivelse af vejbredden  

 udledes noget om, hvorvidt sådanne veje skulle være eller har været anlagt  

 med en bredde af 6 alen i marken.
Det må derfor afgøres ved en konkret  

 bedømmelse, hvilken bredde sådanne ældre markveje skal have.
Private veje, som er optaget på matrikelkortet i nyere tid, kan også være  

 angivet med en bredde på 3.77 m.
Det kan for veje, der er optaget på  

 matrikelkortet i nyere tid, oplyses, at de vejbredder, der i matriklens  

 dokumenter er anført for uudskilte offentlige veje og private veje til brug  

 for flere (modsat enkelte) ejendomme, sædvanligvis er bredden inclusive  

 vejgrøfter (men uden skråninger). Private veje til enkelte ejendomme regnes i  

 almindelighed ikke at have grøfter, og den angivne bredde for sådanne veje  

 vil derfor normalt være planumsbredden.
Hvis sådanne veje fører langs en  

 ganske smal rende eller jordvold, hvis midte danner skel kan det dog ikke  

 udelukkes, at den halve bredde kan være medregnet i den angivne vejbredde.
 Det bemærkes, at bredden af en vej, der er optaget på matrikelkortet,  

 senere kan være blevet ændret i marken ved aftale eller på en anden for  

 vejejerne og de vejberettigede bindende måde, uden at matrikelkortet er  

 blevet ændret i overensstemmelse hermed.
