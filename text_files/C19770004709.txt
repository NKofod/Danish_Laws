 Bestemmelsen i ligningslovens § 7A om bemyndigelse for ministeren for  

 skatter og afgifter til at indrømme skattefrihed for retten til at tegne  

 medarbejderaktier og -andelsbeviser blev indsat ved lov nr. 286 af 9. juni  

 1971.
 Om de nærmere betingelser for at opnå skattefritagelse er der ikke  

 tidligere udsendt cirkulære; men der er givet orientering om  

 bevillingspraksis ved offentliggørelse af de godkendte  

 medarbejderaktieordninger.
 Nærværende cirkulære indeholder en redegørelse for de vilkår for  

 udstedelse af aktier m.v., som efter praksis kan godkendes ved  

 skattefritagelse efter § 7A, samt nogle skattemæssige konsekvenser i  

 tilknytning til disse aktier.
 Medarbejderordninger, hvorefter de ansatte kan købe aktier af selskabets  

 beholdning af egne aktier til favørkurs, sidestilles med ordninger, der giver  

 medarbejderne tegningsret.
 Til ansatte i selskabet kan også medregnes ansatte i datterselskaber og i  

 datterdatterselskaber.
For at opnå godkendelse af en medarbejderaktieordning skal adgangen til at  

 erhverve aktier stå åben for alle ansatte i virksomheden, og således at ingen  

 gruppe af ansatte bliver særligt favoriseret; men begrænsninger, der er  

 fastsat efter almene kriterier, anerkendes.
Således kan adgangen til at tegne  

 aktier være betinget af, at medarbejderen har været ansat i virksomheden  

 eller til denne knyttede virksomheder i en vis kortere tid - op til 3 år er  

 godkendt - og tegningsrettens omfang kan variere for forskellige grupper af  

 ansatte.
Grupperne kan være opdelt efter tilknytningen til virksomheden  

 (moderselskab-datterselskab), efter arbejdets varighed (heltid - deltid),  

 efter anciennitet eller efter en kombination af disse kriterier.
 Medarbejderen skal på tegningstidspunktet være ansat i uopsagt stilling i  

 selskabet, undtagelse kan dog gøres for dem, der er ansat på  

 tegningstidspunktet, men på grund af alder opsagt til pensionering.
 Ved godkendelsen påses det, at tegningsrettens omfang står i et rimeligt  

 forhold til de enkelte medarbejderes aflønning i selskabet, og der må være  

 fastsat et maksimumsbeløb for den enkeltes tegningsadgang.
 I tilfælde af overtegning må der ske reduktion efter derom på forhånd  

 fastsatte regler.
For det tilfælde, at medarbejderne ikke fuldt ud tegner den aktiepost, der  

 stilles til deres disposition, må der være truffet bestemmelse om, hvorledes  

 der skal forholdes med restbeløbet.
Det kan være bestemt, at aktiekapitalen  

 alene skal udvides med de af medarbejderne tegnede beløb, at medarbejderne i  

 en supplerende tegningsrunde kan tegne yderligere aktiebeløb, at restbeløbet  

 kan tegnes af de hidtidige aktionærer, eller eventuelt at beløbet kan tegnes  

 af en fond.
En sådan fond skal opfylde følgende af handelsministeriet  

 opstillede betingelser:
Ufravigelige krav ved godkendelsen er det, at medarbejderen personlig  

 udnytter sin tegningsret, og at han ikke i en periode af 5 år ved salg,  

 pantsætning eller på anden måde kan disponere over aktierne.
Dette skal  

 sikres ved båndlægning i et pengeinstitut.
Båndlæggelsesperioden regnes fra  

 tegningsfristen udløb og ved køb fra erhvervelsestidspunktet.
Båndlæggelsen  

 skal hæves før periodens udløb i tilfælde af medarbejderens død eller  

 alvorlige invaliditet.
Båndlæggelsen omfatter også friaktier, provenu ved  

 salg af tegningsret og nytegnede aktier, når disse erhvervelser vedrører de  

 båndlagte aktier.
Udbytte udbetales til medarbejderen i  

 båndlæggelsesperioden, ligesom renter af et båndlagt provenu.
 Det er en ufravigelig betingelse for godkendelse, at medarbejderaktierne  

 skal have samme rettigheder som selskabets øvrige aktier af samme klasse  

 f.eks. med hensyn til udbytte og stemmeret, og et vilkår alene gældende for  

 medarbejderne om tilbagesalgspligt til selskabet kan ikke anerkendes.
 Af hensyn til skatteligningen stilles der ved godkendelsen krav om, at der  

 efter udløbet af det indkomstår, hvori aktierne erhverves, af selskabet gives  

 en række praktiske oplysninger vedrørende medarbejdernes aktieerhvervelser.
 Tilladelse i medfør af § 7A gives normalt kun for et år ad gangen, men  

 undtagelsesvis kan tilladelsen gives med virkning for medarbejdernes  

 aktieerhvervelse i det år, aktieemissionen er besluttet eller tilbud om køb  

 fremsat, og det derpå følgende regnskabsår.
 En tilladelse i medfør af § 7A til, at værdien af den fordel, som  

 medarbejderne opnår ved at erhverve aktier til underkurs, ikke skal medregnes  

 til den skattepligtige indkomst, medfører ikke i andre henseender fravigelse  

 fra gældende beskatningsregler.
 Afhænder et selskab som led i en medarbejderaktieordning aktier af  

 selskabets beholdning af egne aktier til de ansatte til en lavere kurs end  

 den kurs, aktierne er erhvervet til, skal selskabet opgøre en avance svarende  

 til forskellen mellem aktiernes værdi i handel og vandel på  

 afhændelsestidspunktet og den kurs, hvortil selskabet har erhvervet aktierne,  

 medens selskabet som en driftsudgift kan anføre forskellen mellem  

 handelsværdien og den kurs, medarbejderne har erhvervet aktierne til.
 Skattedepartementet, den 25. februar  

 1977.
Hans P.
Gøtrik.
/O.
Skau Wogensen.
