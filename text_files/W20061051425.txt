Klage over manglende udredning af patient med voldsomme epileptiske anfald Nævnet fandt grundlag for at kritisere speciallægen for hans behandling den 15. september, 15. oktober og den 3. november 2004.
Det var nævnets opfattelse, at speciallægen den 15. september 2004 foretog en relevant objektiv neurologisk undersøgelse, som ikke afslørede noget afvigende.
Nævnet bemærkede dog, at speciallægen både den 15. september og den 15. oktober 2004 overvejede diagnosen fokal epilepsi.
 Nævnet oplyste, at intermitterende rysten i en ekstremitet kan skyldes såkaldt simple partielle epileptiske anfald eller fokal epilepsi.
 Nævnet oplyste videre, at det er velkendt, at EEG meget vel kan vise helt normale forhold på trods af, at der alligevel kan foreligge epilepsi, således at EEG på ingen måde kan udelukke diagnosen fokal epilepsi.
 Det var nævnets opfattelse, at det er i overensstemmelse med almindelig anerkendt faglig standard for en speciallæge, at der ved mistanke om fokal epilepsi udover EEG også bestilles en billeddiagnostisk undersøgelse af hjernen, helst i form at såkaldt magnetisk resonansundersøgelse (MR-undersøgelse).
