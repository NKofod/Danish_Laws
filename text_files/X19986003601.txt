Efterfølgende af- og nedskrivninger Ligningsrådet anså sig for afskåret fra  

 at imødekomme en anmodning om efterfølgende ændringer af  

 selvangivne afskrivninger på en skibsanpart, da skatteyderen var  

 omfattet af ligningslovens § 29, hvorfor han havde pligt til at foretage af-  

 og nedskrivninger med samme sats som de øvrige anpartshavere.
 En skatteyder klagede til Ligningsrådet over, at den  

 kommunale skattemyndighed for indkomstårene 1991, 1992, 1993 og 1994  

 havde afslået at tilbageføre skattemæssige afskrivninger  

 på henholdsvis 29.423 kr., 22.469 kr., 9.961 kr. og 9.314 kr. på  

 en skibsanpart, jf. afskrivningslovens § 30, stk. 3.
 Det var oplyst, at skatteyderen i 1988 havde købt  

 en skibsanpart i et kommanditselskab, der var opdelt i 850 anparter.
 Ved selvangivelsen for de omhandlede indkomstår,  

 havde skatteyderen haft fælles skatteregnskab med de øvrige  

 anpartshavere og havde afskrevet med samme afskrivningssats, jf.  

 ligningslovens § 29.
I perioden fra den 16/2 1991 til den 1/9 1994 arbejdede  

 han i Gibraltar.
Den 1/9 1994 flyttede han fra Gibraltar til Tyskland.  

 Skatteyderens fulde skattepligt til Danmark ophørte den 1/1 1995.
 Den kommunale skattemyndighed havde begrundet sit afslag  

 med, at ansøgningen ikke var omfattet af bemyndigelsen i  

 TSS-cirkulære 1994-12, pkt. 3.1., idet skibsanparten på  

 tidspunktet for ansøgningen var afhændet, og der var foretaget  

 en endelig avanceopgørelse.
Ansøgningen om tilbageførsel af de  

 skattemæssige afskrivninger skyldtes, at de pågældende  

 afskrivninger som følge af bestemmelsen i ligningslovens § 33 A havde  

 været uden skattemæssig effekt.
Det følger af denne  

 bestemmelse, at skatteydere, der i et indkomstår dels har erhvervet  

 lønindtægt i Danmark, dels har erhvervet lønindtægt  

 i en fremmed stat, med hvilken Danmark ikke har indgået  

 dobbeltbeskatningsoverenskomst, under visse betingelser opnår et  

 nedslag i skatten til Danmark, der udgør den del af den samlede skat,  

 som falder på den udenlandske indkomst.
Det betyder, at en  

 lønmodtager, der i hele indkomståret alene har  

 lønindkomst erhvervet i udlandet, ikke skal betale dansk skat heraf.  

 Det er en betingelse for anvendelse af ligningslovens § 33 A, at den  

 skattepligtige er ubegrænset skattepligtig til Danmark, jf.  

 kildeskattelovens § 1.
Ligningsrådet tiltrådte den kommunale  

 skattemyndigheds afslag på ansøgningen, da skatteyderen var  

 omfattet af bestemmelsen i ligningslovens § 29 om fælles skatteregnskab  

 og fælles sats for af- og nedskrivninger.
Det fulgte således af  

 lovgivningen, at han havde haft pligt til at anvende den selvangivne  

 afskrivningssats.
