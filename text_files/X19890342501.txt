Et medlem bliver ledig en tirsdag og skal derfor i resten af ugen have  

 dagpenge med nedsat sats X Med skrivelse af 2. februar 1989  

 fra Handels- og Kontorfunktionærernes Arbejdsløshedskasse har direktoratet  

 modtaget Deres klage over en af kassen truffen afgørelse, ifølge hvilken De i  

 uge 44/88 alene er berettiget til at få udbetalt dagpenge efter den for  

 nyuddannede gældende sats (dimittendsats).
 Det fremgår af sagen, at De mandag den 31. oktober 1988 ophørte i Deres  

 fuldtidsbeskæftigelse, og at 1. ledighedsdag således var tirsdag den 1.  

 november 1988.
 Arbejdsløshedskassen udbetalte Dem for uge 44/88 dagpenge med den i  

 arbejdsløshedsforsikringslovens § 51, stk. 2, nævnte sats (dimittendsats),  

 idet De i henhold til gældende regler måtte anses for at have arbejdet på  

 nedsat tid i vedkommende uge.
Da Deres dagpengekort var belagt med 7,8 arbejdstimer for mandag den 30.  

 oktober 1988, udbetalte kassen Dem dagpenge for i alt 31,2 timer for resten  

 af ugen.
Dagpengebeløbet, som blev udbetalt med dimittendsats, udgjorde  

 herefter kr. 1.493,-.
 De har i Deres klage bl.a. anført, at De i nævnte uge ikke kan anses for  

 at arbejde på nedsat tid, idet De forud for arbejdsophøret var  

 fuldtidsbeskæftiget.
 De finder det endvidere uforståeligt, at De, hvis De havde været fuld  

 ledig i uge 44, havde modtaget et højere dagpengebeløb end det samlede beløb,  

 der blev udbetalt Dem i løn + dagpenge for uge 44/88. De har ved forskellige  

 regneeksempler dokumenteret dette over for kassen.
 Kassen har over for direktoratet fastholdt afgørelsen, idet man har  

 henvist til gældende regler i arbejdsløshedsforsikringslovens § 51, stk. 2 og  

 stk. 4, samt lovens § 59.
A F G Ø R E L S E Det følger af Arbejdsdirektoratets bekendtgørelse nr. 646 af 21. december  

 1983, § 1, med tilhørende vejledning, at et medlem, som i løbet af en uge  

 afslutter et arbejdsforhold, i den pågældende uge anses for at arbejde på  

 nedsat tid.
 Det følger videre af samme bekendtgørelses § 7, at når et medlem i henhold  

 til § 1 anses for at arbejde på nedsat tid, udbetales dagpenge med den  

 særlige sats, som er fastsat i arbejdsløshedsforsikringslovens § 51, stk. 2,  

 (dimittendsats).
 Direktoratet skal i denne anledning meddele, at man på baggrund af det til  

 sagen oplyste kan tiltræde kassens afgørelse med den af kassen givne  

 begrundelse.
 Deres dagpenge for uge 44/88 skal således udbetales efter den i  

 arbejdsløshedsforsikringslovens § 51, stk. 2, nævnte sats, hvorfor  

 udbetalingen i overensstemmelse med kassens opgørelse udgør kr. 1.493,-.
 Direktoratets afgørelse kan inden fire uger efter afgørelsens modtagelse  

 indbringes for Ankenævnet for Arbejdsløshedsforsikringen, jf. § 99, stk. 1, i  

 lov om arbejdsformidling og arbejdsløshedsforsikring mv.
 Klagen skal sendes til Direktoratet for Arbejdsløshedsforsikringen,  

 Finsensvej 78, 2000 Frederiksberg, der snarest videresender klagen til  

 ankenævnet sammen med sagens akter og direktoratets eventuelle bemærkninger.
 P.D.V.
 E.B.
