Fremsat den 4. oktober 2000 af  

 justitsministeren (Frank Jensen) Forslag til Lov om ændring af produktansvarsloven1) (ophævelse af undtagelsen for uforarbejdede produkter  

 hidrørende fra jordbrug, husdyrbrug, fiskeri og jagt) § 1 I lov nr. 371 af 7. juni 1989 om produktansvar foretages følgende  

 ændring:
 1. § 3, stk. 2, ophæves.
§ 2 Loven træder i kraft den 4. december 2000.
 Stk. 2. Loven gælder ikke, hvis det produkt, der har  

 forvoldt skade, er bragt i omsætning af producenten inden lovens  

 ikrafttræden.
§ 3 Loven gælder ikke for Færøerne og Grønland, men  

 kan ved kongelig anordning sættes i kraft for disse landsdele med de  

 afvigelser, som de særlige færøske og grønlandske  

 forhold tilsiger.
Bemærkninger til lovforslaget Almindelige bemærkninger 1. Indledning Lovforslaget går ud på at udvide  

 produktansvarslovens anvendelsesområde, således at loven  

 også omfatter produktansvar for skader, der forvoldes af uforarbejdede  

 produkter hidrørende fra jordbrug, husdyrbrug, fiskeri og jagt.  

 Lovforslaget gennemfører Europa-Parlamentets og Rådets direktiv  

 1999/34/EF af 10. maj 1999 om ændring af produktansvarsdirektivet  

 (direktiv 85/374/EØF). Ændringsdirektivet skal være  

 gennemført i medlemslandene senest den 4. december 2000.
2. Baggrunden for lovforslaget 2.1. Produktansvarsdirektivet fra 1985 indeholder  

 bl.a. regler om objektivt erstatningsansvar for skader, der forårsages  

 af defekte produkter.
 Produktskader, der forårsages af uforarbejdede  

 landbrugsråvarer (herunder fiskeriprodukter) og af produkter  

 hidrørende fra jagt, falder uden for direktivets  

 anvendelsesområde, men efter direktivet kan medlemslandene dog  

 vælge at lade sådanne produktskader være omfattet af  

 reglerne.
Produktansvarsdirektivet er gennemført i dansk ret  

 ved lov nr. 371 af 7. juni 1989 om produktansvar.
Danmark har ikke benyttet  

 muligheden for at lade skader forårsaget af uforarbejdede  

 landbrugsvarer m.v. være omfattet af de direktivbestemte  

 produktansvarsregler.
For sådanne produktskader gælder alene det  

 i retspraksis udviklede produktansvar, som bygger på almindelige regler  

 om erstatning i og uden for kontraktforhold, jf. punkt 3 nedenfor.
 2.2. I forbindelse med den såkaldte  

 kogalskabskrise i 1996 anbefalede Europa-Parlamentet en ændring af  

 produktansvarsdirektivet med henblik på at øge mulighederne for  

 at gøre erstatningsansvar gældende mod producenter af  

 sundhedsskadelige fødevarer m.v.
 Europa-Kommissionen fremsatte herefter forslag til  

 ændringsdirektiv, som blev vedtaget i 1999. Efter direktivet  

 ophæves produktansvarsdirektivets undtagelse for uforarbejdede  

 produkter hidrørende fra jordbrug, husdyrbrug, fiskeri og jagt.  

 Direktivet (1999/34/EF) er medtaget som bilag til lovforslaget.
 Efter vedtagelsen af ændringsdirektivet har  

 Kommissionen udarbejdet en grønbog om en generel revision af  

 produktansvarsdirektivet (KOM(1999) 396 endelig udgave af 28. juli 1999).  

 Grønbogen har været til høring i medlemslandene, og  

 Kommissionen overvejer for tiden, hvilke initiativer den vil tage på  

 grundlag heraf.
3. Gældende ret 3.1. Generelt om produktansvar Produktansvar bruges som betegnelse for erstatningsansvar  

 i tilfælde, hvor et produkt forvolder skade på person eller ting.  

 Lovregler om produktansvar findes i produktansvarsloven og i enkelte  

 bestemmelser i særlovgivningen.
I internationale  

 løsørekøb, hvor salgsgenstanden forvolder skade på  

 køberens ting, gælder erstatningsreglerne i den internationale  

 løsørekøbskonvention (CISG).
 Ved siden af de nævnte lovregler gælder de  

 regler om produktansvar, der er udviklet i retspraksis på grundlag af  

 dansk rets almindelige regler om erstatning i og uden for kontrakt.
Produktansvarslovens anvendelsesområde er på  

 visse punkter snævrere end anvendelsesområdet for det  

 ulovbestemte erstatningsansvar.
Det gælder bl.a. produktbegrebet, som i  

 produktansvarsloven kun omfatter løsøregenstande (lovens  

 § 3, stk. 1), men ikke tjenesteydelser.
Begge regelsæt  

 gælder ved personskade, mens produktansvarsloven, når det drejer  

 sig om tingsskade, i modsætning til det retspraksisbaserede ansvar kun  

 omfatter skade på »forbrugerting«, dvs. ting, der efter deres art  

 sædvanligvis er beregnet til ikke-erhvervsmæssig brug, og som af  

 skadelidte hovedsagelig er anvendt således (lovens § 2,  

 stk. 2).
Ved produktskade, der er omfattet af produktansvarsloven,  

 gælder både loven og det retspraksisbaserede produktansvar, dog  

 med en særlig regel om anvendelse af produktansvarslovens  

 forældelsesregler (lovens §§ 13 og 14). Ved produktskade, som  

ikke er omfattet af produktansvarslovens anvendelsesområde,  

 gælder alene det retspraksisbaserede ansvar, som   udover med hensyn  

 til forældelsesfrister   især adskiller sig fra det  

 direktivbaserede ansvar ved, at der ikke gælder et objektivt ansvar,  

 men alene et culpaansvar.
Ved skade forvoldt af defekte produkter, som er  

 bragt i omsætning erhvervsmæssigt, er culpabedømmelsen  

 imidlertid ofte så streng, at forskellen i praksis ikke er stor, og  

 hertil kommer, at de fleste af lovens særlige ansvarsfrihedsgrunde ikke  

 finder anvendelse uden for lovens område.
3.2. Produktansvar for uforarbejdede produkter hidrørende fra  

 jordbrug, husdyrbrug, fiskeri og jagt Produktansvarsloven omfatter ikke uforarbejdede produkter  

 hidrørende fra jordbrug, husdyrbrug, fiskeri og jagt, jf. lovens  

 § 3, stk. 2. For disse produkter gælder således alene  

 det ulovbestemte produktansvar, som er udviklet i retspraksis, jf. punkt 3.1  

 ovenfor.
Det fremgår af forarbejderne til  

 produktansvarsloven, at »uforarbejdede produkter« ud fra en  

 formålsfortolkning af direktivet   hvor kriteriet er, om produktet har  

 undergået »en første forarbejdning« må forstås meget  

 snævert.
Det nævnes, at f.eks. mælk, der på den  

 enkelte gård samles på tanke og nedkøles, før den  

 køres til mejeriet, må antages at være omfattet af lovens  

 regler, jf.
Folketingstidende 1988/89, tillæg A, spalte 1608.  

 Undtagelsen kan således navnlig omfatte såkaldt  

 stalddørssalg m.v. af landbrugsprodukter, men den nærmere  

 afgrænsning giver i øvrigt anledning til en vis tvivl.
4. Lovforslagets indhold Med henblik på at opfylde direktivet fra 1999  

 foreslås det at ophæve produktansvarslovens § 3,  

 stk. 2, hvorefter uforarbejdede produkter hidrørende fra  

 jordbrug, husdyrbrug, fiskeri og jagt er undtaget fra lovens  

 anvendelsesområde.
Forslaget indebærer, at produktansvar for  

 skader, som forårsages af disse produkter, fremover vil kunne  

 gøres gældende både efter produktansvarslovens regler og  

 efter de i retspraksis udviklede regler, jf. punkt 3.1 ovenfor.
Lovforslaget ændrer ikke ved, at det  

 pågældende produkt skal være defekt, for at der kan blive  

 tale om produktansvar.
Dette grundlæggende krav gælder efter  

 begge regelsæt.
Et produkt anses for at være defekt, hvis det  

 ikke frembyder den sikkerhed, som under hensyn til alle relevante  

 omstændigheder med rette kan forventes, jf. nærmere  

 produktansvarslovens § 5.
Lovforslaget medfører heller ikke ændringer i  

 reglerne om bevisbyrde m.v.
Både inden for og uden for  

 produktansvarslovens anvendelsesområde gælder, at skadelidte har  

 bevisbyrden for, at der er lidt en skade, at det pågældende  

 produkt var defekt, og at der er årsagsforbindelse mellem skaden og  

 defekten.
Ved bevisbedømmelsen kan der imidlertid bl.a. tages hensyn  

 til parternes muligheder for, henholdsvis vanskeligheder ved at føre  

 bevis.
5. Økonomiske og administrative konsekvenser Lovforslaget forventes ikke at have økonomiske  

 eller administrative konsekvenser for staten, kommuner eller  

 amtskommuner.
 Lovforslaget har ingen erhvervsmæssige konsekvenser  

 af betydning og har ingen miljømæssige konsekvenser .
 Lovforslaget gennemfører Europa-Parlamentets og  

 Rådets direktiv 1999/34/EF af 10. maj 1999 om ændring af  

 produktansvarsdirektivet (direktiv 85/374/EØF).  

 Ændringsdirektivet skal være gennemført i medlemslandene  

 senest den 4. december 2000.
Samlet vurdering af lovforslagets  

 konsekvenser Positive konsekvenser/mindreudgifter (hvis ja, angiv omfang) Negative konsekvenser/merudgifter (hvis ja, angiv omfang) Økonomiske konsekvenser for stat, kommuner og  

 amtskommuner Ingen Ingen Administrative konsekvenser for stat, kommuner og  

 amtskommuner Ingen Ingen Økonomiske konsekvenser for erhvervslivet Ingen Ingen af betydning Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Lovforslaget gennemfører direktiv 1999/34/EF af 10 maj  

 1999. Direktivet skal være gennemført senest den 4. december  

 2000.
6. Høring Et udkast til lovforslaget har været til  

 høring hos følgende organisationer m.v.:
 Præsidenterne for Østre og Vestre Landsret,  

 præsidenten for Sø- og Handelsretten i København,  

 præsidenterne for retterne i København, Århus, Odense,  

 Aalborg og Roskilde, Den Danske Dommerforening, Foreningen af  

 dommerfuldmægtige i Danmark, Domstolsstyrelsen, Advokatrådet,  

 Landbrugsrådet, De Danske Landboforeninger, Dansk Familielandbrug,  

 Danmarks Fiskeriforening, Danmarks Fiskeindustri og Eksportforening, Dansk  

 Dambrugerforening, Konsumfiskeindustriens Arbejdsgiverforening, Foreningen af  

 Danmarks Fiskemel og Fiskeolie Industri, Elektricitetsrådet,  

 Forbrugerombudsmanden, Formanden for Forbrugerklagenævnet,  

 Forbrugerrådet, Forbrugerinformationen, Dansk Varefakta Nævn,  

 Dansk Handel & Service, Dansk Organisation af Detailhandelskæder,  

 Fællesforeningen for Danmarks Brugsforeninger, Det Danske  

 Handelskammer, Erhvervssammenslutningen G 1930,  

 Håndværksrådet, Dansk Industri, Danske  

 Entreprenører, Arbejderbevægelsens Erhvervsråd, Forsikring  

 & Pension, Lægemiddelindustriforeningen, Amtsrådsforeningen,  

 Kommunernes Landsforening, Dansk Erhvervsgartnerforening, Dansk  

 Erhvervsfrugtavl, Producentorganisationerne i Danmark, Dakofo og Danmarks  

 Agentforening.
Bemærkninger til lovforslagets enkelte  

 bestemmelser Til § 1 Det foreslås at ophæve produktansvarslovens  

 § 3, stk. 2, således at uforarbejdede produkter  

 hidrørende fra landbrug, husdyrbrug, fiskeri og jagt ikke  

 længere er undtaget fra lovens anvendelsesområde.  

 Produktansvarsloven omfatter herefter alle landbrugs- og fiskeriprodukter  

 m.v., når de er bragt i omsætning.
 Bestemmelsen indebærer, at produktansvar for disse  

 produkter fremover kan gøres gældende både efter  

 produktansvarslovens regler og efter de regler, der er udviklet i retspraksis  

 på grundlag af almindelige regler om erstatning i eller uden for  

 kontrakt, jf. produktansvarslovens § 13 (som ikke ændres).
 Der henvises i øvrigt til de almindelige  

 bemærkninger punkt 4.
Til § 2 Det foreslås, at ændringsloven træder i  

 kraft den 4. december 2000.
Produktansvarsloven indeholder en overgangsregel  

 (§ 17, stk. 2), hvorefter loven ikke gælder, hvis det  

 produkt, der har forvoldt skade, er bragt i omsætning af producenten  

 inden lovens ikrafttræden.
Denne overgangsregel gennemfører  

 overgangsreglen i produktansvarsdirektivets artikel 17.  

 Ændringsdirektivet indeholder ingen særlig overgangsregel, og det  

 må derfor antages, at produktansvarsdirektivets regel herom finder  

 tilsvarende anvendelse.
 Det foreslås på denne baggrund, at  

 ændringsloven ikke finder anvendelse, hvis det skadevoldende produkt er  

 bragt i omsætning af producenten inden lovens ikrafttræden.
Til § 3 Bestemmelsen vedrører lovens territoriale  

 gyldighed.
 Produktansvarsloven er ved anordning nr. 62 af 12. februar  

 1993 sat i kraft på Færøerne med virkning fra den 1. april  

 1993. Produktansvarsloven er ikke sat i kraft i Grønland.
Bilag 1 Lovforslaget sammenholdt med gældende lov Gældende formulering Lovforslaget § 1 I lov nr. 371 af 7. juni 1989 om produktansvar foretages følgende  

 ændring:
 § 3. ....
 Stk. 2. Loven omfatter ikke uforarbejdede produkter  

 hidrørende fra jordbrug, husdyrbrug, fiskeri og jagt.
 1. § 3, stk. 2, ophæves.
Bilag 2 EUROPA-PARLAMENTETS OG RÅDETS DIREKTIV 1999/34/EF  

 af 10. maj 1999 om ændring af Rådets direktiv 85/374/EØF  

 om tilnærmelse af medlemsstaternes administrativt eller ved lov  

 fastsatte bestemmelser om produktansvar EUROPA-PARLAMENTET OG RÅDET FOR DEN EUROPÆISKE UNION HAR - under henvisning til traktaten om oprettelse af Det Europæiske  

 Fællesskab, særlig artikel 95, under henvisning til forslag fra Kommissionen2) , under henvisning til udtalelse fra Det Økonomiske og Sociale  

 Udvalg3) , i henhold til fremgangsmåden i traktatens artikel 2514) , og ud fra følgende betragtninger:
(1)	Produktsikkerhed og erstatning for skader forårsaget af  

 defekte produkter udgør vigtige samfundsmæssige forhold, som  

 bør sikres i det indre marked; Fællesskabet har tilgodeset disse  

 forhold i direktiv 85/374/EØF5)  

  og Rådets direktiv 92/59/EØF af 29. juni 1992 om  

 produktsikkerhed i almindelighed6) ; (2)	direktiv 85/374/EØF indførte en retfærdig  

 fordeling af de risici, der følger af et moderne, udpræget  

 teknisk samfund; direktivet har således fundet en rimelig balance  

 mellem de involverede interesser, navnlig beskyttelsen af forbrugernes  

 sundhed, fremme af innovation samt videnskabelig og teknisk udvikling,  

 sikkerhed for lige konkurrencevilkår og fremme af samhandelen på  

 grundlag af harmoniserede regler om erstatningsansvar; direktivet har  

 således bidraget til at gøre erhvervslivet mere bevidst om  

 produktsikkerhed og den betydning, som den tillægges; (3)	direktiv 85/374/EØF førte ikke til en  

 fuldstændig harmonisering af medlemsstaternes lovgivninger på  

 grund af de deri indeholdte undtagelser, navnlig med hensyn til uforarbejdede  

 landbrugsvarer, som ikke er omfattet af direktivets  

 anvendelsesområde; (4)	Kommissionen overvåger gennemførelsen og virkningerne  

 af direktiv 85/374/EØF, herunder navnlig aspekter vedrørende  

 forbrugerbeskyttelse og det indre markeds funktion, hvorom der allerede  

 foreligger en første rapport; Kommissionen skal i denne forbindelse i  

 henhold til artikel 21 i nævnte direktiv fremlægge sin anden  

 rapport om anvendelsen heraf; (5)	at medtage primære landbrugsvarer under  

 anvendelsesområdet for direktiv 85/374/EØF vil bidrage til at  

 genoprette forbrugernes tillid til sikkerheden i landbrugsproduktionen; dette  

 vil tillige opfylde kravet om forbrugerbeskyttelse på et højt  

 niveau; (6)	på denne baggrund bør direktiv 85/374/EØF  

 ændres for at lette forbrugernes mulighed for at få den  

 godtgørelse, som retmæssigt kan forventes, for skader på  

 helbredet forårsaget af mangelfulde landbrugsvarer; (7)	nærværende direktiv har betydning for det indre markeds  

 funktion, da samhandelen med landbrugsvarer herefter ikke vil være  

 underlagt forskellige retsregler om producentansvar; (8)	princippet om objektivt ansvar i direktiv 85/374/EØF  

 bør udvides til at omfatte alle former for produkter, herunder  

 landbrugsvarer som defineret i traktatens artikel 32, andet punktum, og dem  

 der er opført i bilag II i traktaten; (9)	i overensstemmelse med proportionalitetsprincippet er det  

 nødvendigt og hensigtsmæssigt at medtage landbrugsvarer i  

 direktiv 85/374/EØF for at virkeliggøre de grundlæggende  

 målsætninger om en bedre beskyttelse af alle forbrugere og et  

 velfungerende indre marked; nærværende direktiv begrænser  

 sig til det nødvendige for at nå de tilsigtede mål i  

 overensstemmelse med traktatens artikel 5 stk. 3 UDSTEDT FØLGENDE DIREKTIV:
Artikel 1 I direktiv 85/374/EØF foretages følgende  

 ændringer:
 1)	Artikel 2 affattes således:
»Artikel 2 Ved anvendelsen af dette direktiv forstås ved udtrykket »produkt« enhver  

 løsøregenstand, selv om genstanden indgår som en  

 bestanddel i en anden løsøregenstand eller i en fast ejendom.  

 Udtrykket »produkt« omfatter tillige elektricitet.« 2)	I artikel 15, stk. 1, udgår litra a).
Artikel 2 1. Medlemsstaterne vedtager og offentliggør de nødvendige  

 love og administrative bestemmelser for at efterkomme dette direktiv.
De  

 underretter straks Kommissionen herom.
 Disse bestemmelser anvendes fra den 4. december 2000.
Disse love og bestemmelser skal ved vedtagelsen indeholde en henvisning  

 til dette direktiv eller skal ved offentliggørelsen ledsages af en  

 sådan henvisning.
De nærmere regler for henvisningen  

 fastsættes af medlemsstaterne.
 2. Medlemsstaterne meddeler Kommissionen teksten til de nationale  

 retsforskrifter, som de udsteder på det område, der er omfattet  

 af dette direktiv.
Artikel 3 Dette direktiv træder i kraft på dagen for  

 offentliggørelsen i De Europæiske Fællesskabers  

 Tidende.
Artikel 4 Dette direktiv er rettet til medlemstaterne.
 Udfærdiget i Bruxelles, den 10. maj 1999.
På Europa-Parlamentets vegne På Rådets vegne J.
M.
GIL-ROBLES H.
EICHEL Formand Formand 2)   EFT C 337 af 7.11.1997, s. 54.
 3)   EFT C 95 af 30.3.1998, s. 69.
 4)   Europa-Parlamentets udtalelse af 5.  

 november 1998 (EFT C 359 af 23.11.1998, s. 25), Rådets fælles  

 holdning af 17. december 1998 (EFT C 49 af 22.2.1999, s. 1) og  

 Europa-Parlamentets afgørelse af 23. marts 1999 (endnu ikke  

 offentliggjort i EFT). Rådets afgørelse af 29. april 1999.
 5)   EFT L 210 af 7.8.1985, s. 29.  

 Direktivet er ændret ved tiltrædelsesakten af 1994.
 6)   EFT L 228 af  

 11.8.1992, s. 24.
 1)   Loven gennemfører  

 Europa-Parlamentets og Rådets direktiv 1999/34/EF af 10. maj 1999 om  

 ændring af Rådets direktiv 85/374/EØF om tilnærmelse  

 af medlemsstaternes administrativt eller ved lov fastsatte bestemmelser om  

 produktansvar.
