Betænkning afgivet af Skatteudvalget den 5. december 2012 Betænkning over Forslag til lov om ændring af aktieavancebeskatningsloven, ligningsloven, lønsumsafgiftsloven og forskellige andre love (Skattefritagelse for avancer af selskabers unoterede porteføljeaktier og forhøjelse af lønsumsafgiften for den finansielle sektor) [af skatteministeren (Holger K.: Nielsen)]:
1. Ændringsforslag Skatteministeren har stillet 6 ændringsforslag til lovforslaget.
2. Udvalgsarbejdet Lovforslaget blev fremsat den 1. november 2012 og var til 1. behandling den 13. november 2012. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og Skatteministeriet sendte den 31. august 2012 dette udkast til udvalget, jf.
SAU alm. del  bilag 348 (2011-12). Den 1. november 2012 sendte skatteministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Dansk Aktionærforening, Deloitte, FSR - danske revisorer og Investeringsrådgivning A/S.
 Skatteministeren har over for udvalget kommenteret de skriftlige henvendelser.
Spørgsmål Udvalget har stillet 5 spørgsmål til skatteministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (udvalget med undtagelse af LA) indstiller lovforslaget til vedtagelse med de stillede ændringsforslag.
Dansk Folkepartis medlemmer af udvalget udtaler, at Dansk Folkeparti støtter afskaffelsen af det, som i offentligheden er blevet døbt »iværksætterskatten«.
Dog finder Dansk Folkeparti finansieringen bag lovforslaget problematisk, da konsekvensen af højere lønsumsafgift på finansielle virksomheder er, at det bliver dyrere at drive bankvirksomhed, og at bankerne formentlig vil overvælte de øgede omkostninger i priserne på deres produkter.
Det betyder, at det bliver dyrere at være bankkunde og dyrere at låne penge, med de negative konsekvenser, det har til følge.
 Samlet set vægter Dansk Folkeparti dog afskaffelsen af iværksætterskatten højere end forhøjelsen af lønsumsafgiften, og derfor støtter Dansk Folkeparti lovforslaget.
Et mindretal i udvalget (LA) indstiller lovforslaget til forkastelse ved 3. behandling.
Mindretallet vil stemme imod de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af skatteministeren, tiltrådt af et flertal (udvalget med undtagelse af LA):
 1) I den under nr. 1 foreslåede § 4 C affattes stk. 3 således:
»Stk. 3. Det er en betingelse for, at aktier er omfattet af stk. 1, at porteføljeselskabet er et aktie- eller anpartsselskab, som er skattepligtigt efter selskabsskattelovens § 1, stk. 1, nr. 1, eller et tilsvarende udenlandsk selskab.« [Sproglig tydeliggørelse] 2) I det under nr. 1 foreslåede § 4 C ændres i stk. 4 »Det er en betingelse efter stk. 1« til: »Det er en betingelse for, at aktier er omfattet af stk. 1«.
[Sproglig tydeliggørelse] Til § 4 3) I det under nr. 1 foreslåede § 16 A, stk. 2, nr. 5, indsættes i 2. pkt. efter »anskaffelsessum«: »og der er udloddet udbytte i perioden mellem afståelsen og erhvervelsen«.
[Indsættelse af en yderligere betingelse om udbytteudlodning i den mellemliggende periode] 4) I det under nr. 2 foreslåede § 16 A, stk. 3, nr. 1, litra d, ændres »6 måneder« til: »3 år«.
[Udvidelse af den periode, hvor aktieoverdragelser til koncernforbundne selskaber m.v. inden for perioden betyder, at likvidationsudlodninger af afståelsessummer beskattes som udbytte i stedet for efter reglerne for aktieavance] 5) Nr. 3 affattes således:
»3. I § 16 B, stk. 1, indsættes efter »pågældende værdipapirer,«: »eller til et selskab, hvorover det selskab, der har udstedt de pågældende værdipapirer, har bestemmende indflydelse, jf. § 2, stk. 2,«.« [Ændring, således at det afgørende for beskatning er, om det udstedende selskab har bestemmende indflydelse over det selskab, aktierne m.v. sælges til, uanset om det pågældende selskab tillige er et datterselskab] 6) I det under nr. 4 foreslåede § 16 B, stk. 2, nr. 2, litra d, ændres »6 måneder« til: »3 år«.
[Udvidelse af den periode, hvor aktieoverdragelser til koncernforbundne selskaber m.v. inden for perioden betyder, at likvidationsudlodninger af afståelsessummer beskattes som udbytte i stedet for efter reglerne for aktieavance] Bemærkninger Til nr. 1 og 2 Der er alene tale om præciseringer af teksten, der udelukkende er af redaktionel art.
Til nr. 3 Det foreslås, at den foreslåede bestemmelse i ligningslovens § 16 A, stk. 2, nr. 5, ændres således, at den alene finder anvendelse, i det omfang der rent faktisk er udloddet udbytte i den pågældende periode.
Formålet med bestemmelsen er, at det ikke skal være muligt at konvertere skattepligtigt udbytte til skattefri avance.
Den foreslåede ændring skal sikre, at værnsreglen ikke rammer videre end nødvendigt.
Til nr. 4 og 6 Det foreslås at styrke den foreslåede værnsregel i ligningslovens § 16 A, stk. 3, nr. 1, litra d, der skal sikre, at skattepligtigt udbytte ikke konverteres til skattefri aktieavance i form af likvidationsprovenu i de tilfælde, hvor porteføljeselskabet er et holdingselskab, der er skudt ind imellem driftsselskabet og selskabsinvestorer med skattefri porteføljeaktier.
Det drejer sig f.eks. om den situation, hvor de pågældende investorselskaber opretter et søsterselskab til holdingselskabet (porteføljeselskabet) med samme ultimative ejerkreds, hvortil aktierne i datterselskabet (driftsselskabet) overføres.
Derefter likvideres holdingselskabet, og de skattefri datterselskabsudbytter, der er opsamlet i ejerperioden, udloddes som likvidationsprovenu.
Uden en værnsregel ville likvidationsprovenuet i dette tilfælde blive behandlet efter reglerne for skattefrie aktieavancer på porteføljeaktier, selvom der reelt er tale om opsparet udbytte.
 Ifølge det fremsatte lovforslag skal der ske udbyttebeskatning af likvidationsprovenuet, hvis overdragelsen af de pågældende aktier er foretaget til selskabets direkte eller indirekte aktionærer eller til et koncernforbundet selskab og denne overdragelse er foretaget inden for de seneste 6 måneder før likvidationen af det pågældende selskab.
Idet perioden på de 6 måneder skal regnes fra likvidationens afslutning, findes dette tidsrum at være for kort til at ramme klare omgåelsestilfælde.
Det foreslås derfor, at grænsen på de 6 måneder forlænges til 3 år.
 Det foreslås på tilsvarende måde at styrke den foreslåede værnsregel i ligningslovens § 16 B, stk. 2, nr. 2, litra d, der skal sikre, at skattepligtigt udbytte ikke konverteres til skattefri aktieavance ved salg af skattefri porteføljeaktier til et udstedende selskab under likvidation i det kalenderår, hvori det udstedende selskab endeligt opløses.
Det foreslås derfor at forlænge den tilsvarende tidsfrist på 6 måneder i den foreslåede regel i ligningslovens § 16 B, stk. 2, nr. 2, litra d, til 3 år.
Idet ændringsforslaget er parallelt til ændringsforslaget til den foreslåede regel i ligningslovens § 16 A, stk. 3, nr. 1, litra d, kan der henvises de ovenfor anførte bemærkninger herom.
Til nr. 5 Det foreslås, at den foreslåede bestemmelse i ligningslovens § 16 B, stk. 1, præciseres, ved at begrebet datterselskaber ændres til selskaber.
Det fremgår herefter mere klart, at det afgørende for beskatning er, om det udstedende selskab har bestemmende indflydelse i henhold til ligningslovens § 2, stk. 2, over det selskab, som aktierne m.v. sælges til.
Det er uden betydning, om det pågældende selskab tillige er et datterselskab.
Ane Halsboe-Larsen (S) Benny Engelbrecht (S) Jacob Bjerregaard (S) John Dyrby Paulsen (S) Pernille Rosenkrantz-Theil (S) Simon Kollerup (S) Thomas Jensen (S) Nadeem Farooq (RV) Rasmus Helveg Petersen (RV) Camilla Hersom (RV) Jesper Petersen (SF) Jonas Dahl (SF) Frank Aaen (EL) Stine Brix (EL) Jørgen Arbo-Bæhr (EL) Hans Andersen (V) Gitte Lillelund Bech (V) fmd.
Martin Geertsen (V) Kristian Pihl Lorentzen (V) Jan E.
Jørgensen (V) Torsten Schack Pedersen (V) Troels Lund Poulsen (V) Mads Rørvig (V) Dennis Flydtkjær (DF) Mikkel Dencker (DF) Hans Kristian Skibby (DF) Karina Adsbøl (DF) Ole Birk Olesen (LA) nfmd.
Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 49 Bilagsnr.
