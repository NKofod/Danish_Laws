Nr BTL 176 Betænkning over Forslag til lov om ændring af lov om miljøbeskyttelse   

 Nr L 176 1985-86, 1. samling Blad nr 966 Afgivet af miljø- og planlægningsudvalget Afgivet: 19860516 Udvalget har behandlet lovforslaget i nogle møder.
I forbindelse hermed har udvalget stillet spørgsmål til miljøministeren, som denne har besvaret dels skriftligt, dels i samråd.
Der er af miljøministeren stillet ændringsforslag, hvorom henvises til de ledsagende bemærkninger.
Udvalget skal anmode om, at lovforslaget henvises til fornyet udvalgsbehandling mellem 2. og 3. behandling.
 Udvalget har modtaget mundtlige og/eller skriftlige henvendelser fra:
Amtsrådsforeningen i Danmark, Danske Vognmænd, Hovedorganisationen af 1985, Esbjerg kommune, Forbrugerrådet, Genvindingsbrancherådet, Håndværksrådet, Industrirådet og Kommunernes Landsforening.
Udvalget lægger afgørende vægt på, at kommunalbestyrelser og amtsråd lever op til deres tilsynsforpligtelser, således som de er defineret i miljølovgivningen og uddybet i miljøstyrelsens vejledninger og betænkningen om miljøtilsyn.
Udvalget går i den forbindelse ud fra, at de kommunale råd inden for rammerne af deres myndighedsansvar organiserer tilsynsarbejdet, således at der opnås en samfundsmæssig optimal udnyttelse af ressourcerne, hvad enten konkrete opgaver henlægges til en teknisk forvaltning, en miljø- eller levnedsmiddelkontrolenhed eller udføres på anden vis.
Med hensyn til udførelse af laboratorieopgaver i tilknytning til myndighedstilsynet forudsættes det, at der inddrages såvel private som hel- og halvoffentlige autoriserede laboratorier.
Herved sikres den fornødne fleksibilitet, og en unødvendig opbygning af laboratoriekapacitet i offentlig regie undgås.
Udvalget går også ud fra, at amtsrådene ved overtagelsen af tilsynet med (a)-mærkede virksomheder vil træffe foranstaltninger til, at den viden, der er erhvervet hos kommunerne under tilsynsarbejdet, ikke går tabt.
Ministeren har givet tilsagn om inden 1. marts 1988 at orientere udvalget om, hvordan tilsynsarbejdet organiseres.
Miljøministeren har under henvisning til bemærkningerne til lovforslagets § 1, nr. 14 (lovens § 56 a), oplyst, at anmeldelsesordningen omfatter både virksomheder, der ikke er omfattet af listen over godkendelsespligtige virksomheder efter kapitel 5, og listevirksomheder, der lovligt er etableret før lovens ikrafttræden.
Ideen med den anmeldelsesordning, som lovforslaget lægger op til, er, at virksomhederne skal meddele tilsynsmyndigheden en række oplysninger, som er grundlæggende for tilsynet.
Ministeren har endvidere over for udvalget oplyst, at de foreløbige overvejelser om anmeldelsesordningen er følgende:
Anmeldelsesordningen gennemføres branche for branche.
Det er ikke afgørende at få anmeldelser fra alle brancher, og fra f.eks.
almindelige landbrugsvirksomheder er det næppe hensigtsmæssigt at forlange anmeldelser.
Det er tanken at starte med brancher, hvor man ved, at der kan være væsentlige forureningsproblemer.
Det drejer sig først og fremmest om den kemiske industris forskellige brancher og dernæst om virksomheder inden for brancher, som anvender langsomt nedbrydelige stoffer, som udledes via store, særskilte udledninger.
Der tænkes på raffinaderier, cellulosefabrikker, farverier, sprit- og gærfabrikker, sukkerfabrikker, slagterier og kødfoderfabrikker, mejerier og fiskeproduktfabrikker.
Desuden er det tanken i en første runde ligeledes at inddrage lossepladser.
Det vil være hensigtsmæssigt at kæde indførelsen af anmeldelsesordningen sammen med tilsynskampagner vedrørende de pågældende virksomheder.
Det vil gøre det muligt at støtte de lokale myndigheders arbejde med efteruddannelsesinitiativer og centralt fremstillet materiale.
Eksempelvis vil der i forbindelse med anmeldelse af lossepladser blive gennemført en tilsynskampagne, der også omfatter allerede godkendte lossepladser.
Med denne fremgangsmåde får de lokale miljømyndigheder mulighed for at sammenligne forureningsforholdene i forskellige virksomheder i samme branche og for at sætte sig ind i rensningsmulighederne i branchen.
Såfremt tilsynsmyndigheden i anmeldelsen modtager oplysninger om ulovlige forhold eller under tilsynsbesøg (tilsynskampagner) konstaterer sådanne forhold, har tilsynsmyndigheden ifølge den eksisterende lovs § 50 a pligt til at foranledige det ulovlige forhold bragt til ophør, medmindre der er tale om forhold af ganske underordnet betydning.
Denne bestemmelse blev indføjet ved håndhævelsesloven.
Modtager tilsynsmyndigheden oplysninger om miljømæssigt uforsvarlige forhold, meddeler den, afhængig af forholdets karakter, forbud eller påbud, giver henstillinger eller yder vejledning og rådgivning i overensstemmelse med lovens regler.
De lokale myndigheder vil samtidig have mulighed for at prioritere, således at der navnlig sættes ind mod de væsentlige miljøproblemer.
Hovedresultaterne af en anmeldelsesrunde i en branche skal afrapporteres i de offentlige tilsynsberetninger, jfr.
 bemærkningerne til lovforslagets § 1, nr. 13 (lovens § 56).
Oplysningerne fra anmeldelsesrunden vil i øvrigt have betydning senere, hvis myndighederne skal tage stilling til, om en udvidelse eller ændring er godkendelsespligtig.
Også i forbindelse med revision af eksisterende godkendelser vil oplysningerne have betydning som myndighedernes baggrundsviden om en branche.
Ordningen planlægges ikraftsat i foråret 1987. Ordningen forventes tilrettelagt således, at de udvalgte virksomheder i den første runde primo 1988 indgiver oplysninger for perioden fra ikrafttrædelsen til årets udgang.
Erfaringerne med udformningen af første runde vil indgå i tilrettelæggelsen af de følgende runder.
Udvalget vil blive orienteret om arbejdet med anmeldelsesordningen inden den 1. marts 1988.
Udvalget har over for ministeren tilkendegivet, at de gældende regler om opsættende virkning af klage over påbud eller forbud bør administreres på en sådan måde, at miljøbeskyttende foranstaltninger ikke forhales i urimeligt omfang.
Efter udvalgets opfattelse må der i større omfang end hidtil træffes bestemmelse om, at klage til miljøankenævnet ikke skal have opsættende virkning.
Blandt de »særlige grunde«, der kan tale for, at et påbud eller forbud skal efterkommes uanset klage til miljøankenævnet, kan nævnes den omstændighed, at miljøstyrelsen stadfæster eller kun foretager ubetydelige ændringer i den påklagede afgørelse, eller at den pågældende virksomhed medfører en forurening, som må betragtes som væsentlig.
Udvalget forudsætter dog, at en klage i overensstemmelse med de almindelige regler får opsættende virkning, hvis andre end virksomheden indgiver klage til miljøankenævnet.
Endvidere forudsættes, at de kommunale råd ved administrationen af miljøbeskyttelsesloven er opmærksomme på mulighederne for at træffe bestemmelse om, at klage ikke skal have opsættende virkning.
 Ministeren har tilsluttet sig udvalgets synspunkter.
Miljøministeren har over for udvalget oplyst, at han til efteråret agter at udstede regler om indsamling og kildesortering, der giver kommunerne hjemmel til pr. 1. januar 1987 at iværksætte sådanne ordninger.
Reglerne vil desuden indeholde en bestemmelse om, at ordningerne gøres obligatoriske pr. 1. januar 1990, forudsat at der ydes kommunerne tilskud til de nødvendige investeringer.
Udvalget har drøftet spørgsmålet om indførelse af pantordninger for batterier, emballage til husholdningskemikalier og medicinglas.
Miljøministeren har givet tilsagn om inden den 1. marts 1987 at give udvalget en redegørelse for, hvorledes et sådant pantsystem kan gennemføres og virkningerne heraf.
Udvalget har anmodet ministeren om at sætte udstedelsen af en bekendtgørelse om batterier indeholdende kviksølv eller cadmium i bero indtil da.
Ministeren har over for udvalget oplyst, at det er tanken, at provenuet af affaldsafgiften skal anvendes til hel eller delvis finansiering af statslige og kommunale udgifter ved løsning af affaldsproblemer, herunder bl.a.
- etablering og administration af afgiftssystemet, - udvikling af renere teknologi med henblik på at begrænse affaldsmængderne, - udvikling og etablering af genanvendelsessystemer, - forbedring af bortskaffelsessystemer på forbrændingsanlæg og lossepladser, herunder undersøgelser af konsekvenserne af disse bortskaffelsesmetoder, og - forbedring af bortskaffelsessystemer for problemaffald, herunder f.eks. olie- og kemikalieaffald.
Ministeren vil revurdere denne målsætning og give udvalget en redegørelse herom i lyset af de indvundne erfaringer 3 år efter ordningens iværksættelse.
Udvalget har desuden anmodet ministeren om at orientere udvalget, såfremt det faktiske provenu skulle vise sig at være utilstrækkeligt i forhold til ovennævnte målsætning.
Miljøministeren har over for udvalget oplyst, at lovforslaget i § 1, nr. 28, indeholder bestemmelser, som udtrykkeligt nævner, at hvis en overtrædelse begås af en kommune eller af et kommunalt fællesskab, kan der pålægges kommunen eller det kommunale fællesskab bødeansvar, jfr. også bemærkningerne til ændringsforslag nr. 8.
Ministeren har endvidere oplyst, at den kommunale styrelseslov indeholder bestemmelser om strafansvar for kommunalbestyrelsesmedlemmer.
Disse bestemmelser blev indført med virkning fra 1. juli 1984 som følge af betænkningen om ansvarsplacering og reaktionsmuligheder i kommunestyret, samtidig med at straffebestemmelserne i en række miljø- og planlægningslove (håndhævelsesloven) blev skærpet.
Efter § 61 c i styrelsesloven er der strafansvar for kommunalbestyrelsesmedlemmer, der gør sig skyldig i grov tilsidesættelse af deres pligter.
Strafansvar efter denne bestemmelse kan kun komme på tale i tilfælde af grov tilsidesættelse af pligter, og hvis tilsidesættelsen er forsætlig eller groft uagtsom.
Simpel uagtsom pligttilsidesættelse straffes ikke.
Ministeren har i denne forbindelse præciseret, at sager efter bestemmelsen i lovforslagets § 1, nr. 28, kan rejses af enhver, uden at tilsynsrådets godkendelse skal foreligge.
Tilsynsrådet kommer kun ind i billedet, når der er tale om at rejse straffesag efter den kommunale styrelseslovs § 61 c, idet det kun er de kommunale tilsynsmyndigheder, tilsynsrådene og indenrigsministeren, som kan indgive anmeldelse til politiet efter denne bestemmelse.
Inden for miljøområdet har bestemmelsen endnu ikke ført til politianmeldelse af kommunalbestyrelsesmedlemmer fra de kommunale tilsynsmyndigheder.
Herefter indstiller et FLERTAL (udvalget med undtagelse af de frie demokraters medlem) lovforslaget til VEDTAGELSE med de af ministeren stillede ændringsforslag.
Et MINDRETAL (de frie demokraters medlem af udvalget) vil redegøre for sin stilling ved 3. behandling.
Ændringsforslag Af MILJØMINISTEREN, tiltrådt af et FLERTAL (udvalget med undtagelse af de frie demokraters medlem):
Til § 1 1) Før nr. 1 indsættes som nyt nummer:
 »01. § 1, stk. 3, affattes således:
»Stk. 3. Ved bedømmelsen af omfanget og arten af foranstaltningerne til forebyggelse og imødegåelse af forurening skal der lægges vægt på de ydre omgivelsers beskaffenhed og forureningens virkning på disse.«» 2) Nr. 5 affattes således:
 »5. § 44, stk. 4 og 5, ophæves, og i stedet indsættes:
»Stk. 4. I 8 år efter meddelelse af en godkendelse i henhold til §§ 35-38 kan der kun meddeles påbud eller forbud, såfremt:
1) der er fremkommet nye oplysninger om forureningens skadelige virkning, 2) forureningen medfører miljømæssige skadevirkninger, der ikke kunne forudses ved godkendelsens meddelelse, eller 3) forureningen i øvrigt går ud over det, som blev lagt til grund ved godkendelsen.
Stk. 5. Når der er forløbet mere end 8 år efter godkendelsen, kan tilsynsmyndigheden ændre vilkårene heri, når det er miljømæssigt begrundet, eller hvis der er udviklet bedre rensningsformer eller mindre forurenende produktionsmetoder.
Stk. 6. For nærmere bestemte brancher kan ministeren fastsætte regler om, at den i stk. 4 og 5 omtalte tidsfrist nedsættes, dog ikke til under 4 år.«» 3) Nr. 15 affattes således:
 »15. I § 62 a ophæves stk. 3, og i stedet indsættes:
»Stk. 3. Miljøministeren fastsætter regler om kommunale affaldsordninger, herunder om ordninger for erhvervsaffald, haveaffald og bygningsaffald m.v. samt 1) regler om kommunernes pligt til at anvise bortskaffelsesmuligheder for affald fra virksomheder, som ikke omfattes af sådanne ordninger, 2) regler om pligt for virksomhederne til at benytte etablerede ordninger eller anviste bortskaffelsesmuligheder og 3) regler om pligt til at etablere forsorteringsanlæg på lossepladser og forbrændingsanlæg.
Stk. 4. Ministeren kan træffe bestemmelse eller fastsætte regler om kommuners pligt til at oprette eller tilslutte sig fælleskommunale virksomheder på affaldsbortskaffelsesområdet samt om sådanne fælleskommunale virksomheders placering.
Stk. 5. Gebyrer kan fastsættes til dækning af kommunernes udgifter til affaldskortlægning og -planlægning, til affaldsordningerne samt i forbindelse med de i øvrigt i stk. 3 og 4 omtalte foranstaltninger og anlæg.«» 4) Efter nr. 16 indsættes som nyt nummer:
»02. Efter § 65 indsættes som ny paragraf: »§ 65 a.
En  

 afgørelse, der meddeles skriftligt, skal angive de hovedhensyn, der har været bestemmende for afgørelsen.
Redegørelse herfor medfølger ved underretning efter § 65, stk. 2.«» 5) Nr. 18 affattes således:
 »18. § 72, stk. 3 og 4, affattes således:
»Stk. 3. Såfremt udnyttelsen af en godkendelse eller tilladelse efter denne lov eller de i medfør heraf udfærdigede forskrifter forudsætter udførelse af bygge- eller anlægsarbejder, må sådanne arbejder ikke påbegyndes før udløbet af den i § 71, stk. 1, nævnte klagefrist, medmindre den myndighed, der har meddelt tilladelsen eller godkendelsen, giver dispensation hertil.
Stk. 4. Klagemyndigheden kan i forbindelse med behandlingen af en godkendelse eller tilladelse, der er påklaget inden for klagefristen, jfr. § 71, selvstændigt afgøre spørgsmålet om påbegyndelse af bygge- og anlægsarbejder.
Klagemyndigheden kan herunder 1) efter begæring meddele tilladelse til påbegyndelse af bygge- og anlægsarbejder, 2) bestemme, at bygge- og anlægsarbejder, hvortil dispensation er meddelt efter stk. 3, ikke må påbegyndes eller skal standses.
Klagemyndighedens afgørelse kan ikke indbringes for højere administrativ myndighed.«» 6) Efter nr. 18 indsættes som nyt nummer:
»03. I § 72, stk. 6, ændres »stk. 4 og 5« til: »stk.  

 3-5«.' 7) Nr. 26 affattes således:
 »26. § 83, stk. 1, nr. 8 og 9, affattes således:
»8) gennemfører bygge- og anlægsarbejder i strid med § 72, stk. 3, eller en afgørelse efter § 72, stk. 4, eller 9) tilsidesætter vilkår knyttet til en dispensation efter § 72, stk. 3 eller 4.«» Til § 2 8) Stk. 2 affattes således:
»Stk. 2. Reglerne i § 82 c, § 83, stk. 4, 2. pkt., § 84 a, stk. 1, nr. 3, stk. 3 og 4, og § 84 b i lov om miljøbeskyttelse, som affattet ved denne lovs § 1, nr. 24, 28 og 29, træder dog i kraft den 1. juli 1986.« Bemærkninger Til nr. 1 Den gældende bestemmelse i miljøbeskyttelseslovens § 1, stk. 3, udtrykker, at miljømyndighederne ved lovens administration skal afveje miljøhensyn med andre samfundsmæssige hensyn og omkostningerne ved beskyttelsesforanstaltninger.
Som bestemmelsen er affattet, indeholder den ingen vejledning om, hvordan denne afvejning skal foretages.
Bestemmelsen er dog blevet opfattet som mere vidtgående end de almindelige forvaltningsretlige regler om forholdsmæssighed mellem mål og midler.
Heroverfor står, at andre bestemmelser i miljøbeskyttelsesloven præciserer en prioritering af miljøet.
Det følger således af § 1, stk. 2, at loven særligt skal anvendes til nøje at sikre de kvaliteter i de ydre omgivelser, som er af betydning for menneskers hygiejniske og rekreative levevilkår og for bevarelse af et alsidigt dyre- og planteliv.
Af § 3, stk. 1 og 2, fremgår, at en forurenende virksomhed skal lokaliseres et sted, som er hensigtsmæssigt ud fra et miljømæssigt synspunkt.
Ændringsforslaget tilsigter ikke nogen ændring i den almindelige forvaltningsretlige proportionalitetsgrundsætning, men det fastslås med ændringen, at lovens generelle formål ikke må tilsidesættes ved, at der inddrages hensyn, der ligger uden for denne grundsætnings rammer.
Forholdsmæssigheden mellem mål og midler skal fortsat forstås således, at der ikke skal afholdes betydelige omkostninger til yderligere forureningsbegrænsende foranstaltninger, hvis den miljømæssige nyttevirkning vil være beskeden og ikke er miljømæssigt påkrævet.
Det siger sig selv, at denne forholdsmæssighed også indgår i administrationen af de foreslåede nye formuleringer af § 44, stk.
 4-6 (ændringsforslag nr. 2).
Det forudsættes i øvrigt, at konkrete overvejelser om forholdsmæssighed mellem mål og midler indgår i de hovedhensyn, der efter ændringsforslag nr. 4 om en ny § 65 a skal angives i afgørelser efter loven.
Til nr. 2 Formålet med ændringerne er at åbne mulighed for at revidere utidssvarende vilkår i godkendelser.
I stk. 4 begrænses den hidtidige beskyttelse til 8 år.
Ved valget af dette åremål er der dels lagt vægt på, at virksomhederne har behov for en passende planlægnings- og investeringsperiode for bygninger, maskiner og inventar, dels på at den forureningsbegrænsende teknologi inden for dette tidsrum må forventes at have gennemgået en vis udvikling.
Der er derfor næppe grundlag for, at beskyttelsen strækkes ud over 8 år.
Den ændrede ordlyd tilsigter i øvrigt nu klargøring af bestemmelsens rækkevidde.
Indgreb inden for de første 8 år kan navnlig ske, når man erhverver ny viden om et stofs skadelige virkninger eller ny viden om økologiske sammenhænge.
Desuden er ordet »væsentligt«, der er i den eksisterende bestemmelse, udeladt, da det har givet anledning til misforståelser.
Stk. 5 åbner en vid adgang til at revidere vilkår efter 8 års fristens udløb.
Det vil herefter blive en dagligdags foreteelse, at tilsynsmyndigheden ajourfører vilkår, som er blevet utidssvarende.
Det må forventes, at tilsynsmyndigheden vil foretage en vis prioritering og i første række koncentrere sig om at gennemgå vilkårene for de virksomheder, hvor de største miljømæssige forbedringer kan opnås.
Tilsynsmyndighedens overvejelser og den faktiske anvendelse af denne bestemmelse skal afspejles i de tilsynsberetninger, der forventes foreskrevet i medfør af § 56.
Bestemmelsen kan anvendes i forhold til virksomheder, hvis godkendelse på tidspunktet for ændringslovens ikrafttræden er mere end 8 år gammel.
Stk. 6 sigter til virksomhedstyper, hvis forurening er særligt omfattende eller af særlig vanskelig karakter.
Her vil en hurtigere revisionsrytme af miljømæssige grunde være ønskelig.
Det er tanken, at en række virksomhedstyper i den kemiske industri skal omfattes af den bekendtgørelse, ministeren agter at udstede.
Virksomheder, der udleder f.eks. kviksølv og cadmium overvejes ligeledes inddraget, og i EF-direktiverne herom arbejder man allerede med tidsbegrænsninger på 4 år.
Til nr. 3 I fortsættelse af bemærkningerne til lovforslagets § 1, nr. 15, bemærkes, at ændringsforslaget indebærer en tydeliggørelse, således at der vil blive fastsat regler om kommunale affaldsbortskaffelsesordninger for andre affaldstyper end husholdningsaffald, først og fremmest erhvervsaffald, men også haveaffald og bygningsaffald.
Der vil i den forbindelse blive fastsat regler om afleveringspligt for de virksomheder, som omfattes af sådanne ordninger.
Ved udformningen af de nærmere regler om disse kommunale affaldsbortskaffelsesordninger vil der blive taget hensyn til, at ansvaret for en miljømæssigt forsvarlig affaldsbortskaffelse ikke uden videre bør overvæltes på kommunerne.
Virksomhederne bør fortsat have hovedansvaret for, at deres affaldsproblemer løses på en miljømæssigt tilfredsstillende måde.
Reglerne skal derfor ses som et supplerende styringsmiddel i forbindelse med den kommunale affaldsplanlægning.
I en række tilfælde må det forventes, at det ikke vil være hensigtsmæssigt at udstrække affaldsordningerne til at omfatte samtlige virksomheder og affaldstyper i en kommune.
Dette kan f.eks. være tilfældet, hvor en virksomhed ligger meget afsides i forhold til andre virksomheder i kommunen.
Der vil derfor blive fastsat regler om, at det påhviler kommunalbestyrelsen at anvise bortskaffelsesmuligheder for affald fra virksomheder, som ikke er omfattet af en bortskaffelsesordning og pligt for disse virksomheder til at benytte disse muligheder.
For at fremme en rationel udnyttelse og behandling af affald vil der ligeledes blive fastsat regler om pligt til at etablere forsorteringsanlæg på lossepladser og forbrændingsanlæg, hvor sådanne ikke allerede er etableret eller påtænkes etableret.
Forpligtelsen bør i første omfang rettes til de større lossepladser og forbrændingsanlæg, hvorved normalt forstås pladser og anlæg, der modtager over 10.000 tons affald pr. år.
Det foreslåede stk. 4 indebærer, at der skabes hjemmel for ministeren til at bestemme, at kommuner kan pålægges at deltage i fælleskommunale løsninger på affaldsbortskaffelsesområdet.
Efter ændringsforslaget kan ministeren således i generelle regler eller ved konkret afgørelse bestemme, at flere kommuner skal indgå et samarbejde om oprettelse og drift af virksomheder på affaldsbortskaffelsesområdet, herunder af lossepladser eller forbrændingsanlæg samt om sådanne virksomheders placering.
Samarbejdet kan også tilvejebringes ved, at flere kommuner forpligtes til at gå sammen om driften af et eksisterende affaldsbortskaffelsesanlæg.
Adgangen til at træffe bestemmelse om sådanne fælleskommunale løsninger forudsættes kun anvendt i det omfang, det ikke gennem forhandling kan lykkes kommunerne i frivillighed at nå frem til miljømæssigt forsvarlige fælles løsninger, hvor disse er påkrævet.
Det må forventes, at kommunerne i vidt omfang kan tilvejebringe fælles løsninger ad frivillighedens vej, f.eks. i forbindelse med den affaldsplanlægning, som i øjeblikket finder sted i kommunerne.
I stk. 5 er det præciseret, at de gebyrer, som kommunalbestyrelsen hidtil har kunnet fastsætte til benyttelse af kommunale affaldsanlæg og affaldsordninger, nu også skal kunne opkræves for benyttelse af anvist alternativ bortskaffelse og af forsorteringsanlæg samt i forbindelse med fælleskommunale aktiviteter efter stk. 4.
Til nr. 4 Afgørelser, der ikke fuldt ud imødekommer pågældende part, er normalt ledsaget af en begrundelse.
Dette er nu fastlagt som ubetinget princip i forvaltningslovens § 22.
Sager efter miljøbeskyttelsesloven er typisk sager, hvor der er flere end en part, f.eks. både en virksomhed og de omboende, med ofte modstridende interesser.
Efter ovennævnte princip skal en sådan afgørelse altså begrundes.
Det skønnes imidlertid hensigtsmæssigt også i lyset af diskussionen i forbindelse med § 1, stk. 3 (jfr.
ændringsforslag nr. 1) med en særlig bestemmelse om begrundelse udformet efter miljøbeskyttelseslovens specifikke behov.
De hovedhensyn, der har været bestemmende for en afgørelse, og som efter ændringsforslaget skal angives i denne afgørelse, er typisk på den ene side recipientens evne til at optage eventuel forurening og på den anden side denne forurenings art og omfang (hvilke stoffer og i hvilke mængder). Hertil kommer i givet fald almene hygiejniske forhold m.v.
Ud fra almindelige retssikkerhedsbetragtninger må de angivne hovedhensyn i alle tilfælde være af en sådan karakter og detaljeringsgrad, at der gives både virksomheden og de andre interesserede parter, jfr. § 65, stk. 2, et tilstrækkeligt grundlag for at vurdere sagen i et eventuelt klageperspektiv.
Af samme grund skal der ved den i § 65, stk. 2, foreskrevne direkte underretning af de omtalte interesserede parter medfølge en redegørelse for disse hovedhensyn.
Til nr. 5 Efter de gældende bestemmelser i miljøbeskyttelseslovens § 72, stk. 3 og 4, må bygge- og anlægsarbejder ikke påbegyndes, medens klagefristen for en godkendelse eller tilladelse løber.
Desuden følger det af bestemmelserne, at bygge- og anlægsarbejder, hvis der indgives klage, ikke må påbegyndes, før miljøstyrelsens afgørelse i klagesagen foreligger.
Miljøstyrelsen kan dog, når klagefristen er udløbet, meddele dispensation til påbegyndelse af bygge- og anlægsarbejder.
Efter de foreslåede bestemmelser vil det være sådan, at den myndighed, der meddeler godkendelsen eller tilladelsen, kan bestemme, at bygge- og anlægsarbejder må påbegyndes, når godkendelsen eller tilladelsen er meddelt.
Hovedsigtet med ændringsforslaget er en praktisk og administrativ forenkling, der åbner mulighed for, at bygge- og anlægsarbejder kan iværksættes, når dette skønnes ubetænkeligt, også mens klagefristen løber.
Med ændringsforslaget tilsigtes der, uanset at dispensationsadgangen udvides og henlægges til kommunalbestyrelser respektive amtsråd, ingen ændring i forhold til den praksis, der har været gældende efter de hidtidige bestemmelser.
Hovedreglen vil således fortsat være, at der kan meddeles dispensation til påbegyndelsen af bygge- og anlægsarbejder, hvis det er utvivlsomt, at den pågældende virksomhed etableres et hensigtsmæssigt sted.
Ved denne vurdering skal der på den ene side lægges stor vægt på, om den pågældende virksomhed skal etableres i et område, der efter planlægningslovgivningen er udlagt til erhvervsbebyggelse, og på den anden side om virksomheden etableres i eller i nærheden af forureningsfølsomme områder.
For at sikre, at miljøstyrelsen som klagemyndighed kan stå tilstrækkeligt frit, når det skal vurderes, om en godkendelse eller tilladelse kan opretholdes, åbner de foreslåede bestemmelser mulighed for, at miljøstyrelsen som klagemyndighed kan tilsidesætte en allerede meddelt dispensation til påbegyndelse af bygge- og anlægsarbejder.
Efter de foreslåede bestemmelser kan miljøstyrelsen, uanset at der er meddelt dispensation, bestemme, at bygge- og anlægsarbejder ikke må påbegyndes, eller at bygge- og anlægsarbejder, der allerede er påbegyndt, skal standses.
Til nr. 6 og 7 Ændringsforslagene er en konsekvens af ændringsforslag nr. 5.
Til nr. 8 Lovforslaget indeholder bestemmelser, som udtrykkeligt nævner, at hvis en overtrædelse begås af en kommune eller af et kommunalt fællesskab, kan der pålægges kommunen eller det kommunale fællesskab bødeansvar.
Disse bestemmelser udfylder det »hul i loven«, som er opstået  

 efter at højesteret den 29. januar d.å. i kildeskattesagen mod Farum kommune statuerede, at kommuner ikke kan pålægges bødeansvar efter gældende straffebestemmelser, som ikke udtrykkeligt nævner kommuner.
Det havde indtil da været opfattelsen, at kommuner som bygherre, driftsherre, arbejdsgiver eller lignende ligesom bl.a.
 aktieselskaber kunne straffes, og der var også domspraksis herfor.
Indtil de nye bestemmelser træder i kraft vil kommuner efter den ændrede praksis ikke kunne drages til ansvar for overtrædelser efter miljøbeskyttelsesloven.
Det foreslås derfor at straffebestemmelsen for kommuner i lovforslagets § 1, nr. 28, sættes i kraft hurtigst muligt efter lovens vedtagelse, dvs. den 1. juli 1986.
Ahlmann-Ohlsen (KF) Fischer (KF) Ole Bernt Henriksen (KF) Svend Åge Petersen (KF) Bente Nielsen (V) Sønderby (V) Maisted (FD) Steffensen  

 (KrF) fmd.
Ritt Bjerregaard (S) Camre (S) Erik Holst (S) Tove Lindbo Larsen (S) Henning Nielsen (S) Løvig Simonsen (S) Margrete Auken (SF) nfmd.
Leif Hermann (SF) Lone Dybkjær (RV) Partierne CD, VS og FP havde ikke medlemmer i udvalget.
