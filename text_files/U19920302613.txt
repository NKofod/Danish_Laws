 Efter forhandlingsregler indgået mellem Rutebilejernes  

 Arbejdsgiverforening (R) og SiD vedrørende forhandlinger om fornyelse af tre  

 overenskomster, der kunne opsiges til ophør 1/3 1991, herunder en  

 tillægsoverenskomst til landsoverenskomsten for rutebilkørsel, skulle  

 overenskomstparterne mødes med henblik på udveksling af ændringsforslag og  

 nærmere tilrettelæggelse af forhandlingerne umiddelbart efter 1/1 1991. I  

 følge forhandlingsreglerne skulle den nævnte tillægsoverenskomst forhandles  

 efter, at en overenskomst mellem Amtsrådsforeningen og SiD for HT-chauffører  

 (HT- overenskomsten) var færdigforhandlet.
 Dette skete den 23/4 1991. Imidlertid opnåedes der ikke enighed om  

 fornyelse af tillægsoverenskomsten, og SiD afgav 1.
strejkevarsel20/8 1991 over for R.
Arbejdsgiverparten indbragte  

 spørgsmålet omlovligheden heraf for Arbejdsretten.
Under sagen blev det fra  

 SiDs side oplyst, at man havde medbragt ændringsforslag til  

 tillægsoverenskomsten til et møde med arbejdsgiverne den 3/1 1991. Fra  

 arbejdsgiversiden blev man imidlertid henvist til at sende ændringsforslagene  

 med posten, hvilket man herefter fra SiDs side gjorde ved skrivelse af 15/1  

 1991. På et møde den 26/2 1991 meddelte R SiD, at man ikke havde modtaget  

 skrivelsen af 15/1 1991, hvorefter SiD på ny sendte ændringsforslagene til  

 tillægsoverenskomsten til R den 14/3 1991.
 R oplyste, at man havde modtaget ændringsforslagene den 18/3 1991.
Arbejdsretten henviste til, at forhandlingsreglerne efter deres  

 udtrykkelige indhold også omfattede tillægsoverenskomsten, at det var bestemt  

 i forhandlingsreglerne, at parterne umiddelbart efter 1/1 1991 skulle mødes  

 for at udveksle ændringsforslag, at SiDs skrivelse af 15/1 1991 var sendt med  

 almindeligt brev, og at SiD, uanset, at man den 26/2 1991 var blevet klar  

 over, at R bestred at have modtaget skrivelsen af 15/1 1991, først påny  

 sendte ændringsforslagene ved almindeligt brev af 14/3 1991, som blev  

 modtaget af R den 18/3 1991. Ændringsforslagene fandtes herefter at være  

 afsendt for sent.
At den i forhandlingsreglerne nævnte HT-overenskomst var en  

 1. april- overenskomst kunne ikke føre til andet resultat.
Herefter fandtes  

 det afgivne konfliktvarsel ulovligt.
 Under denne sag har Dansk Arbejdsgiverforening for Rutebilejernes  

 Arbejdsgiverforening indklaget Landsorganisationen i Danmark for  

 Specialarbejderforbundet i Danmark for Arbejdsretten og påstået  

 Specialarbejderforbundet i Danmark tilpligtet at anerkende, at det af  

 forbundet fremsatte første strejkevarsel af 20. august 1991 vedrørende  

 tillægsoverenskomsten til landsoverenskomsten for rutebilkørsel er ulovligt.
 De indklagede har påstået frifindelse.
 Sagens omstændigheder er følgende:
 Rutebilejernes Arbejdsgiverforening og Specialarbejderforbundet i Danmark  

 underskrev den 18. december 1990 sålydende forhandlingsregler for fornyelse  

 af overenskomsterne 1990/91:
 »Der er dags dato mellem Rutebilejernes Arbejdsgiverforening og  

 Specialarbejderforbundet i Danmark opnået enighed om nedenstående  

 retningslinier for overenskomstforhandlingerne 1990/91 om fornyelsen af de  

 mellem parterne gældende overenskomster, der kan opsiges til ophør den 1.  

 marts 1991.
 Overenskomsterne, der omfattes af aftalen er: Landsoverenskomsten for  

 rutebilkørsel og tillægsoverenskomsten til samme samt overenskomst for  

 landsgrænseoverskridende rutebilkørsel.
 1. Umiddelbart efter den 1. januar 1991 mødes overenskomstparternes  

 forhandlingsudvalgsledelser for udveksling af ændringsforslag og nærmere  

 tilrettelægning af overenskomstforhandlingerne med henblik på en eventuel  

 opdeling af forhandlingsstoffet og nedsættelse af eventuelle udvalg.
 2. Forhandlingerne skal være afsluttet senest den 1. februar 1991. Er der  

 senest den 1. februar 1991 opnået enighed mellem overenskomstparterne om  

 grundlaget for at forny en overenskomst, og dette grundlag skal underkastes  

 urafstemning eller forelægges en kompetent forsamling, sker dette under  

 henvisning til de i henholdsvis RA's og SID's vedtagne love, medmindre andet  

 aftales inden den 18. februar 1991.
 Såfremt et forhandlingsresultat forkastes ved afstemning, kan eventuel  

 konflikt herefter varsles til ikrafttræden tidligst den 4. marts 1991.
 3. Er der ikke den 7. februar 1991 opnået enighed, jf. pkt. 2 videreføres  

 forhandlingerne i Forligsinstitutionen, medmindre andet aftales.
 4. Forhandlingerne i Forligsinstitutionen skal være afsluttet senest den  

 18. februar 1991.
 5. Tillægsoverenskomsten til landsoverenskomsten for rutebilkørsel  

 forhandles efter at overenskomsten mellem Amtsrådsforeningen i Danmark og  

 Specialarbejderforbundet i Danmark for HT-chauffører er færdigforhandlet.
 6. Eventuelle konfliktvarsler kan tidligst afgives den 13. februar 1991.
7. Konflikt kan tidligst iværksættes fra normal arbejdstids begyndelse den  

 4. marts 1991.« Forhandlingerne om landsoverenskomsten for rutebilkørsel blev afsluttet  

 den 26. februar 1991 ved, at parterne underskrev ny overenskomst.
Parterne  

 underskrev samme dag følgende protokollat, der var affattet under medvirken  

 af mæglingsmand Niels Waage:
»Parterne erklærer, at man ønsker, at løn, stedtillæg og  

 udligningstillæg overføres direkte til parternes tillægsoverenskomst fra  

 overenskomsten mellem Amtsrådsforeningen og Specialarbejderforbundet i  

 Danmark (HT-overenskomsten), når denne er endeligt indgået.  

 Specialarbejderforbundet i Danmark erklærer, at man finder sig berettiget til  

 at stille forslag om ændring af de bestemmelser i tillægsoverenskomsten, som  

 ikke allerede nu svarer til bestemmelserne i HT-overenskomsten.  

 Arbejdsgiversiden bestrider, at Specialarbejderforbundet i Danmark har ret  

 hertil, idet krav med hensyn til ændring af tillægsoverenskomsten ikke blev  

 fremsat i forbindelse med kravudveksling vedrørende landsoverenskomsten den  

 3. januar 1991. Arbejdsgiversiden finder, at det ikke vil være lovligt, hvis  

 Specialarbejderforbundet i Danmark senere varsler konflikt til støtte for  

 krav på ændring af tillægsoverenskomsten.
Specialarbejderforbundet i Danmark  

 bestrider, at man ikke skulle være berettiget til at konflikte på sådanne  

 krav, men giver i overensstemmelse med praksis tilsagn om i givet fald ikke  

 at iværksætte en varslet konflikt før tidligst 3 dage efter, at Arbejdsretten  

 har afgjort spørgsmålet om konfliktens lovlighed.
Arbejdsgiversiden tilføjer, at man vil være villige til at forhandle krav  

 om ændring af tillægsoverenskomsten, når de fremsættes, idet man dog  

 fastholder sin holdning til lovligheden af en eventuel konflikt til støtte  

 for et sådant krav.« Repræsentanter for Kommunale Tjenestemænd og overenskomstansatte (KTO) og  

 repræsentanter for Kommunernes Landsforening, Amtsrådsforeningen i Danmark,  

 Københavns kommune og Frederiksberg kommune blev den 7. februar 1991 enige om  

 vilkårene for fornyelse af aftaler og overenskomster inden for det kommunale  

 område for perioden 1. april 1991 til 31. marts 1993.
Specialarbejderforbundet i Danmark, Amtsrådsforeningen i Danmark og  

 Hovedstadsområdets Trafikselskab blev den 23. april 1991 enige om vilkårene  

 for fornyelse af overenskomsterne/aftalen for HT-chauffører ansat i  

 Hovedstadsområdets Trafikselskabs driftsområder uden for København.
Der blev  

 herved blandt andet aftalt følgende ændring pr. 1. april 1991:
 »Lønrammen ændres fra skalatrinene 10, 11, 12, 13, 15, 16, 17  

 (skalatrin 13 1-årigt) til skalatrinene 16, 17, 18, 19, 21, 22, 23 (skalatrin  

 19 1-årigt).
Indplacering i den nye lønramme sker med uændret lønanciennitet.« Specialarbejderforbundet i Danmark har ved skrivelser af 15. januar 1991  

 og 14. marts 1991 til Rutebilejernes Arbejdsgiverforening fremsendt  

 forbundets ændringsforslag til tillægsoverenskomsten til landsoverenskomsten  

 for rutebilkørsel vedrørende København, Frederiksborg og Roskilde amter samt  

 København og Frederiksberg kommuner.
 Rutebilejernes Arbejdsgiverforening har bestridt at have modtaget  

 ændringsforslagene vedrørende tillægsoverenskomsten før den 18. marts 1991.
En uoverensstemmelse om fortolkning af protokollatet af 26. februar 1991  

 er afgjort ved opmandskendelse af 11. november 1991. Rutebilejernes  

 Arbejdsgiverforening nedlagde under voldgiftssagen påstand om, at  

 Specialarbejderforbundet i Danmark skulle tilpligtes at anerkende, at  

 protokollatet alene forpligter til, at der til tillægsoverenskomsten  

 overføres samme lønstigningseffekt, som er opnået ved forhandling af  

 HT-overenskomsten.
Specialarbejderforbundet påstod heroverfor frifindelse.  

 Opmanden gav Rutebilejernes Arbejdsgiverforening medhold.
Opmandens præmisser  

 er sålydende:
 »Når Protokollatet med hensyn til lønnens størrelse henviser til  

 resultatet af nogle ikke afsluttede forhandlinger om en helt anden  

 overenskomst, er det en usædvanlig måde at indgå eller forny overenskomster  

 på.
 Når parterne anvendte fremgangsmåden i dette tilfælde, må det efter det  

 oplyste have sin forklaring i, at man kendte resultatet af  

 KTO-overenskomstens fornyelse, og at man forventede et tilsvarende resultat  

 af forhandlingerne om HT- overenskomsten, fordi Hovedstadsområdets  

 Trafikselskab var part i begge disse overenskomster.
Da HT-overenskomsten senere blev fornyet, gav den imidlertid væsentlig  

 større lønforhøjelser end KTO-overenskomsten, og begrundelsen herfor var  

 efter Amtsrådsforeningens skrivelse af 4. november 1991, at man ved  

 fornyelsen af denne overenskomst fik gennemført nogle ændringer i  

 arbejdstidsreglerne, som medførte en betydelig besparelse for  

 trafikselskabet.
Disse ændringer eller planerne om dem var ubekendte for  

 Arbejdsgiverforeningen ved Protokollatets oprettelse.
 Opmanden må på denne baggrund give Arbejdsgiverforeningen medhold i, at en  

 væsentlig forudsætning for dens underskrift på Protokollatet er bristet, og  

 at Specialarbejderforbundet må have været klar over Arbejdsgiverforeningens  

 forudsætning og dens betydning for foreningen.
Protokollatet kan derfor ikke forpligte Arbejdsgiverforeningen til at give  

 større lønforhøjelser end svarende til den lønstigningseffekt, som blev  

 opnået ved forhandling af HT-overenskomsten.
Den lønstigning for HT-  

 chaufførerne, som skyldtes de ændrede arbejdstidsregler, skal derfor ikke  

 overføres til Tillægsoverenskomsten.
Arbejdsgiverforeningens påstand tages herefter til følge.« Ved skrivelse af 20. august 1991 sendte Specialarbejderforbundet i Danmark  

 første strejkevarsel vedrørende tillægsoverenskomsten til landsoverenskomsten  

 for rutebilkørsel til Dansk Arbejdsgiverforening.
 Ved skrivelse af 22. august 1991 til Landsorganisationen i Danmark  

 protesterede Dansk Arbejdsgiverforening under henvisning til protokollatet af  

 26. februar 1991 mod varslets lovlighed.
 Sagen blev behandlet på et fællesmøde den 27. august 1991.
 Der er under domsforhandlingen afgivet vidneforklaring af formanden for  

 Rutebilejernes Arbejdsgiverforening, rutebilejer Uffe Thygesen, og  

 forretningsfører i Specialarbejderforbundet Søren Andersen.
Rutebilejer Uffe Thygesen har forklaret, at han har været medlem af  

 bestyrelsen i Rutebilejernes Arbejdsgiverforening i 17 år og formand i 1 år.  

 Forhandlingsreglerne af 18. december 1990 var stort set identiske med  

 tidligere forhandlingsregler.
Han og Søren Andersen og en til fra hver side  

 havde den 3. januar 1991 et seriøst og positivt møde i Ålborg, hvor parterne  

 udvekslede de skriftligt formulerede krav.
Specialarbejderforbundet i Danmark  

 fremsatte ikke noget krav vedrørende tillægsoverenskomsten.
Parterne havde  

 første forhandlingsmøde den 7. februar 1991. Specialarbejderforbundet har  

 ikke mellem den 15. januar 1991 og den 26. februar 1991 rykket Rutebilejernes  

 Arbejdsgiverforening for nogen reaktion på Specialarbejderforbundets  

 skrivelse af 15. januar 1991. Han hørte første gang om denne skrivelse den  

 26. februar 1991 kl. 5, hvor Rutebilejernes Arbejdsgiverforening forlangte  

 sammenkædning af landsoverenskomsten og tillægsoverenskomsten.
Bilagene til  

 skrivelsen af 15. januar 1991 blev ikke forevist ved forhandlingerne den 26.  

 februar 1991. Rutebilejernes Arbejdsgiverforening har først modtaget  

 Specialarbejderforbundets skrivelse af 14. marts 1991 den 18. marts 1991. Det  

 er rigtigt, at man plejer at forhandle tillægsoverenskomsten i baghjulet på  

 HT-overenskomsten.
Specialarbejderforbundet har ikke tidligere givet udtryk  

 for, at de havde dårlige erfaringer med postgangen til Rutebilejernes  

 Arbejdsgiverforening.
Det er imidlertid rigtigt, at man i sensommeren 1991  

 var lidt langsom til at svare.
Forretningsfører Søren Andersen har forklaret, at han har været  

 forretningsfører i Specialarbejderforbundet i 4 1/2 år.
Han har lavet  

 udkastet til forhandlingsreglerne af 18. december 1990. Tillægsoverenskomsten  

 er aldrig blevet forhandlet, før landsoverenskomsten var på plads.
Han havde  

 ændringsforslag til tillægsoverenskomsten med til mødet den 3. januar 1991.  

 Thygesen sagde imidlertid, at der ikke var grund til at gøre mere ved dem nu,  

 og han fortsatte, »I kan sende dem med posten.
De ligner til forveksling  

 det, I plejer at sende.« Han tog hjem og bad en medarbejder sende de i  

 efteråret 1990 udarbejdede krav til tillægsoverenskomsten til Rutebilejernes  

 Landsforening.
Den 26. februar 1991 om morgenen var man færdig med at  

 forhandle landsoverenskomsten.
Rutebilejernes Arbejdsgiverforening ville da  

 have ham til at frafalde konflikt på tillægsoverenskomsten.
Det kunne han  

 ikke.
De mødtes derfor samme dag kl. 18 hos mæglingsmanden.
Først da oplyste  

 Rutebilejernes Arbejdsgiverforening, at man ikke havde modtaget  

 Specialarbejderforbundets skrivelse af 15. januar 1991. Han fremsendte derfor  

 på ny den 14. marts 1991 ændringsforslagene til tillægsoverenskomsten.  

 Specialarbejderforbundet har tidligere haft problemer med postgangen til  

 Rutebilejernes Arbejdsgiverforening.
Klagerne har gjort gældende, at der generelt ikke er konfliktret ved  

 tillægsoverenskomster, og at den omstændighed, at Specialarbejderforbundet  

 har fremsat ændringsforslag til denne tillægsoverenskomst ikke gør nogen  

 forskel.
Klagerne har til støtte for det første anbringende anført, at både  

 tillægsoverenskomsten og landsoverenskomsten er 1. marts overenskomster, at  

 dette stemmer med parternes kutyme, og at forhandlingsreglerne af 18.  

 december 1990 ikke hjemler særskilt konfliktret ved tillægsoverenskomsten.  

 Klagerne har til støtte for det andet anbringende anført de samme argumenter  

 som i relation til det første anbringende, og at Specialarbejderforbundets  

 ændringsforslag er fremsendt for sent, idet de først er modtaget af  

 Rutebilejernes Arbejdsgiverforening den 18. marts 1991.
De indklagede har gjort gældende, at der er særkonfliktret i relation til  

 tillægsoverenskomsten, og at overenskomstkravene til tillægsoverenskomsten er  

 fremsendt rettidigt til Rutebilejernes Arbejdsgiverforening.
De indklagede  

 har til støtte for det første anbringende anført, at den i pkt. 5 i  

 Forhandlingsreglerne af 18. december 1990 nævnte HT-overenskomst er en 1.  

 april overenskomst, og at klagerne er bundet af protokollatet af 26. februar  

 1990. De indklagede har til støtte for det andet anbringende anført, at det  

 efter forretningsfører Søren Andersens vidneforklaring må lægges til grund,  

 at Rutebilejernes Arbejdsgiverforening har modtaget Specialarbejderforbundets  

 overenskomstkrav umiddelbart efter den 15. januar 1991.
 Arbejdsretten skal udtale:
Forhandlingsreglerne af 18. december 1990 bestemmer udtrykkeligt, at både  

 landsoverenskomsten og tillægsoverenskomsten er omfattet af aftalen, og i  

 pkt. 1, at parterne umiddelbart efter den 1. januar 1991 mødes for udveksling  

 af ændringsforslag.
Specialarbejderforbundets skrivelse af 15. januar 1991 er  

 fremsendt ved almindeligt brev, og Specialarbejderforbundet fremsendte,  

 uanset at man den 26. februar 1991 blev klar over, at Rutebilejernes  

 Arbejdsgiverforening bestred at have modtaget skrivelsen af 15. januar 1991,  

 først på ny ændringsforslagene ved almindeligt brev af 14. marts 1991. Det må  

 efter bevisførelsen lægges til grund, at Rutebilejernes Arbejdsgiverforening  

 først har modtaget Specialarbejderforbundets ændringsforslag den 18. marts  

 1991. Ændringsforslagene er herefter fremsat for sent.
Da den omstændighed,  

 at den i pkt. 5 i Forhandlingsreglerne af 18. december 1990 nævnte  

 HT-overenskomst er en 1. april overenskomst, ikke kan føre til andet  

 resultat, må der gives dom efter klagernes påstand.
 T h i k e n d e s f o r r e t :
 De indklagede, Landsorganisationen i Danmark for Specialarbejderforbundet  

 i Danmark, skal anerkende, at Specialarbejderforbundets første strejkevarsel  

 af 20. august 1991 vedrørende tillægsoverenskomsten til landsoverenskomsten  

 for rutebilkørsel er ulovligt.
 De indklagede skal inden 14 dage fra denne doms afsigelse betale 2.000 kr.  

 i sagsomkostninger til Arbejdsretten.
