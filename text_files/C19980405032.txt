Vedlagt fremsendes 1 eksemplar af Bolig- og Byministeriets bekendtgørelse  

 om indsendelse og behandling af klager over afgørelser truffet af kommuner i  

 medfør af lov om individuel boligstøtte og om genvurdering i forbindelse med  

 klager.
Bekendtgørelsen træder i kraft den 1. juli 1998.
 Ved den nye lov nr. 453 af 10.6.1997 om retssikkerhed og administration på  

 det sociale område nedlægges fra den 30.6.1998 de sociale ankenævn, som efter  

 de gældende regler i boligstøttelovens § 73 afgør ankesager mv. på  

 boligstøtteområdet.
 I medfør af kap. 7 i lov nr. 453 om retssikkerhed oprettes en ny  

 ankemyndighed, det sociale nævn, som ved en samtidig ændring af  

 boligstøttelovens § 73 bliver ankemyndighed på boligstøtteområdet.
 Lov om retssikkerhed og administration gælder ikke for afgørelser efter  

 lov om individuel boligstøtte.
 I det omfang der er behov herfor, er sagsbehandlingsregler vedrørende de  

 nye nævns behandling af boligstøttesager derfor optaget i ovennævnte nye  

 boligstøttebekendtgørelse.
 Reglerne svarer i væsentligt omfang til de hidtil gældende regler og til  

 reglerne efter lov om retssikkerhed og administration, jf. dog nedenfor om  

 opsættende virkning.
 Den nye bekendtgørelse indeholder i lighed med de hidtil gældende regler  

 en remonstrationsordning, som indebærer, at klager over boligstøtte skal  

 sendes til kommunen, som er forpligtet til at genvurdere sagen, inden den  

 sendes til den nye ankemyndighed.
 Bekendtgørelsens regler om de nye nævns sagsbehandling er stort set  

 uændrede, idet der dog er sket enkelte tilføjelser for så vidt muligt at  

 sikre, at boligstøttesagerne kan behandles efter samme formelle regler, som  

 kommer til at gælde for nævnets behandling af sociale sager.
 Endelig indeholder bekendtgørelsen særlige regler om nævnenes  

 sammensætning ved behandling af boligstøttesager.
 Bekendtgørelsen træder i kraft samtidig med det nye ankesystem den 1.  

 juli 1998.
 Det bemærkes, at de eksisterende nævn nedlægges den 30. juni 1998. De  

 sager, som ikke er afgjort senest denne dato, overgår til de nye sociale nævn  

 til afgørelse.
 Det fremgår af boligstøttevejledningens kap. 14.6 - fra førstkommende  

 revision kap. 14.5.1 - at inddrivelse af tilbagebetalingskrav stilles i bero,  

 til kravet er endelig fastslået.
 Det fremgår af retssikkerhedslovens § 72, at klager over en afgørelse ikke  

 har opsættende virkning.
 Under hensyn til at afgørelser om individuel boligstøtte ofte har en anden  

 karakter end de afgørelser på det sociale område, som er de nye nævns  

 hovedområde, er en tilsvarende bestemmelse ikke fastsat i boligstøtteloven  

 eller den nye boligstøttebekendtgørelse.
 Klager over boligstøtteafgørelser kan således fortsat tillægges opsættende  

 virkning.
 Det er Bolig- og Byministeriets opfattelse at inddrivelse af  

 tilbagebetalingskrav som udgangspunkt bør stilles i bero, så længe  

 spørgsmålet om kravets eksistens ikke er endeligt fastslået.
Den nye lov om retssikkerhed og administration på det sociale område  

 finder ikke anvendelse på sager om individuel boligstøtte.
Det er således  

 alene lovens regler om nedsættelse af nævnet og om regulering af nævnets  

 virksomhed, som finder anvendelse, i det omfang der ikke er fastsat særlige  

 regler herom i den under pkt. 1 omtalte nye bekendtgørelse.
Bemærkningerne i boligstøttevejledningens kap. 14.6 - fra førstkommende  

 revision kap. 14.5.1 - om, at inddrivelse af tilbagebetalingskrav stilles i  

 bero, til kravet er endelig fastslået, vil således også være gældende for de  

 nye nævn.
Det vil sige, at det fortsat anbefales, at krav om tilbagebetaling  

 tillægges opsættende virkning.
Bilag Bolig- og Byministeriets bekendtgørelse nr. 296 af 20/5-1998.
