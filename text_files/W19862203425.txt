I forbindelse med en ekspedition undlod en elev at slå et beløb ind på  

 kasseapparatet.
Hun blev kaldt ind til chefen og tilstod under en samtale, at  

 hun flere gange havde taget af kassen.
Hun blev bortvist.
Sagen blev senere henlagt af politimesteren.
Under en sag for nævnet  

 påstod hun sig bortvist med urette, idet hun påstod, at tilståelsen om tyveri  

 var fremkommet under en presset situation.
Ved nævnets behandling blev det  

 lagt til grund, at uanset om tilståelsen ikke måtte være korrekt, var den  

 fremkommet under sådanne omstændigheder, at virksomheden måtte være  

 berettiget til at anse den for at være korrekt.
Bortvisningen derfor anset  

 for berettiget.
 Udskrift af protokol for nævnet til behandling af tvistigheder mellem  

 efg-elever og praktikvirksomheder.
I nævnet til behandling af tvistigheder mellem efg-elever og  

 praktikvirksomheder er der den 13. juni 1986 på grundlag af vedtagelse i  

 nævnsmøde den 6. maj 1986 i sag nr. 1/1986: Efg-elev A, x-by, mod B a/s, x-by  

 (butiksfaget), afsagt sålydende KENDELSE: Mellem klageren, efg-elev A, født 20. november 1965 og  

 indklagede B a/s, x-by, blev der i 1984 oprettet en uddannelsesaftale,  

 hvorefter klageren skulle uddannes i butiksfaget (isenkram) fra den 1. juli  

 1984 til den 30. juni 1986. Den 5. november 1985 blev uddannelsesforholdet  

 ophævet af indklagede med begrundelse, at klageren havde tilstået tyveri fra  

 kassen.
 Ved klageskrift af 6. januar 1986 har klageren indbragt sagen for nævnet  

 med påstand om, at den af indklagede ensidigt foretagne ophævelse af  

 igangværende læreforhold kendes ulovlig og at der tilkendes klageren  

 erstatning efter nævnets skøn.
 Indklagede har påstået frifindelse.
Det fremgår af sagen, at klageren den 22. oktober 1985 ved 14-tiden i  

 indklagedes isenkrambutik, hvor der i alt er ca. 40 ansatte, ekspederede en  

 kunde der ønskede at købe en kaffemaskine.
Hun tilkaldte over et samtaleanlæg  

 en bydreng til at bringe maskinen hjem til kunden.
Mens hun og kunden ventede  

 på bydrengen, kom en anden kunde for at bytte en vare.
Prisdifferencen ved  

 ombytningen = 5 kr. slog hun ind på kasseapparatet.
Da bydrengen stadig ikke  

 var kommet, aftalte hun med kunden, at kaffemaskinen ville blive bragt ud  

 senere samme dag.
Hun udfyldte de nødvendige formularer hertil.
Da kunden  

 betalte 398 kr. for maskinen, slog hun ikke dette beløb ind på  

 kasseapparatet, idet hun fejlagtigt troede, at hun allerede havde slået  

 beløbet ind før ekspeditionen af ombytningen.
Hun lagde efter sin forklaring  

 de 398 kr. i kassen.
En anden medarbejder havde på afstand overværet ekspeditionen og  

 konstaterede umiddelbart efter, at prisen for kaffemaskinen ikke var slået  

 ind på kasseapparatet.
Herefter blev ledelsen underrettet.
Kassestrimlen blev  

 taget ud af apparatet, men kassen blev ikke gjort op før om aftenen, hvor det  

 blev konstateret, at der var 192 kr. for meget i kassen.
Klageren blev kaldt til møde med ledelsen, hvor hun ubestridt vedgik, at  

 hun tidligere havde taget af kassen.
Herefter indgav indklagede følgende  

 anmeldelse til politiet:
»Efter at have konstateret gentagne manko i vore kasseapparater,  

 manko af varierende størrelser over en periode på 6-8 måneder, har vi i dag  

 fået indrømmelse fra en af vore elever.
Hendes opgivelse af perioden 6-8  

 måneder passer godt med vore iagttagelser.
Vore beløbsstørrelser er svingende  

 fra 50-100 kr. op til 4-500 kr.
Eleven mener omkring 50-100 kr. pr. gang.
Vi  

 vil bede kriminalpolitiet foretage det videre fornødne med afhøringer etc.
Vi  

 har ikke direkte sigtet eleven, men bedt om en forklaring på visse  

 omstændigheder omkring kassen og derved opstod tilståelsen...« Politimesteren i Silkeborg har den 4. december 1985 i medfør af  

 retsplejelovens § 749, stk. 1, 3. punktum, besluttet at opgive tiltale mod  

 klageren.
Klageren har under personligt fremmøde for nævnet forklaret, at hun blev  

 kaldt ind til direktør C og underdirektør D.
Hun blev spurgt om, hvad hun  

 havde solgt for 5 kr. og om hun havde solgt en kaffemaskine.
Hun forklarede,  

 hvad der var passeret, og først da slog det hende, at hun kunne have glemt at  

 slå beløbet for kaffemaskinen ind.
Hun spurgte D, om hun måtte se  

 kassestrimlen, men fik afslag.
Hun måtte endnu en gang fortælle, hvad der var  

 passeret, og spurgte så: »Hvad er det, I vil have mig til at  

 fortælle?» C svarede, at hun ikke skulle forklare noget bestemt, men at  

 man blot ville have fundet ud af, hvad der var sket, fordi man ellers måtte  

 gå til politiet.
Dette sidste blev gentaget flere gange.
Hun blev  

 panikslagen.
C sagde dog også, at sagen kunne ordnes i mindelighed.
Pludselig  

 spurgte D, der stod bag hende, og som hidtil ikke havde deltaget i samtalen:  

 »Har du taget af kassen?» Hun havde på personalemøder hørt, at der  

 havde været nogle uforklarlige kassedifferencer.
Som svar på D's spørgsmål  

 vendte hun sig mod D og sagde: »Ja, jeg har taget af kassen.« Hun  

 sagde ikke dette, fordi det var rigtigt, men fordi hun følte sig magtesløs,  

 fordi hun mente, at de ikke troede på hende, og fordi hun ikke måtte se  

 kassestrimlen.
Hun blev nu bedt om at gå uden for døren.
Lidt senere blev hun  

 kaldt ind igen og spurgt, hvor meget hun havde taget.
Hun svarede, at hun  

 ikke vidste, hvilke beløb eller hvor mange gange, hun havde taget af kassen.  

 Under samtalerne på kontoret var der ingen, der var egentlig ophidset.
Om  

 aftenen forklarede hun sagen for sine forældre og sagde til dem, at hun ikke  

 havde taget af kassen.
Direktør C har under personligt fremmøde for nævnet forklaret, at han er  

 direktør hos indklagede.
Han har om sin samtale med klageren i det væsentlige  

 forklaret som hende.
Han husker dog ikke, at klageren ikke måtte se  

 kassestrimlen.
Han følte sig ikke overbevist af hendes forklaring om  

 kaffemaskinen.
Han har nok nævnt politiet, men hele samtalen forløb roligt.  

 Han sagde til klageren, at hun jo godt kendte problemet med  

 kassedifferencerne, og at når hun ikke var til stede, var der normalt ingen  

 problemer.
På dette tidspunkt var der måske gået ca. 3/4 time.
D sagde da til  

 hende: »Fortæl os nu det hele.
Har du taget af kassen?» Da hun  

 indrømmede, spurgte han hende, hvor meget hun havde taget.
Hun svarede:  

 »50-100 kr. ad gangen.« Hun vidste ikke, hvor mange gange hun havde  

 gjort det, men fortalte at det var begyndt efter jul.
Dagen efter kom  

 klagerens far, der er ansat ved politiet.
Han var meget villig til at  

 medvirke til at opklare sagen til bunds.
De aftalte, at vidnet skulle ringe  

 til politiet og få sat sagen i bero.
Klagerens far sagde ved denne lejlighed  

 intet om, at klageren ikke havde taget af kassen.
Underdirektør D har under personligt fremmøde for nævnet forklaret i det  

 væsentlige som klageren og C.
Så vidt han husker, bad klageren ikke om at se  

 kassestrimlen.
Hele samtalen foregik stille og roligt.
Klageren græd ikke på  

 noget tidspunkt.
På et tidspunkt spurgte C klageren, om hun kendte noget til  

 kassedifferencerne.
Klageren svarede efter hans opfattelse undvigende og gav  

 sig i stedet til at tale om kaffemaskinen.
Vidnet sagde da: »Lad os få  

 det overstået.
Har du taget af kasserne?» Der var en pause, hvorefter  

 klageren sagde: »Ja, D, jeg har taget af kasserne.« Vidnet spurgte  

 hvor meget, hun havde taget.
Hun svarede, at hun havde taget 50-100 kr. pr.  

 gang, og at det havde stået på fra efter jul.
Herefter blev klageren sendt  

 ud.
Klageren har gjort gældende, at der under mødet med C og D er lagt et  

 urimeligt og utilbørligt pres på klageren, der har følt sig tvunget til at  

 tilstå handlinger, hun ikke har begået.
Klageren har følt sig i en særlig  

 vanskelig situation, fordi hendes stedfar er ansat ved politiet.
Det må også  

 tillægges afgørende betydning, at der kun var ca. 1/2 år tilbage af  

 uddannelsestiden.
Indklagede har gjort gældende, at der ikke er udøvet noget pres på  

 klageren, og at man i øvrigt ikke ville have kunnet aftvinge hende en  

 tilståelse i strid med sandheden.
Det må lægges til grund, at hendes  

 tilståelse er i overensstemmelse med sandheden, og der foreligger derfor  

 væsentlig misligholdelse fra hendes side.
Under alle omstændigheder er det  

 nødvendige tillidsforhold mellem klageren og indklagede afgørende krænket,  

 hvilket må betragtes som en misligeholdelse fra hendes side.
 Tvistighedsnævnet skal udtale:
 Efter de afgivne forklaringer og indklagedes anmeldelse til politiet  

 lægger nævnet til grund, at klageren under samtalen med C og D har tilstået  

 tyverier fra indklagedes kasseapparater fra efter jul 1984 med 50-100 kr. pr.  

 gang.
 Uanset om denne tilståelse må være korrekt, findes der ikke efter det for  

 nævnet oplyste grundlag for at fastslå, at tilståelsen skulle være fremkommet  

 under sådanne omstændigheder, at indklagede ikke har været berettiget til at  

 anse tilståelsen som korrekt.
 Herefter findes indklagede at have haft føje til at anse det nødvendige  

 tillidsforhold til klageren for brudt med den følge, at indklagede har været  

 berettiget til at ophæve uddannelsesaftalen.
 Nævnet tager derfor indklagedes frifindelsespåstand til følge.
 THI BESTEMMES:
 Indklagede B a/s, x-by, frifindes for de af klageren, efg-elev A, x-by,  

 nedlagte påstande.
 Hver part bærer sine sagsomkostninger.
