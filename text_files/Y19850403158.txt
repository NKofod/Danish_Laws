Bygge- og Boligstyrelsen udtaler efter henvendelse fra Storstrøms  

 Statsamt, at der må anses at være fare for interessekonflikter, hvis  

 praktiserende såvel som ansatte advokatfuldmægtige udnævnes til formænd for  

 huslejenævn.
Udnævnelse bør således ikke finde sted.
 I skrivelse af 9.5.1985 har statsamtet anmodet boligstyrelsen om en  

 vurdering af, hvilken vægt det ved genbeskikkelse af en huslejenævnsformand  

 kan tillægges, at den pågældende, der hidtil har været ansat som  

 dommerfuldmægtig, midlertidigt er ansat som advokat i et firma med kontor i  

 en anden kommune, mens han har orlov fra dommerfuldmægtigembedet.
I denne anledning skal man meddele, at det fremgår af  

 boligreguleringslovens § 36, stk. 2, at huslejenævnsformanden beskikkes af  

 amtmanden, og at han skal have bestået juridisk kandidateksamen.
Han må ikke  

 have særlig tilknytning til grundejer- eller lejerorganisationer eller være  

 erhvervsmæssigt interesseret i ejendomshandler.
 Det er boligstyrelsens opfattelse, at der for en advokatfuldmægtig vil  

 være samme fare for interessekonflikter som for en praktiserende advokat,  

 således at heller ikke en advokatfuldmægtig - uanset om han er ansat hos en  

 advokat i en anden kommune end den, hvori huslejenævnet er beliggende, og  

 uanset om ansættelsen kun er midlertidig - bør udnævnes til formand for  

 huslejenævnet.
 Det bemærkes, at den endelige afgørelse af det rejste spørgsmål henhører  

 under domstolene.
 De fremsendte bilag returneres.
