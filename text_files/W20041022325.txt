Ankestyrelsens principafgørelse D-11-04 om barseldagpenge - 14-ugersperioden - faderens ret til at indtræde i moderens ret til dagpenge i ganske særlige tilfælde - handicap Resume:
 En fader havde ikke ret til at indtræde i moderens ret til barselsdagpenge i de første 14 uger efter fødslen.
 Ankestyrelsen lagde vægt på, at moderens handicap ikke kunne sidestilles med sygdom i dagpengelovens forstand, men at dette kunne udløse hjælp efter anden lovgivning.
 Love:
Lov om dagpenge ved sygdom eller fødsel - lovbekendtgørelse nr. 761 af 11. september 2002 - § 16, stk. 1 Lov om ret til orlov og dagpenge ved barsel - lov nr. 566 af 9. juni 2006 - § 7, stk. 2 Sagsfremstilling:
 En moder søgte i forbindelse med fødsel den 18. august 2003 om, at faderen indtrådte i hendes ret til barselsdagpenge i de første 14 uger efter fødslen.
 Moderen var kørestolsbruger på grund af tetraplegi (lammelse af arme og ben) efter trafikulykke i 1984.
Kommunen gav afslag på, at faderen kunne indtræde i moderens ret til barselsdagpenge.
Kommunen lagde vægt på, at moderens handicap ikke kunne sidestilles med en nyopstået sygdom.
 Det sociale nævn ændrede kommunens afgørelse og fandt, at der forelå sådanne særlige omstændigheder, at faderen var berettiget til at indtræde i moderens ret til barselsdagpenge i de første 14 uger.
Nævnet lagde vægt på oplysningerne om moderens helbredssituation og hendes fysiske funktionsevne.
Nævnet fandt, at moderen ikke selv var i stand til at passe barnet i den tid, hvor faderen var på arbejde.
 Kommunen klagede over nævnets afgørelse.
I klagen til Ankestyrelsen var det anført, at moderens handicap ikke var forværret i forbindelse med fødslen.
Hun blev kompenseret hele døgnet og kommunen betragtede ikke hendes handicap som sygdom i relation til dagpengelovens § 16, stk. 1, jf. dagpengebekendtgørelsens § 36, stk. 1.
 Endvidere var det oplyst, at kommunen mente, at sagen var principiel, da de ikke fandt, at reglerne om faderens mulighed for at indtræde i moderens ret til orlov med dagpenge i 14-ugersperioden var formuleret tilstrækkeligt klart, så det kunne afgøres om denne mulighed forelå i den konkrete situation, hvor der var tale om et kronisk handicap og ikke en midlertidig sygdom.
 Sagen blev behandlet i principielt møde med henblik på afklaring af, om der forelå ganske særlige omstændigheder, der gav faderen ret til at indtræde i moderens ret til barselsdagpenge i de første 14 uger efter fødslen.
 Afgørelse:
 Ankestyrelsen fandt ikke, at der forelå ganske særlige omstændigheder, der gav faderen ret til at indtræde i moderens ret til barselsdagpenge i de første 14 uger efter fødslen, jf. dagpengelovens § 16, stk. 1.
I dagpengebekendtgørelsens § 36, stk. 1, er der fastsat nærmere regler om, hvad der forstås ved særlige omstændigheder.
Efter denne bestemmelse kan faderen overtage moderens ret til dagpenge i de første 14 uger efter fødslen, hvis moderen er død eller på grund af sygdom ikke kan varetage pasningen af barnet og i øvrigt opfylder dagpengelovens betingelser.
 Det fremgår endvidere af forarbejderne til dagpengelovens § 16, stk. 1, at der bl.a. tænkes på situationer, hvor moderen efter fødslen afgår ved døden i forbindelse med fødslen eller inden for de første 14 uger af barselhvileperioden, eller på grund af sygdom er ude af stand til at passe barnet i denne periode.
 Ankestyrelsen lagde til grund, at moderen var kørestolsbruger på grund af tetraplegi (lammelse af arme og ben) efter trafikulykke i 1984.
 Ankestyrelsen lagde vægt på, at der ikke var sket nogen ændring i moderens helbredsforhold under eller efter fødslen den 18. august 2003.
 Endvidere lagde Ankestyrelsen vægt på, at der ikke forelå en tilstand, der kunne sidestilles med sygdom i dagpengelovens forstand, men en helbredstilstand som kunne udløse hjælp efter anden lovgivning.
 Ankestyrelsen ændrede således det sociale nævns afgørelse.
 Ankestyrelsen tilføjede, at styrelsens afgørelse ikke medførte, at moderens samlever eller eventuelt hendes samlevers arbejdsgiver skulle tilbagebetale dagpenge/dagpengerefusion som var udbetalt ifølge det sociale nævns afgørelse.
