 I medfør af §§ 4, 6, 7, 14 og 35, stk. 2, i lov nr. 814 af 21. december  

 1988 om husdyrsygdomme, som ændret ved lov nr. 189 af 23. marts 1992,  

 fastsættes:
§ 1.  Den, der har en kvægbesætning i sin varetægt,  

 skal ved mistanke om, at BSE forekommer i besætningen, tilkalde en dyrlæge.  

 Tilkaldelse skal ske, når der hos dyr i besætningen forekommer nervøse  

 symptomer, der udvikler sig gradvis over flere uger.
Nervøse symptomer  

 omfatter foruden ændret adfærd, hvor dyret viser tegn på ængstelse og kan  

 reagere kraftigt på berøring og lyd, tillige bevægelsesforstyrrelser.
§ 2.  Tilkaldes en dyrlæge på grund af mistanke om  

 BSE, eller får en dyrlæge i øvrigt i forbindelse med sit arbejde mistanke om  

 forekomst af BSE, skal dyrlægen snarest foretage en undersøgelse af  

 besætningen med henblik på at konstatere om noget dyr er angrebet af  

 sygdommen.
Såfremt mistanken herefter ikke kan afvises, skal dyrlægen straks  

 underrette kredsdyrlægen.
 § 3.  En kvægbesætning skal anses mistænkt for  

 angrebet af BSE, indtil mistanken afkræftes efter kredsdyrlægens vurdering.
 § 4.  En kvægbesætning anses for angrebet af BSE, når  

 sygdommen er påvist ved undersøgelser af materiale af dyr fra besætningen på  

 Statens Veterinære Serumlaboratorium eller på dettes foranledning.
 § 5.  Kvæg fra en besætning, der er angrebet eller  

 mistænkt for at være angrebet af BSE, må kun flyttes fra ejendommen, såfremt  

 de føres til slagtning efter Veterinærdirektoratets anvisning.
 § 6.  Kvæg i en besætning, hvori der er påvist BSE,  

 skal være mærket med et af Veterinærdirektoratet godkendt øremærke.
 § 7.  Veterinærdirektoratet kan påbyde rensning og  

 desinfektion af bygninger, anlæg og maskiner på en ejendom, hvor der har  

 været forekomst af BSE.
 § 8.  Med bøde straffes den, der overtræder §§ 1, 2, 5  

 eller 6 eller undlader at efterkomme et påbud efter § 7.
Stk. 2.  For overtrædelser, der begås af et  

 aktieselskab, anpartsselskab, andelsselskab eller lignende, kan der i medfør  

 af § 36 i husdyrsygdomsloven pålægges selskabet som sådan bødeansvar.
Er  

 overtrædelsen begået af en kommune eller et kommunalt fællesskab, jf. § 60 i  

 lov om kommunernes styrelse, kan der pålægges kommunen eller det kommunale  

 fællesskab bødeansvar.
 § 9.  Bekendtgørelsen træder i kraft den 23. september  

 1992.
