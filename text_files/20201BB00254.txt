Fremsat den 9. marts 2021 af Charlotte Broman Mølbæk (SF) og Jacob Mark (SF) Forslag til folketingsbeslutning om bedre lokal repræsentation i bestyrelserne for de regionale teatre, spillesteder m.v.
Folketinget pålægger regeringen at indkalde Folketingets partier til drøftelse af, hvordan der kan sikres en bedre lokal repræsentation i bestyrelserne for de regionale teatre, spillesteder m.v.
Den bedre lokale repræsentation skal være udmøntet i en bekendtgørelse inden udgangen af 2021.
Bemærkninger til forslaget Med dette forslag ønsker SF at styrke den lokale forankring af regionale teatre, spillesteder m.v.
Folketinget behandlede i samlingen 2019-20 L 20 om udmøntning af stemmeaftale om ændringer på scenekunstområdet af 20. marts 2019 (lov nr. 1423 af 17. december 2019). Som følge af loven blev der oprettet en ny kategori af teatre, der varetager særlige opgaver regionalt på tværs af flere kommuner, under § 5 i lov om scenekunst.
SF stemte for lovforslaget, da det var med til at styrke de lokale teatres position og styrke scenekunsten.
Med lovforslag L 20 blev der samtidig introduceret nye regler for sammensætningen af de regionale teatres bestyrelser.
Det er udmøntet i bekendtgørelse nr. 1475 af 17. december 2019. Med bekendtgørelsen er der fastsat regler for, hvordan de nye bestyrelser med seks repræsentanter skal sammensættes.
Af de seks medlemmer udpeges tre lokalt af henholdsvis kommune og medarbejdere.
De øvrige udpeges af kulturministeren og Statens Kunstfond.
SF gav i forbindelse med vedtagelsen af lovforslaget i december 2019 udtryk for sin bekymring for konsekvensen for de regionale bestyrelsers sammensætning med den nye konstruktion.
Der var nemlig en overhængende risiko for, at muligheden for at indsætte lokale kræfter blev udelukket, selv om lovforslaget lagde vægt på, at teatrene skulle være lokale kraftcentre, og på vigtigheden af lokal forankring.
Reglerne om bestyrelsessammensætningen betyder, at de lokale bestyrelsesmedlemmer, som har arbejdet dygtigt for og er medvirkende til, at teatrene er opgraderet til § 5-teatre, ikke har mulighed for at blive siddende i bestyrelserne.
Dette kan kun lade sig gøre, hvis ministeren vælger at udpege de selv samme personer.
For SF er det vigtigt at vise tillid til de lokale kræfter og tillid til, at teatrene kan have en forsvarlig drift.
Driften af de lokale teatre har hidtil været forsvarlig og succesfuld.
De har derfor fortjent et løft til status som § 5-teater.
Det er ikke gavnligt for teatrene at blive styret fra centralt hold i så høj grad.
For SF er det afgørende, at de regionale teatre reelt er lokalt forankret.
Dette kunne f.eks. sikres ved at udvide bestyrelsen med to pladser, som svarer til bestyrelsessammensætningen i Folketeatret.
SF opfordrer derfor med dette forslag regeringen til at afsøge muligheden for at lave en styrkelse af de lokale kraftcentre ved at sikre den lokale repræsentation.
Forslagsstillerne håber, at de øvrige forligspartier i stemmeaftalen af marts 2019 konstruktivt vil indgå i dette arbejde.
Skriftlig fremsættelse Charlotte Broman Mølbæk (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om bedre lokal repræsentation i bestyrelserne for de regionale teatre, spillesteder m.v.
(Beslutningsforslag nr.
B 254) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
