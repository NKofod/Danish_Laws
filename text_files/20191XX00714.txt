Skriftlig fremsættelse (23. april 2020) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til lov om produkter og markedsovervågning (Lovforslag nr.
L 179) Formålet med lovforslaget er at styrke beskyttelsen af danske forbrugere og andre slutbrugere mod usikre og ulovlige produkter, herunder når de handler online og via globale platforme.
Lovforslaget skaber en ny, stærk ramme for håndhævelse af kravene til produkters sikkerhed og overensstemmelse på tværs af en række produktområder, herunder legetøj, børneomsorgsprodukter, fyrværkeri, el-apparater, maskiner mv.
Lovforslaget supplerer EU-forordning 2019/1010 af 20. juni 2019 om produkters sikkerhed og overensstemmelse.
Lovforslaget fastsætter desuden konkrete begrænsninger for salget af lattergaspatroner til private, særligt med henblik på at stoppe unges brug af lattergas som et rusmiddel.
De gældende regler om markedsovervågning tager ikke højde for de senere års udvikling i global e-handel.
Det betyder, at det i dag er for nemt, særligt for virksomheder og platforme uden for EU, at omgå reglerne og udsætte brugere for risici.
Det betyder også, at det store flertal af danske virksomheder, som overholder reglerne, bliver udsat for unfair konkurrence.
Det ønsker regeringen at lave om på.
Med lovforslaget gør vi det derfor sværere at omgå produktreglerne på bekostning af danske brugeres sikkerhed og sundhed.
Lovforslaget udvider, i forlængelse af EU's markedsovervågningsforordning, myndighedernes beføjelser til at føre kontrol, blandt andet med nye hjemler til kontrol under skjult identitet og til at få blokeret adgangen til onlinegrænseflader, der sælger farlige produkter.
Lovforslaget skærper samtidig konsekvenserne for ikke at overholde reglerne, blandt andet ved at skærpe straffen og hæve de vejledende bødeniveauer med særligt fokus på gentagne overtrædelser.
Lovforslaget samler de overordnede bestemmelser om markedsovervågning af produkter på Sikkerhedsstyrelsens områder i én hovedlov, uanset om disse er omfattet af EU-harmonisering.
I modsætning til i dag, hvor kontrolbeføjelser og sanktioner varierer fra produkt til produkt, ønsker regeringen at ensarte markedsovervågningen til gavn for brugernes sikkerhed og virksomhedernes retssikkerhed.
Loven er samtidig fremtidssikret på den måde, at nye produkttyper, som vi ikke kender i dag, vil kunne omfattes af loven, ligesom det vil være muligt for andre danske myndigheder at anvende loven på samme måde som den eksisterende produktsikkerhedslov.
Lovforslaget følger desuden op på den politiske aftale om lattergas fra 21. januar 2020. Lovforslaget gør det forbudt at sælge lattergaspatroner til unge under 18 år, forbudt at sælge mere end 17 gram lattergas ad gangen og forbudt at sælge lattergas, hvis man sælger alkohol og tobak.
Det kan være livsfarligt at indtage lattergas som et rusmiddel.
Regeringen foreslår derfor, at reguleringen vedr. lattergas træder i kraft snarest muligt.
Regeringen er samtidig optaget af, at vi hurtigst muligt får styrket vores muligheder for at håndtere de stigende udfordringer med farlige og ulovlige produkter solgt online.
Vi lægger derfor op til, at det øvrige lovforslag træder i kraft 1. juli 2020, selvom markedsovervågningsforordningen først finder anvendelse fra 2021. Det betyder, at de beføjelser i forordningen, som ikke allerede findes på lovforslagets anvendelsesområde, kan anvendes ca. et år før tid.
 Med disse bemærkninger, og idet jeg i øvrigt henviser til lovforslaget og bemærkningerne til dette, skal jeg hermed anbefale forslaget til Folketingets velvillige behandling.
