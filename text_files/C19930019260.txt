(Til ministerier, styrelser, amtsråd og  

 kommunalbestyrelser m.v.) 1. Indledning Indenrigsministeriet har efter forhandling med Forsvarsministeriet udstedt  

 en bekendtgørelse om fritagelse for mødepligt ved redningsberedskabet og  

 forsvaret under krise eller krig (designering). Bekendtgørelsen træder i  

 kraft den 1. januar 1994.
Formålet med bekendtgørelsen er at tilvejebringe fælles bestemmelser for  

 redningsberedskabet (tidligere civilforsvaret og brandvæsenet) og forsvaret  

 for derved at skabe grundlag for en ensartet behandling og vurdering af  

 designeringsansøgninger fra civile myndigheder.
Det er endvidere hensigten at  

 forenkle administrationen på området ved at etablere et edb-baseret system i  

 Beredskabsstyrelsen (tidligere Civilforsvarsstyrelsen).
 Denne vejledning er udarbejdet af Indenrigsministeriet i samarbejde med  

 Forsvarsministeriet og retter sig til samtlige ministerier, styrelser,  

 amtsråd og kommunalbestyrelser m.v.
 I vejledningen beskrives formålet med designering samt fremgangsmåden i  

 forbindelse hermed, herunder hvem der har kompetence til at ansøge om  

 designering, ansøgningens indhold samt hvornår fritagelsen for mødepligt  

 bortfalder.
2. Formålet med designering Værnepligtige har i en årrække efter aftjening af værnepligten i enten  

 redningsberedskabet eller forsvaret mødepligt i tilfælde af en mobilisering.  

 Denne mødepligt fremgår af mødebefalingen i den pågældendes tjenestebog eller  

 soldaterbog/orlogsbog.
Der kan forekomme tilfælde, hvor en person, der har mødepligt ved  

 redningsberedskabet eller forsvaret, i sin daglige beskæftigelse varetager en  

 vigtig samfundsfunktion (nøglefunktion) inden for et område af væsentlig  

 betydning for det samlede beredskab, og hvor den pågældende ikke inden for en  

 rimelig tid vil kunne erstattes.
Med udtrykket »det samlede  

 beredskab« menes »totalforsvaret« (dvs. forsvaret,  

 redningsberedskabet, det civile beredskab og politiet).
 I disse tilfælde opstår en konflikt mellem den pågældendes mødepligt og  

 behovet for at fastholde den pågældende i den vigtige samfundsfunktion af  

 væsentlig betydning for det samlede beredskab.
For at beredskabet skal kunne fungere optimalt under en krise eller krig,  

 er det vigtigt, at konflikter af denne art identificeres og løses som et led  

 i beredskabsplanlægningen.
Således skal der allerede i fredstid træffes  

 beslutning om, hvor den pågældende skal forrette tjeneste i en  

 mobiliseringssituation.
3. Planlægningsansvarlige myndigheder Det fremgår af beredskabslovens § 24, stk. 1, at de enkelte ministre er  

 ansvarlige for planlægning af det civile beredskab inden for eget område.
Det  

 følger heraf, at de enkelte ministre som led i denne planlægning også er  

 ansvarlige for at opgøre behovet for designering inden for ministerområdet.  

 Dette ansvar kan inden for hvert ministerområde delegeres til  

 styrelses-/direktoratsniveau.
Ifølge lovens § 25, stk. 1, er kommunalbestyrelsen ansvarlig for  

 planlægning af kommunens redningsberedskab og civile beredskab.
Tilsvarende  

 er amtsrådet i medfør af § 25, stk. 2, ansvarlig for planlægningen af  

 amtskommunens civile beredskab.
Det følger heraf, at de amtskommunale og  

 kommunale myndigheder som led i denne planlægning er ansvarlige for at opgøre  

 behovet for designering.
 I det omfang offentlige og private institutioner og virksomheder m.v.  

 indgår i planlægningen af det samlede beredskab, påhviler det den myndighed,  

 som er ansvarlig for den pågældende institutions eller virksomheds  

 inddragelse i beredskabet at opgøre behovet for eventuelle designeringer  

 inden for institutionen eller virksomheden.
4. Fremgangsmåden i forbindelse med designering Det påhviler som nævnt den myndighed, der er ansvarlig for  

 beredskabsplanlægningen at vurdere, om der er behov for at få designeret  

 personale.
Dette forudsætter, at der i planlægningsfasen foretages en  

 opgørelse af de personalemæssige ressourcer, og at nøglefunktionerne  

 identificeres.
 Den planlægningsansvarlige myndighed må herefter henvende sig til de  

 medarbejdere, der bestrider en nøglefunktion, for at få oplyst, om de har  

 mødepligt ved redningsberedskabet eller forsvaret.
 Hvis en medarbejder i en nøglefunktion har mødepligt ved enten  

 redningsberedskabet eller forsvaret, skal den planlægningsansvarlige  

 myndighed, jf. bekendtgørelsens § 2, stk. 1, indsende en ansøgning til  

 Beredskabsstyrelsen om designering.
 Ansøgningen skal indeholde følgende oplysninger:
- fulde navn, - personnummer, - angivelse af den myndighed vedkommende er ansat ved, - beskrivelse af den nøglefunktion, der begrunder designeringsansøgningen  

 og - eventuel angivelse af den personelforvaltende myndighed  

 (Beredskabsstyrelsen eller en af forsvarets myndigheder), der har udstedt  

 mødebefalingen samt oplysning om eventuelt medlemskab af Hjemmeværnet.
Hvis ansøgningen vedrører fritagelse for mødepligt ved  

 redningsberedskabet, vurderer Beredskabsstyrelsen muligheden for at fritage  

 den pågældende.
Såfremt ansøgningen vedrører fritagelse for mødepligt ved  

 forsvaret, videresender Beredskabsstyrelsen ansøgningen til den relevante  

 personelforvaltende myndighed i forsvaret, der foretager en tilsvarende  

 vurdering af muligheden for at kunne fritage den pågældende for mødepligt ved  

 forsvaret.
Det beror således på en konkret vurdering i Beredskabsstyrelsen  

 eller forsvaret om den pågældende kan fritages for mødepligt.
Hvis den pågældende kan designeres, udsteder Beredskabsstyrelsen - også  

 for forsvarets vedkommende - jf. bekendtgørelsens § 2, stk. 2, et bevis for  

 fritagelsen - et designeringsbevis.
Designeringsbeviset sendes til den  

 ansøgende myndighed, som derefter udleverer beviset til den pågældende, som  

 indsætter beviset i sin tjenestebog eller soldaterbog/orlogsbog.  

 Mødebefalingen må ikke fjernes.
Hvis forudsætningen for fritagelsen ikke længere er til stede, jf. § 3,  

 dvs., at den pågældende ikke længere bestrider en nøglefunktion af betydning  

 for det samlede beredskab, inddrager den planlægningsansvarlige myndighed  

 designeringsbeviset, som indsendes til Beredskabsstyrelsen.
Herefter er den  

 pågældende ikke længere designeret, og mødebefalingen er igen gældende.
5. Eksempler For så vidt angår den kommunale beredskabsplanlægning, må det som  

 vejledende retningslinje antages, at kommunen har behov for at fastholde de  

 øverste administrative ledere, nøglepersoner inden for kommunens  

 redningsberedskab samt personale med særlig teknisk indsigt inden for f.eks.  

 de kommunale forsyningsvirksomheder.
6. Særlige forhold Personel, der bestrider nøglefunktioner ved redningsberedskabet eller  

 forsvaret i en mobiliseringssituation, kan kun i særlige tilfælde fritages  

 for mødepligten.
Personel, der har indgået en rådighedskontrakt med f.eks. forsvaret, kan  

 ikke fritages for deres kontraktmæssige forpligtelser, så længe  

 kontraktforholdet består.
Dette personel kan derfor ikke - som udgangspunkt -  

 fritages for mødepligt.
