Fremsat den 4. november 2009 af beskæftigelsesministeren (Inger Støjberg) Forslag til Lov om ændring af lov om aktiv socialpolitik (Forenkling af administrationen af ledighedsydelse ved flytning til anden kommune m.v.) § 1 I lov om aktiv socialpolitik, jf. lovbekendtgørelse nr. 946 af 1. oktober 2009, foretages følgende ændringer:
 1. I § 74 a indsættes som stk. 6 og 7:
 »Stk. 6. Personer, der modtager ledighedsydelse, jf. stk. 1 og 3, bevarer retten til ydelsen ved flytning til en anden kommune.
Stk. 7. Personer, der i forbindelse med flytning til en anden kommune opsiger et fleksjob, har ret til ledighedsydelse, hvis betingelserne for udbetaling af ledighedsydelse er opfyldt, jf. stk. 1-3 og § 74 b.« 2. I § 74 c, stk. 1, indsættes efter 2. pkt.:
»Vurderingen skal være afsluttet senest, når pågældende har modtaget ledighedsydelse i 18 måneder.
Når en person, der modtager ledighedsydelse eller har opsagt et fleksjob, flytter til en anden kommune, skal denne kommune afslutte vurderingen inden for fristen på 18 måneder.
Kommunen skal dog senest inden for 6 måneder efter flytningen afslutte vurderingen, hvis fristen på 18 måneder ikke kan overholdes på grund af flytningen.« 3. I § 74 d, stk. 2, indsættes efter 2. pkt.:
»Arbejdsindtægt m.v. efter 1. pkt. reguleres med samme procentsats som arbejdsløshedsdagpengenes højeste beløb, jf. § 47 i lov om arbejdsløshedsforsikring m.v.« 4. I § 74 f indsættes som stk. 5 og 6:
 »Stk. 5. Personer, der modtager ledighedsydelse, jf. stk. 1 og 2, bevarer retten til ydelsen ved flytning til en anden kommune.
Stk. 6. Personer, der i forbindelse med flytning til en anden kommune opsiger et job i ustøttet beskæftigelse, har ret til ledighedsydelse, jf. stk. 1 og 2, hvis betingelserne for udbetaling af ledighedsydelse er opfyldt, jf. § 74 g.« 5. I § 74 i, stk. 3, ændres »§ 74 a, stk. 5,« til: »§ 74 a, stk. 5-7,«.
§ 2 Loven træder i kraft den 1. februar 2010.
Bemærkninger til lovforslaget 1. Indledning Reglerne om ledighedsydelse og særlig ydelse er over flere år blevet ændret og justeret som følge af politiske aftaler. Ændringerne har i praksis medført, at der på enkelte områder er opstået usikkerhed om reglernes anvendelse.
På den baggrund foreslås det i lovforslaget, at modtagere af ledighedsydelse og særlig ydelse bevarer ydelsen ved flytning til anden kommune.
Samtidig medfører lovforslaget, at personer, der opsiger deres fleksjob eller ophører i ansættelse i ustøttet beskæftigelse i forbindelse med flytning, er berettiget til ledighedsydelse, hvis de almindelige betingelser for at modtage ledighedsydelse er opfyldt.
 Det foreslås endvidere, at reglerne for vurdering af, om betingelserne for fleksjob fortsat er opfyldt, præciseres.
 Forslaget medvirker til at forbedre borgernes retsstilling, da det skaber klarere regler om borgernes rettigheder og pligter i forbindelse med ledighedsydelse.
 Forslaget indgår også i det forenklingskatalog, som Kommunernes Landsforening har udarbejdet på det kommunale og regionale område, som skal bidrage til den fortsatte afbureaukratisering og forenkling af administrationen på det kommunale område, samt bidrage til at frigøre ressourcer til borgernær service.
2. Lovforslagets indhold 2.1. Ledighedsydelse ved flytning til anden kommune 2.1.1. Gældende ret Personer, der er berettiget til fleksjob og modtager ledighedsydelse eller særlig ydelse efter de gældende regler, er fortsat berettiget til ledighedsydelse ved flytning til en ny kommune, hvis denne kommune vurderer, at personen opfylder betingelserne for fleksjob og for at modtage ledighedsydelse.
Det er opholdskommunen, der udbetaler ledighedsydelsen, og som har ansvaret for, at udbetalingen sker i overensstemmelse med lovens bestemmelser herom.
Ledighedsydelsen udbetales uændret, hvis personen fortsat vurderes at være berettiget til fleksjob og dermed ledighedsydelse.
Retten til ydelsen kan alene ophøre, hvis kommunen på baggrund af en vurdering efter § 74 c i lov om aktiv socialpolitik træffer afgørelse om, at betingelserne for at få et fleksjob ikke er opfyldt.
Loven indeholder ikke regler for kommunens vurdering af, om betingelserne for fleksjob er opfyldt, når en modtager af ledighedsydelse flytter sin bopæl fra en kommune til en anden eller har opsagt et fleksjob for at flytte til en anden kommune, men af bemærkningerne til ændringsforslag til lovforslag nr.
L 4 (Folketingstidende, 1999-00, tillæg A, side 850) fremsat den 7. oktober 1999 fremgår det, at retten til ledighedsydelse bevares ved flytning til en anden kommune i lighed med, hvad der gælder, når en ansat i fleksjob flytter kommune.
Det fremgår af bemærkningerne til lovforslag nr.
L 136 (Folketingstidende, 2000-01, tillæg A, side 3082) forslag til ændring af lov om aktiv socialpolitik og andre love (Ændring af reglerne om fleksjob, ledighedsydelse og sagsbehandling m.v.) fremsat den 15. december 2000 i forbindelse med førtidspensionsreformen, at hvis den ansatte selv opsiger arbejdet, anses den pågældende for selvforskyldt ledig, med mindre der er en gyldig grund til opsigelsen.
Vurderingen af, om der foreligger en gyldig grund, foretages efter lov om aktiv socialpolitik § 13, stk. 4 og 5. Ankestyrelsen har imidlertid i Principafgørelse A-42-05 om en persons ret til ledighedsydelse, når pågældende har opsagt sit fleksjob for at flytte til en anden kommune, fastsat, at retten til ledighedsydelse forudsætter en afgørelse om visitation til fleksjob.
Når en flytning medfører, at ansøger ikke kan fortsætte i sit fleksjob og derfor må opsige dette, skal der ske fornyet visitation i den kommune, som personen flytter til for at afgøre, om personen fortsat er berettiget til et fleksjob og opfylder betingelserne for at modtage ledighedsydelse.
På baggrund af Ankestyrelsens afgørelse er der opstået tvivl om, hvorvidt der efter de gældende regler også skal ske en fornyet visitation, hvis en person, der modtager ledighedsydelse, flytter til en anden kommune, eller om personen fortsat kan modtage ledighedsydelse i den nye kommune.
Der er således skabt usikkerhed om fortolkningen af gældende ret.
2.1.2. Forslagets indhold Det foreslås, at personer, der modtager ledighedsydelse og særlig ydelse, bevarer ydelsen, når de flytter deres bopæl til en anden kommune.
Den nye kommune kan derfor fortsætte udbetaling af ledighedsydelse og særlig ydelse uden at foretage en ny visitation af personen for at konstatere, at berettigelsen til fleksjob fortsat er opfyldt.
Det foreslås ligeledes, at personer, der opsiger et fleksjob eller ophører i ansættelse i ustøttet beskæftigelse i forbindelse med flytning til en anden kommune, er berettiget til at modtage ledighedsydelse uden, at den nye kommune skal foretage en ny visitation til fleksjob.
Betingelserne i loven for udbetaling af ledighedsydelse og særlig ydelse skal dog være opfyldt, og herunder er det fortsat af afgørende betydning, at der ikke foreligger selvforskyldt ledighed.
Opsigelse af et fleksjob i forbindelse med flytning skal ikke i sig selv betragtes som selvforskyldt ledighed.
Hvis der foreligger en af de gyldige grunde, jf. § 13, stk. 4 og 5, i lov om aktiv socialpolitik, til, at fleksjobbet er blevet opsagt, vil der således ikke være tale om selvforskyldt ledighed.
Kommunen kan, hvis der er opstået tvivl om personens rådighed i forbindelse med flytningen, afprøve denne, jf. lovens § 74 b, stk. 3, ved at give pågældende et tilbud efter lov om en aktiv beskæftigelsesindsats kapitel 10 og 11.
 Ændringer i retten til ledighedsydelse eller særlig ydelse vil først få virkning fra det tidspunkt, hvor tilflytningskommunen har truffet afgørelse om, at personen ikke er berettiget til et fleksjob og dermed til ledighedsydelse eller særlig ydelse.
 Tilflytningskommunen vurderer i øvrigt, om betingelserne for at få et fleksjob fortsat er opfyldt, jf. lovens § 74 c, hvor det fremgår, hvornår vurderingen skal foretages og hvilke krav, der skal indgå og dokumenteres i forbindelse med vurderingen.
2.2. Revurdering af retten til ledighedsydelse 2.2.1. Gældende ret Efter § 74 c, stk. 1, i lov om aktiv socialpolitik, skal kommunen vurdere, om betingelserne for at få et fleks­job fortsat er opfyldt, når en person har fået ledighedsydelse i 12 måneder inden for 18 måneder.
Loven angiver ikke, hvornår vurderingen skal være afsluttet.
Efter gældende praksis har kommunen haft 6 måneder til at gennemføre en vurdering af, om personen fortsat opfyldte betingelserne for fleksjob, fra det tidspunkt, hvor vurderingen efter § 74 c, stk. 1, i loven, skulle være påbegyndt.
Det fremgår af § 74 c, stk. 1, at vurderingen skal foretages, når personen har modtaget ledighedsydelse i 12 måneder inden for 18 måneder.
Det betyder, at kommunen skal have afsluttet vurderingen, når personen har modtaget ledighedsydelse i i alt 18 måneder.
Dette samme gælder, når kommunen skal foretage en revurdering efter § 74 c, stk. 1, 2. pkt., i loven.
2.2.2. Forslagets indhold Da der i praksis er opstået tvivl om, hvornår en vurdering efter lov om aktiv socialpolitik § 74 c, stk. 1, anses for rettidigt afsluttet, foreslås det, at det bliver direkte angivet i loven, at vurderingen skal være afsluttet senest, når der er modtaget ledighedsydelse i sammenlagt 18 måneder.
Da vurderingen skal påbegyndes, når personen har modtaget ledighedsydelse i 12 måneder inden for 18 måneder, har kommunen 6 måneder til at foretage vurderingen efter lovens § 74 c.
Det samme gør sig gældende for revurderinger efter lovens § 74 c, stk. 1, 2. pkt.
Den kommune, som personen flytter til, skal som udgangspunkt afslutte vurderingen af, hvorvidt betingelserne for fleksjob er opfyldt, når personen har modtaget ledighedsydelse i 18 måneder.
Hvis den nye kommune på grund af flytningen, ikke kan overholde fristen på 18 måneder, skal denne kommune senest inden for 6 måneder efter flytningen afslutte vurderingen af, hvorvidt betingelserne for fleksjob er opfyldt.
Tidspunktet for flytningen er det tidspunkt, hvor borgeren reelt har taget ophold i den nye kommune.
Dette gælder også for revurderinger efter § 74 c, stk. 1, 2. pkt., i loven.
Baggrunden for dette er, at det derved sikres, at den nye kommune ikke står i den situation, at den fx kun har en måned til at gennemføre vurderingen, fordi personen ved flytningen har modtaget ledighedsydelse i 17 måneder, og der ikke foreligger en afsluttet vurdering i den fraflyttede kommune.
Den nye kommune risikerer derfor med forslaget ikke, at det får refusionsmæssige konsekvenser, at vurderingen ikke er foretaget inden for tidsfristerne fastsat i § 74 c, stk. 1, i loven, hvis vurderingen er afsluttet senest 6 måneder efter, at personen er flyttet til den nye kommune.
Efter de gældende regler har kommunen ikke ret til refusion, hvis vurderingen efter § 74 c i lov om aktiv socialpolitik ikke er gennemført korrekt, herunder ikke er sket inden for fristerne.
2.3. Beregning af ledighedsydelsen 2.3.1. Gældende ret Efter de gældende regler i lov om aktiv socialpolitik § 74 d, stk. 2, udgør ledighedsydelsen et beløb, der svarer til, hvad den pågældende i gennemsnit har modtaget i arbejdsindtægt eller anden indtægt, der træder i stedet for arbejdsindtægt, i de foregående 3 måneder.
Ydelsen kan dog ikke udgøre mere end 91 pct. eller mindre end 82 pct. af arbejdsløshedsdagpengenes højeste beløb, jf. § 47 i lov om arbejdsløshedsforsikring m.v.
Det fremgår af § 47 i lov om arbejdsløshedsforsikring m.v., at beløbet reguleres én gang om året pr. den første mandag i januar med satsreguleringsprocenten, jf. lov om en satsreguleringsprocent.
2.3.2. Forslagets indhold For at sikre at ledighedsydelse, der er beregnet til at ligge mellem det fastsatte maksimum på 91 pct. og minimum på 82 pct. af arbejdsløshedsdagpengenes højeste beløb, også bliver løbende reguleret, ændres § 74 d, stk. 2, i lov om aktiv socialpolitik, så det fremgår, at arbejdsindtægt og andre indtægter beregnet efter lovens § 74 d, stk. 2, 1. pkt., skal reguleres med den samme procentsats som arbejdsløshedsdagpengenes højeste beløb.
 Alle personer på ledighedsydelse får herefter reguleret deres ydelse en gang årligt med samme procentandel, som arbejdsløshedsdagpengenes højeste beløb reguleres med.
 Ydelsen kan dog ikke udgøre mere 91 pct. og ikke være mindre en 82 pct. af arbejdsløshedsdagpengenes højeste beløb.
3. Økonomiske og administrative konsekvenser for det offentlige Knap 19.000 personer modtog ledighedsydelse i en kortere eller længere periode i 2008. Heraf boede 600 personer i en anden kommune ultimo 2008 end ultimo 2007.
Forslaget omfatter også personer, der modtager særlig ydelse.
Der var i 2008 knap 375 personer på særlig ydelse.
Dette forslag skønnes at have begrænsede økonomiske konsekvenser.
 Forslaget om regulering af ledighedsydelse, der er beregnet til at ligge mellem 82 pct. og 91 pct. af arbejdsløshedsdagpengenes højeste beløb, skønnes at omfatte meget få personer, og det vil derfor have begrænsede økonomiske konsekvenser.
 Med forslaget får kommunerne bedre mulighed for at tilrettelægge deres administration af ledighedsydelse og særlig ydelse.
Forslaget skønnes i 2010 og de efterfølgende år årligt at frigøre 0,4 mio. kr. i kommunerne.
Forslaget indgår som et element i regeringens opfyldelse af flerårsaftalen fra 2008 med KL om frigørelse af ressourcer til borgernær service i kommunerne i 2009-2013. Drøftelserne med KL om udmøntning af flerårsaftalen vil ske i forbindelse med de årlige drøftelser om kommunernes økonomi.
Finansministeren vil i forlængelse af de årlige drøftelser med KL om kommunernes økonomi fremlægge et bloktilskudsaktstykke, hvori der søges om bemyndigelse til at kunne fravige § 14, stk. 2, i lov nr. 499 af 7. juni 2006 om kommunal udligning og generelle tilskud til kommuner med senere ændringer, så kommunernes statstilskud ikke nedsættes med de kommunale mindreudgifter, som følger af lovforslaget.
Dette skal ses i sammenhæng med formålet med lovforslaget, nemlig at give kommunerne større frihed og frigøre ressourcer til borgernær service.
4. Økonomiske og administrative konsekvenser for erhvervslivet Der er ingen økonomiske eller administrative konsekvenser for erhvervslivet.
5. Administrative konsekvenser for borgerne Forslaget har ingen administrative konsekvenser for borgerne.
6. Miljømæssige konsekvenser Forslaget har ingen miljømæssige konsekvenser.
7. Forholdet til EU-retten Forslaget indeholder ikke EU-retlige aspekter.
8. Hørte myndigheder og organisationer Forslaget har været sendt til høring hos følgende myndigheder og organisationer: Beskæftigelsesrådet, Beskæftigelsesrådets Ydelsesudvalg, Danske Handicaporganisationer, Kommunernes Landsforening, Ankestyrelsen, Rigsrevisionen, Det Centrale Handicapråd, Rådet for Frivilligt Socialt Arbejde, Rådet for Socialt udsatte, Foreningen af socialchefer i Danmark, Statsforvaltningerne i Danmark, Foreningen af statsforvaltningsjurister, Center for Ligebehandling af Handicappede, Dansk Socialrådgiverforening, Jobrådgivernes Brancheforening, Kristelig Fagbevægelse, Kristelig Arbejdsgiverforening, Kommunernes Revision og Landsforeningen af Fleks- og skånejobbere.
Bemærkninger til lovforslagets enkelte bestemmelser Til § 1 Til nr. 1 Det foreslås, at der indsættes et nyt stk. 6 i lov om aktiv socialpolitik § 74 a.
Efter forslaget bevarer personer, der flytter til en anden kommune, deres ret til ledighedsydelse.
Det betyder, at den nye kommune kan fortsætte udbetalingen af ledighedsydelse på baggrund af den tidligere bopælskommunes vurdering og først skal foretage en ny vurdering af, om personen opfylder betingelserne for fleksjob og dermed er berettiget til ledighedsydelse, når personen har modtaget ledighedsydelse i 12 måneder inden for 18 måneder, jf. lovens § 74 c med de ændringer, som fremgår af lovforslagets § 1, nr. 2. Kommunen skal dog som hidtil ved tvivl om modtagerens rådighed afprøve denne, jf. lovens § 74 b, stk. 3.
Med forslaget til ny § 74 a, stk. 7, foreslås det, at personer, der i forbindelse med flytning til en anden kommune må opsige et fleks­job, er berettiget til ledighedsydelse, hvis de almindelige betingelser for at modtage ydelsen er opfyldt.
Hvis kommunen fx vurderer, at den pågældende i forhold til de almindelige rådighedsbestemmelser er selvforskyldt ledig efter et fleks­job, jf. § 74 b, stk. 1, nr. 4, i loven, vil den pågældende miste retten til ledighedsydelse.
Hvis kommunen vurderer, at personen ikke er selvforskyldt ledig i forbindelse med opsigelsen af et fleks­job på grund af flytningen, men er i tvivl om, hvorvidt personen står til rådighed for et fleks­job, skal kommunen afprøve den pågældendes rådighed, jf. lovens § 74 b, stk. 3. Det fremgår heraf, at kommunen skal afprøve rådigheden ved at give personen et tilbud efter lov om en aktiv beskæftigelsesindsats kapitel 10 og 11.
 Kommunens vurdering af, om betingelserne for et fleks­job fortsat er opfyldt, følger de betingelser med hensyn til frister og grundlag, der er fastsat i lovens § 74 c med de ændringer, som fremgår af lovforslagets § 1, nr. 2.
 Der henvises i øvrigt til de almindelige bemærkninger, pkt. 2.1.2.
Til nr. 2 Det foreslås, at det af § 74 c, stk. 1, i lov om aktiv socialpolitik fremgår, at vurderingen skal være afsluttet senest, når den pågældende har modtaget ledighedsydelse i 18 måneder.
Tidspunktet for påbegyndelse af vurderingen er uændret og skal som hidtil påbegyndes, når personen har modtaget ledighedsydelse i 12 måneder inden for 18 måneder.
Det betyder, at kommunen altid har 6 måneder til at vurdere, om personen fortsat er berettiget til fleks­job og give personen et tilbud efter lov om en aktiv beskæftigelsesindsats kapitel 10 og 11. Kommunen skal herefter påbegynde en ny vurdering, når personen igen har modtaget ledighedsydelse i 12 måneder inden for 18 måneder.
Det foreslås endvidere, at det kommer til at fremgå af § 74 c, stk. 1, i loven, at den kommune, som borgeren flytter til, som udgangspunkt skal afslutte vurderingen af, om personen fortsat opfylder betingelserne for fleks­job senest, når personen har modtaget ledighedsydelse i 18 måneder.
Kommunen får dog op til 6 måneder til at foretage vurderingen af, om betingelserne for fleks­job er opfyldt, hvis det ikke er muligt at overholde fristen på 18 måneder på grund af flytningen.
Det betyder, at fristen på 18 måneder kan overskrides med op til 6 måneder i forbindelse med en persons flytning til en ny kommune.
De 6 måneder løber fra den dato, hvor personen har taget ophold i den nye kommune, jf. § 9 i lov om retssikkerhed og administration på det sociale område, hvorefter en person har opholdskommune der, hvor personen har sin bopæl eller sædvanligvis opholder sig.
Det vil derfor ikke få refusionsmæssige konsekvenser for den nye kommune, at fristen på 18 måneder ved afslutningen af vurdering i lovens § 74 c, stk. 1, ikke er overholdt, hvis vurderingen er afsluttet senest 6 måneder efter flytningen.
 Hvis den kommune, som personen flytter fra, har påbegyndt en vurdering og givet pågældende et tilbud efter kapitel 10 og 11 i lov om en aktiv beskæftigelsesindsats, og personen kan fortsætte i disse tilbud, kan den nye kommune fortsætte vurderingen.
 Dette gør sig også gældende for revurderinger efter § 74, stk. 1, 2. pkt., i loven.
 Der henvises i øvrigt til de almindelige bemærkninger, pkt. 2.2.2.
Til nr. 3 Det foreslås at ændre § 74 d, stk. 2, i lov om aktiv socialpolitik, så det fremgår, at ledighedsydelse, som er beregnet til at ligge mellem 91 pct. og 82 pct. af arbejdsløshedsdagpengenes højeste beløb, skal reguleres med samme procentsats som arbejdsløshedspengenes højeste beløb.
Da ledighedsydelse ydes for indtil 5 dage om ugen rundes det regulerede beløb op eller ned til nærmeste beløb, der er deleligt med 5.
 Der henvises i øvrigt til de almindelige bemærkninger, pkt. 2.3.2.
Til nr. 4 Det foreslås, at personer, der er berettiget til ledighedsydelse, jf. § 74 f, stk. 1 og 2, i lov om aktiv socialpolitik, efter ansættelse i ustøttet arbejde bevarer retten til ydelsen ved flytning, hvis betingelserne for dette er opfyldt.
Det betyder, at den nye kommune kan fortsætte udbetalingen af ledighedsydelse på baggrund af den tidligere kommunens vurdering.
Dette gælder også, hvis personen opsiger sin ansættelse i ustøttet arbejde i forbindelse med flytningen.
Kommunen skal dog i denne situation vurdere, om personen er selvforskyldt ledig, jf. § 74 g, stk. 1, nr. 2, i loven, eller om personen ikke har pligt til at udnytte sine arbejdsmuligheder på grund af en rimelig grund, jf. § 13, stk. 4, i loven.
 Bemærkningerne under nr. 1 finder ligeledes anvendelse for denne gruppe.
 Der henvises i øvrigt til de almindelige bemærkninger, pkt. 2.1.2.
Til nr. 5 Det foreslås, at personer, der modtager særlig ydelse, bevarer retten til denne ydelse ved flytning til en anden kommune.
Den nye kommune kan således fortsætte udbetalingen af særlig ydelse på baggrund af den tidligere kommunes vurdering.
 Bemærkningerne under nr. 1 finder ligeledes anvendelse for denne gruppe.
 Der henvises i øvrigt til de almindelige bemærkninger, pkt. 2.1.2.
Til § 2 Loven træder i kraft den 1. februar 2010.
Loven finder således anvendelse for de revurderinger om betingelserne for fleks­job, der påbegyndes efter denne dato.
Endvidere skal ledighedsydelse, der ligger mellem lovens maksimum og minimumsbeløb, fra denne dato reguleres efter den foreslåede ændring af § 74 d, stk. 2, jf. lovforslagets § 1, nr. 3. Der efterreguleres således ikke for de år, hvor modtageren allerede har modtaget ledighedsydelse uden regulering.
Det betyder, at reguleringen sker på baggrund af den sats for ledighedsydelse, som personen får udbetalt per 1. februar 2009. Herefter reguleres satsen hvert år.
