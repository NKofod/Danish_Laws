(Til samtlige kommunalbestyrelser,  

 amtsråd, tandlæger m.v.) INDHOLDSFORTEGNELSE I medfør af §§ 11 og 12 i Indenrigsministeriets bekendtgørelse nr. 858 af  

 10. december 1986 om kommunal tandpleje (bilag 2) fastsættes herved følgende  

 retningslinier for den kommunale tandplejes tilrettelæggelse:
I.
INDLEDNING Tandplejeloven af 4. juni 1986 må ses som en naturlig fortsættelse af den  

 lovgivning, der har dannet grundlag for den offentlige tandpleje for børn  

 siden begyndelsen af 1970'erne.
Med vedtagelsen af lov om børnetandpleje i  

 1971 påbegyndtes en udvikling, der medførte årgangsvis inddragelse af  

 undervisningspligtige børn i en kommunal vederlagsfri, forebyggende og  

 behandlende tandpleje.
Ved lovændring i 1977 udvidedes denne pligt til fra  

 1981 at omfatte førskolebørn, og med den nu vedtagne tandplejelov vil også  

 unge på 16 og 17 år være omfattet af et kommunalt, vederlagsfrit  

 tandplejetilbud.
 Loven indeholder herudover en række andre punkter, som her kun skal  

 resumeres, men som vil blive behandlet mere detaljeret i de efterfølgende  

 afsnit II til VI:
- der er opstillet mål for hele tandplejen, - kommunerne har en betydelig frihed til at vælge, hvorvidt tandpleje skal  

 tilbydes på offentlige klinikker eller i samarbejde med praktiserende  

 tandlæger, - kommunerne vil have pligt til at færdiggøre påbegyndte behandlinger, - kommunerne kan tilbyde tandpleje for særligt vanskeligt stillede  

 befolkningsgrupper, - der gives mulighed for forsøg på tandplejeområdet.
Indenrigsministeriet har med bekendtgørelse nr. 858 af 10. december 1986  

 om kommunal tandpleje på en række områder fastlagt regler om omfanget af og  

 kravene til den kommunale tandpleje.
De efterfølgende retningslinier skal i  

 fortsættelse heraf ses som en række vejledende tandlægefaglige og  

 administrative bidrag vedrørende udførelsen af de aktiviteter, der er  

 omfattet af loven.
II.
FORMÅLET MED TANDPLEJEN Der er i tandplejelovens paragraf 1 formuleret en generel og bred  

 målsætning for hele tandplejen.
Tandplejens mål er, at befolkningen ved en  

 god hjemmetandpleje og et sammenhængende tilbud om forebyggelse og behandling  

 kan udvikle hensigtsmæssige tandplejevaner samt sunde tænder, mund og kæber  

 og bevare disse i funktionsdygtig stand gennem hele livet.
Der er i målsætningen lagt vægt på flere aspekter: Et ADFÆRDSMÆSSIGT  

 aspekt (god hjemmetandpleje . . ., hensigtsmæssige tandplejevaner), et  

 SUNDHEDSRESULTAT (sunde tænder, mund og kæber . . . i funktionsdygtig stand),  

 et TIDSASPEKT (udvikle . . . og bevare . . . gennem hele livet) og et  

 SYSTEMASPEKT (sammenhængende tilbud om forebyggelse og behandling).  

 Målsætningen omfatter således ikke en enkelt aldersgruppe isoleret, men hele  

 befolkningen i et livsforløb og kan betragtes som en ideel formulering.
Der  

 påhviler givetvis såvel tandplejen som offentlige myndigheder, men også  

 enkeltpersoner, et betydeligt ansvar for at leve op til en sådan målsætning.
I redegørelsen fra arbejdsgruppen vedrørende tandplejens fremtidige  

 organisation (ATFO) er der med udgangspunkt i det program, som  

 Verdenssundhedsorganisationen (WHO) har formuleret, »Sundhed for alle år  

 2000«, og som Danmark har tilsluttet sig, foreslået en række  

 operationelle mål for tandsundheden for forskellige befolkningsgrupper og for  

 tandplejesystemet.
Disse mål kan betragtes som retningsgivende for landet som  

 helhed og kan revideres svarende til udviklingen i tandsundhedstilstanden og  

 tandplejesystemet i de kommende år.
Det må tillige betragtes som relevant, at  

 der i en kommune eller en amtskommune kan formuleres tilsvarende mere eller  

 mindre ambitiøse mål i overensstemmelse med den lokale situation og  

 udvikling.
Sundhedsstyrelsen kan således opfordre til, at der som led i  

 tilrettelæggelsen af tandplejen lokalt udarbejdes operationelle mål for  

 tandplejeaktiviteten som led i den lokale planlægning på det sociale og  

 sundhedsmæssige område.
Udskrifter fra børnetandplejens indberetningssystem  

 kan i denne sammenhæng løbende benyttes som vurderingsgrundlag med hensyn til  

 de tandsundhedsmæssige resultater, der opnås.
For børne- og ungdomsgruppen er der allerede udviklet og etableret  

 arbejdsrutiner og midler til at fastholde og forbedre en positiv  

 tandsundhedsudvikling.
Målgruppen er allerede velkendt for tandplejen og i  

 det videre arbejde bliver opgaven at finde den passende afvejning af de  

 kollektive og de individuelle foranstaltninger af forebyggende og behandlede  

 art, som vil fortsætte og forbedre igangværende aktiviteter og  

 sundhedsresultater.
Omsorgstandpleje er en nyskabelse i det offentlige tandplejetilbud.
Med  

 udgangspunkt i kendte faglige muligheder og gennem samarbejde med andre dele  

 af det kommunale social- og sundhedsvæsen må tandplejen søge at udvikle og  

 etablere hensigtsmæssige programmer og rutiner for målgruppen.
Denne kan  

 næppe antages at være karakteriseret ved stor ensartethed i  

 tandsundhedstilstand, tandplejetraditioner og tandplejebehov, hvorfor  

 individuelle løsninger vil være påkrævet.
De efterfølgende retningslinier kan  

 derfor på dette område opfattes som værende mindre konkrete, men kan  

 efterhånden som erfaringsopsamling finder sted suppleres afhængigt af de  

 behov, som konstateres lokalt.
III.
BØRNE- OG UNGDOMSTANDPLEJE III.1. OMFANG OG KRAV III.1.1. DELTAGELSE I TANDPLEJEN Den vederlagsfri forebyggende og behandlende tandpleje omfatter alle børn  

 og unge under 18 år, der er tilmeldt folkeregistret i kommunen.
Optagelse i  

 den kommunale tandpleje sker automatisk og forudsætter således ikke  

 tilmelding.
Ved barnets optagelse i børne/ ungdomstandplejen orienteres  

 forældremyndighedens indehaver om tandplejens tilbud.
Hvis et barn/en ung mellem 0 og 18 år ønskes udmeldt af den kommunale  

 tandpleje, skal forældremyndighedens indehaver orienteres om mulige  

 sundhedsmæssige ulemper ved og de økonomiske konsekvenser af, at barnet/den  

 unge ikke omfattes af tandplejen.
Udmeldelse skal foretages skriftligt af  

 forældremyndighedens indehaver til lederen af børne/ungdomstandplejen, der  

 underretter det sociale udvalg.
Ifølge Indenrigsministeriets bekendtgørelse kan tandpleje for børn og unge  

 mellem 0 og 18 år tilbydes på offentlige klinikker, hos praktiserende  

 tandlæger, der har indgået aftale med kommunen eller ved en kombination af  

 disse ordninger.
For unge på 16 og 17 år foreligger der i kommuner, hvor der  

 er oprettet offentlige klinikker, særlige valgmuligheder, jf.  

 Indenrigsministeriets bekendtgørelse, § 2, stk. 3 og 4. Det påhviler kommunen  

 at oplyse alle 16-årige og deres forældre om, hvorledes ordningen for de 16  

 og 17 år er tilrettelagt i kommunen og om de valgmuligheder, der foreligger.  

 Det vil være hensigtsmæssigt at tilrettelægge valgproceduren således, at den  

 unge kun skal melde tilbage til kommunen, hvis der ønskes et andet  

 tandplejetilbud end det, kommunen generelt har fastlagt for de unge på 16 og  

 17 år.
 Unge, der vælger at modtage tandpleje hos praktiserende tandlæger,  

 meddeler kommunen, hvilken tandlæge de ønsker at benytte.
Udeblivelse kan ikke medføre, at et barn udelukkes fra den kommunale  

 tandpleje.
Udebliver et barn gentagne gange fra de regelmæssige tandlægelige  

 undersøgelser eller behandlinger, eller forsømmer barnet at følge tandlægens  

 anvisninger angående hensigtsmæssig tandpleje, skal tandplejen etablere  

 kontakt med forældremyndighedens indehaver med henblik på at finde årsagen  

 til barnets udeblivelser eller forsømmelser.
Tandplejen skal i samarbejde med  

 hjemmet og/eller andre nøglepersoner i barnets omgivelser søge at sikre  

 barnet regelmæssig tandpleje.
Dersom enhver hensigtsmæssig og rimelig  

 foranstaltning med henblik på at sikre barnet regelmæssig tandpleje er  

 forgæves, meddeler den kommunale tandplejes leder det sociale udvalg, at man  

 ikke ser sig i stand til at gennemføre tandplejen i overensstemmelse med  

 lovens intentioner.
Det sociale udvalgs beslutning i sagen meddeles  

 forældremyndighedens indehaver.
III.1.2. TANDPLEJENS INDHOLD Børne/ungdomstandplejen skal søge at fremme det enkelte barns fysiske,  

 psykiske og sociale trivsel ved at medvirke til, at tand-, mund- og  

 kæberegionen udvikles og bevares i god funktionsdygtig stand gennem  

 forebyggelse, undersøgelse og behandling af sygdomstilstande og -følger,  

 anomalier, skader, funktionsforstyrrelser og svigtende præventiv adfærd.
a.
FOREBYGGENDE foranstaltninger omfatter:
 Oplysningsvirksomhed om betydningen af en sund, funktionsdygtig tand-,  

 mund- og kæberegion, herunder om god mundhygiejne, betydningen af  

 hensigtsmæssig kost og regelmæssige tandlægeundersøgelser samt følgerne af  

 funktionelt ugunstige orale vaner.
Motivation til hensigtsmæssig tandpleje i videste forstand også efter  

 afsluttet deltagelse i børne/ungdomstandplejen.
Instruktion i regelmæssig  

 hjemmetandpleje.
Medikamentel profylakse og behandling i overensstemmelse med  

 de til enhver tid gældende regler, herunder anvendelse af fluorforbindelser.
 I relation til gennemførelsen af forebyggende aktiviteter bør man i særlig  

 grad være opmærksom på mulighederne for anvendelse af tandplejere.
b.
Regelmæssige TANDLÆGELIGE UNDERSØGELSER af tand-, mund- og kæberegionen  

 foretages med intervaller, der fastsættes på grundlag af odontologiske  

 kriterier.
Med hensyn til den betydelige ændring som generelt er konstateret  

 med hensyn til kariesforekomst og -progression såvel kollektivt som  

 individuelt, bør der i særlig grad lægges vægt på behovsorienterede  

 vurderinger.
Det tilstræbes ved undersøgelserne at erkende og diagnosticere  

 sygdomstilstande og -følger, anomalier, skader, funktionsforstyrrelser og  

 svigtende præventiv adfærd og at kontrollere udviklingen.
Hvis forældrene  

 ikke følger barnet til tandlægeundersøgelserne, orienteres forældrene om  

 barnets tand-, mund- og kæbeforhold ved indtrådte væsentlige ændringer i  

 forhold til tidligere undersøgelser.
Større behandlinger, f.eks.  

 tandreguleringsbehandling, ekstraktioner af permanente tænder og primære  

 tænder i tilfælde af aplasi m.v., kan ikke påbegyndes før  

 forældremyndighedens indehaver er orienteret og har accepteret behandlingen.
c.
Tandlægelige BEHANDLINGER omfatter interceptive og terapeutiske  

 foranstaltninger over for sygdomstilstande og -følger, anomalier, skader og  

 funktionsforstyrrelser i tand-, mund- og kæberegionen samt den for  

 behandlingens gennemførelse nødvendige pædagogiske og psykologiske  

 forberedelse.
Nødbehandling som følge af akut opståede tand-, mund- og  

 kæbeproblemer bør kunne foretages umiddelbart, selv om den akut opståede  

 situation sker uden for barnets/den unges folkeregisterkommune eller selv om  

 den akutte nødbehandling må foretages hos en tandlæge, som ikke normalt har  

 ansvaret for den pågældendes tandpleje.
For at undgå efterstående problemer  

 omkring afholdelse af udgiften forbundet med nødbehandlingen, der påhviler  

 den kommune, der varetager tandplejen for den pågældende, bør behandlingen  

 udelukkende omfatte de indgreb, som er nødvendige for at afhjælpe den akutte  

 situation og sikre, at patientens orale tilstand er sådan, at videre  

 behandling kan foregå hos den tandlæge/kommunale klinik, hvor barnets/den  

 unges tandpleje normalt foregår, medmindre andet er aftalt.
Omfanget af  

 kommunens TANDREGULERINGSservice fastsættes på baggrund af en visitation af  

 alle børn, således at der til ortodontisk behandling udvisiteres børn med  

 tandstillingsfejl (anomalier, malokklusioner), der indebærer eller med  

 rimelig sikkerhed kan forventes at indebære skader på tænderne og deres  

 støttevæv, fysiske funktionsforstyrrelser eller alvorlige psykosociale  

 problemer på grund af iøjnefaldende afvigelser i udseende.
Det findes ikke  

 med den nuværende viden gennemførligt at opstille landsdækkende faste  

 kriterier for ortodontisk behandlingsindikation.
Dette må derfor fortsat  

 baseres på et tandlægefagligt skøn sammenholdt med barnets/forældrenes behov.  

 Cirka 1/6 af en årgang børn må efter Sundhedsstyrelsens skøn antages at have  

 en stor behandlingsindikation, af et sådant omfang, at tandstillingsfejlene  

 må karakteriseres som et alvorligt handicap.
Kommunerne må derfor  

 tilrettelægge deres tandreguleringsservice således, at der tilbydes  

 behandling til denne gruppe børn.
En fastlæggelse af behandlingstilbuddet  

 herudover er en politisk afgørelse, der bør træffes i primærkommunerne under  

 hensyn til lokalbefolkningens krav og normer.
Udfra den nuværende viden synes  

 det rimeligt at konkludere, at ifølge faglige skøn ville omkring 1/3 af de  

 undervisningspligtige børn drage fordel af en tandreguleringsbehandling i  

 løbet af deres skoletid.
I afsnit III.4, praktiske oplysninger, er givet  

 yderligere retningslinier vedrørende tandreguleringsordningen.
 I forbindelse med TANDSKADER opstået som følge af ulykkestilfælde skal det  

 pointeres, at børne/ungdomstandplejeordningen omfatter nødvendig behandling,  

 hvad enten skaden kan tilregnes skadeslidte eller tredie mand, og der sondres  

 ikke mellem forsæt og uagtsomhed, eller om skaden er sket i skoletiden eller  

 i fritiden.
Det påhviler kommunalbestyrelsen at FÆRDIGGØRE PÅBEGYNDTE BEHANDLINGER,  

 herunder ortodontisk behandling og traumebehandling.
Færdiggørelse af  

 behandling er aktuel, når patienten er midt i et konkret behandlingsforløb,  

 der antages at kunne afsluttes umiddelbart efter det generelle  

 tandplejetilbuds ophør.
For ortodontiske behandlingers vedkommende gælder principielt, at  

 færdiggørelse omfatter såvel den aktive fase som retentionsfasen.
Pligten til  

 færdiggørelse af traumebehandlinger gælder dog ikke permanente  

 tanderstatninger, der først kan udføres længe efter at den unge har forladt  

 den kommunale tandpleje.
I disse tilfælde bør den kommunale tandpleje vejlede  

 med hensyn til skadeserstatning m.v. i forbindelse med den senere endelige  

 behandling, herunder varetage skadesanmeldelse til forsikring.
I indenrigsministeriets bekendtgørelse om kommunal tandpleje, § 2, stk.  

 3-6, er der fastsat nærmere regler om betingelserne for færdiggørelse af  

 behandlinger, der er påbegyndt i kommunal klinik.
Understregningen af, at  

 disse regler særligt omfatter tandregulering samt særligt kostbare  

 behandlingsydelser er begrundet i de omkostninger og den arbejdsindsats, der  

 normalt er forbundet med disse behandlinger.
Med særligt kostbare  

 behandlingsydelser menes f.eks. faste og aftagelige protetiske erstatninger.
 I tilfælde af flytning påhviler det den nye bopælskommune at færdiggøre  

 påbegyndte behandlinger efter vilkår svarende til ovenstående.
III.2. TVÆRFAGLIGT SAMARBEJDE OG KOORDINATION Børne- og ungdomstandplejen skal i samarbejde med hjemmet og andre  

 nøglepersoner i barnets miljø søge at sikre barnet regelmæssig forebyggende  

 og behandlende tandpleje.
Nøglepersonerne kan typisk være  

 sundhedsplejersken/skolesundhedsplejersken, familiens læge/skolelægen,  

 daginstitutionernes personale/dagplejere, skolens personale eller personale  

 fra social- og sundhedsforvaltningen.
Specielt skal det påpeges, at  

 børne/ungdomstandplejen tillige med sundhedsplejerskeordningen,  

 skolelægeordningen og hjemmesygeplejerskeordningen er det primærkommunale  

 ansvarsområde i den primære sundhedstjeneste.
Det er væsentligt, at der er  

 tæt og smidigt samarbejde disse ordninger imellem for at sikre den bedste  

 service over for befolkningen og for at opnå den bedste udnyttelse af  

 ressourcerne.
Samarbejdet med sundhedsplejersken kan hensigtsmæssigt omfatte  

 såvel en forebyggende indsats over for småbørnene som de opsøgende  

 aktiviteter, der iværksættes over for ældre børn med særlige sundhedsmæssige  

 problemer.
Specielt i relation til samarbejdet med sundhedsplejerskerne skal  

 også nævnes, at opgaven for børnetandplejen i relation til de 0-2 årige  

 fortrinsvis består i at rådgive forældrene angående kost, mund- og  

 tandhygiejne og afvænning med hensyn til funktionelle uvaner.
Denne  

 rådgivning er særdeles vigtig, da det viser sig, at mange senere opståede  

 skader bunder i forkerte vaner, der er indledt på et meget tidligt tidspunkt  

 i barnets liv.
Denne opgave kan i vid udstrækning efter aftale gennemføres af  

 undhedsplejerskerne - specielt i barnets første leveår, hvor  

 sundhedsplejerskerne har regelmæssig kontakt med alle børn.
 Udover de her nævnte eksempler på den kommunale tandplejes  

 samarbejdspartnere skal børne/ungdomstandplejen medvirke til at der sker en  

 koordination med andre tandplejeaktiviteter f.eks. tandpleje i amtskommunalt  

 regi, herunder sygesikringstandpleje, hospitalstandpleje og tandpleje for  

 børn og unge på § 96-institutioner, jf. endvidere afsnit V.
III.3. JOURNALER OG INDBERETNING JOURNALER For patienter inddraget under børne/ungdomstandplejen føres journaler  

 efter Sundhedsstyrelsens bekendtgørelse om tandlægers pligt til at føre  

 ordnede optegnelser samt efter vejledende retningslinier for tandlægers  

 journalføring (begge af 25. juli 1977). For kommuner med offentlige  

 tandklinikker anvendes et af Sundhedsstyrelsen tilrettelagt  

 standardjournalsystem, som er afbildet i bilag 3. Ansvaret for journalerne  

 påhviler den kommunale klinik/praktiserende tandlæge, som har den enkelte  

 patient i behandling.
I tilfælde af, at patienten flytter til en anden  

 kommune, hvor behandling fortsættes, bør journalen på begæring udleveres til  

 den kommunale klinik/praktiserende tandlæge, som er ansvarlig for  

 behandlingen.
Med journaloverdragelsen overdrages tillige opbevaringspligten.  

 I det omfang, det som led i børne/ungdomstandplejens virksomhed er  

 nødvendigt, kan den kommunale klinik/den praktiserende tandlæge udbede sig  

 journaloplysninger om patienten fra sundhedsplejerske, læge, sygehus, m.v.
I henhold til Indenrigsministeriets bekendtgørelse om kommunal tandpleje,  

 § 13, jf. § 9 i lov om tandpleje, påhviler det kommunalbestyrelsen at  

 foretage indberetning om virksomhed i medfør af loven.
Indberetningerne skal  

 danne grundlag for den planlægning og evaluering som til stadighed vil være  

 nødvendig med henblik på børne/ungdomstandplejens omfang og organisation.
Til  

 dette formål kræves kendskab til bl.a. 2 faktorer.
Den ene er tandsygdommenes  

 forekomst, den anden er børne/ungdomstandplejens omfang og struktur.
Regler  

 for indberetning udsendes særskilt.
III.4. PRAKTISKE OPLYSNINGER I kommuner med OFFENTLIGE KLINIKKER ansættes en leder, der har det daglige  

 ansvar for den kommunale børne- og ungdomstandpleje.
Lederen forudsættes at  

 være autoriseret tandlæge.
Sundhedsstyrelsen afgiver udtalelse om, hvilke ansøgere til en stilling  

 som leder af den kommunale tandpleje, der fagligt er kvalificeret til  

 stillingen.
De nærmere regler for afgivelse af denne udtalelse vil blive  

 udsendt særskilt.
I PRAKSISKOMMUNERNE må opgaverne nødvendigvis deles mellem kommunen og de  

 praktiserende tandlæger.
I det følgende er fordelingen af opgaver mellem de  

 to instanser skitseret.
Den i Indenrigsministeriets bekendtgørelse § 10, stk. 3, nævnte tandlæge,  

 som kan ansættes til at bistå kommunalbestyrelsen på tandlægeområdet vil  

 kunne indgå i en række af de efterfølgende nævnte kommunale opgaver.
Særligt  

 må påpeges bekendtgørelsens § 10, stk. 3, 2. pkt., idet intet tandlægeligt  

 hjælpepersonale kan arbejde selvstændigt uden tandlægeligt tilsyn, jfr. lov  

 om tandlæger, § 11.
 KOMMUNENS OPGAVER i praksiskommunerne:
 Kommunen udarbejder en plan for sin børne- og ungdomstandpleje, der  

 indeholder en redegørelse for:
- hvilke børn og unge, der er omfattet af loven, - antallet af praktiserende tandlæger, som kommunen har indgået skriftlig  

 aftale med om forebyggende og behandlende tandpleje, samt tilrettelæggelse af  

 børnenes/forældrenes valg af tandlæge og betingelserne for at kunne skifte  

 tandlæge, - navne, adresser, telefonnumre samt eventuelt sygesikringsydernumre på de  

 pågældende praktiserende tandlæger, - det maksimale antal børn, for hvem hver tandlæge skriftligt forpligter  

 sig til at varetage tandpleje i overensstemmelse med disse retningslinier, - koordineringen af den almene og den individuelle forebyggende tandpleje,  

 herunder koordineringen mellem de enkelte praktiserende tandlæger, skolerne  

 og disses lærere, skolelæge, sundhedsplejerske, skolesundhedsplejerske og med  

 eventuelle fælleskommunale børnetandplejeprogrammer, - tilrettelæggelse af en med den forebyggende børnetandpleje koordineret  

 behandlende tandpleje, som angiver en entydig ansvarsplacering vedrørende det  

 enkelte barns tandpleje, og som sikrer, at dobbeltprofylakse eller  

 dobbeltbehandling eller undladelse af profylakse eller behandling ikke kan  

 finde sted ved en fejltagelse, - tilrettelæggelse af et tilkaldesystem, som sikrer, at børnene indkaldes  

 med fagligt forsvarlige intervaller til den praktiserende tandlæge, som  

 barnet (forældrene) har valgt, og som sikrer, at tandlægerne tager børnene  

 til undersøgelse samt fornøden forebyggende og behandlende børnetandpleje i  

 overensstemmelse med de indgåede aftaler, - tilrettelæggelse af den opsøgende virksomhed over for de børn  

 (forældre), som ikke umiddelbart deltager i børnetandplejeordningen med de  

 praktiserende tandlæger, - tilrettelæggelse af kommunens børnetandplejekartotek, som omfatter  

 journalisering af nødvendige oplysninger om hvert enkelt barn, - de budgetterede udgifter forbundet med kommunens plan, herunder også  

 udgifter til aflønning af administrativt personale og øvrige  

 administrationsudgifter, eventuelle udgifter til befordring til og fra de  

 praktiserende tandlæger samt udgifter forbundet med kontrol og evaluering af  

 kommunens børne - og ungdomstandplejeordning, herunder databehandling af  

 indberetninger samt kopi af dataudtræk til de praktiserende tandlæger, som  

 kommunen har aftaler med.
 De PRAKTISERENDE TANDLÆGERS opgaver:
De praktiserende tandlæger, som har indgået en aftale med een eller flere  

 kommuner om tandpleje for de af loven omfattede børn og unge, gennemfører  

 tandplejen i overensstemmelse med de foranstående bestemmelser.
Indsendelse  

 af indberetninger om tandsygdommenes forekomst sker til kommunen efter  

 regler, som Sundhedsstyrelsen udsender særskilt.
Indberetning een gang årligt  

 om virksomheden på børnetandplejeområdet i det forløbne skoleår for de af  

 loven omfattede børn og unge afgives til kommunen.
 De praktiserende tandlæger, som indgår aftale med en kommune, medvirker i  

 kommunens arbejde med koordinering af tandplejen, herunder koordinering  

 mellem den almene og den individuelle forebyggende og behandlende  

 børne/ungdomstandpleje med henblik på en entydig ansvarsplacering vedrørende  

 det enkelte barns tandpleje for at sikre, at dobbeltprofylakse,  

 dobbeltbehandling eller undladelse af profylakse og behandling ikke finder  

 sted ved en fejltagelse.
 De praktiserende tandlæger modtager børnene til undersøgelse og nødvendig  

 forebyggende og behandlende tandpleje med intervaller fastsat på grundlag af  

 odontologiske kriterier.
 De praktiserende tandlæger giver kommunen meddelelse om børn, som undlader  

 at fremmøde på klinikken som aftalt, med den virkning at behandling ikke kan  

 påbegyndes eller videreføres, for at den opsøgende virksomhed kan iværksættes  

 i overensstemmelse med kommunens plan.
BEFORDRINGSGODTGØRELSE Kommunen beslutter, i hvilket omfang man ønsker at dække  

 befordringsudgifterne i forbindelse med gennemførelse af tandplejen.
De  

 fastsatte regler herom bør meddeles de af tandplejen omfattede børn/  

 forældre.
Det skal påpeges, at der i denne sammenhæng skal tages vidtgående  

 hensyn til børnenes trafiksikkerhed.
TANDREGULERING Det bør sikres, at alle børn kan visiteres af specialtandlæge, hvorved der  

 i højere grad kan sikres et ensartet vurderingsniveau som grundlag for en  

 hensigtsmæssig, faglig og ressourcemæssig styring af området.
Dette vil i  

 særlig grad være hensigtsmæssigt i kommuner uden offentlige klinikker.
Tilbud om tandreguleringsbehandling fremsættes på det for behandlingens  

 forløb gunstigste tidspunkt.
Afslår forældremyndighedens indehaver behandling  

 på dette tidspunkt kan der ikke senere rejses krav om gennemførelse af en  

 behandling, som i mellemtiden kan have udviklet sig til en mere  

 ressourcekrævende opgave.
Når mulighederne for en sådan behandling efter  

 tandplejens og det sociale udvalgs synspunkt ikke senere kan kræves tilbudt,  

 bør denne praksis omtales straks, når forældre eller barn afslår behandling.  

 Afgørelsen af om kommunen på et senere tidspunkt alligevel vil efterkomme et  

 ønske fra forældre eller barn om at iværksætte en ortodontisk behandling,  

 ligger hos kommunens sociale udvalg, således at dette udvalg i samråd med  

 tandplejen vurderer, under hvilke omstændigheder det oprindelige afslag på  

 behandlingen er foregået, og om tandplejens ressourcer kan bære en  

 gennemførelse af en sådan ortodontisk behandling.
I endnu en årrække vil det forventeligt være vanskeligt at sikre, at  

 specialtandlæger indgår i alle ortodontiske behandlinger.
Det bør dog  

 tilstræbes, at især vanskeligere tilfælde behandles af specialtandlæger.  

 Konsulentordninger bør efterhånden erstattes af egentlige ansættelsesforhold,  

 hvor der er mulighed herfor, da sådanne ordninger kan rumme risiko for en  

 uklar ansvarsfordeling i forhold til den konkrete behandling.
Når kommunens serviceniveau på tandreguleringsområdet skal fastlægges,  

 skal det bemærkes, at forholdet mellem de personalemæssige og økonomiske  

 ressourcer til behandling af henholdsvis 1/6 og 1/3 af en børnebefolkning  

 ikke vil være 1 til 2. Den første sjettedel vil indbefatte de mest alvorlige  

 tandstillingsfejl, der ofte vil kræve de mest omfattende og tidskrævende  

 behandlinger.
Den sidste sjettedel vil på den anden side indbefatte dels  

 mindre komplicerede behandlingstyper og dels et antal interceptive  

 behandlinger med henblik på at afbryde udviklingen af nogle af de alvorligere  

 tilstande.
Hertil kommer, at der knytter sig nogle basisudgifter til den  

 ortodontiske overvågning (visitation) af den børnegruppe, der udgør den  

 enkelte ortodontikliniks arbejdsgrundlag.
Der bør i øvrigt tages hensyn til,  

 at ortodontisk behandling i visse tilfælde er et værdifuldt alternativ til  

 andre nødvendige behandlinger, f.eks. som følge af tandtab (traumer og  

 misdannede tænder) eller manglende anlæg af tænder.
Der bør tilskyndes til, at især mindre kommuner indgår samarbejde om  

 løsningen af tandreguleringsopgaven, primært for at skabe tilstrækkeligt  

 børnegrundlag for tilknytning af en specialtandlæge.
Et sådant samarbejde bør  

 ikke være afhængigt af den organisationsform, kommunen har valgt for  

 børnetandplejen.
Geografisk nærhed må umiddelbart betragtes som værende af  

 større bestydning end organisationsform.
ODONTOLOGISKE MATERIALER De i børne/ungdomstandplejen anvendte materialer skal være optaget på de  

 lister over afprøvede og godkendte odontologiske materialer, som udgives af  

 Nordisk Institut for Odontologisk Materialeprøvning i det omfang,  

 materialerne er omfattet af NIOMs prøveprogram.
IV.
OMSORGSTANDPLEJE IV.1. OMFANG OG KRAV IV.1.1. PERSONKREDS Efter tandplejeloven og Indenrigsministeriets bekendtgørelse er der nu  

 åbnet mulighed for, at kommunen kan beslutte at etablere tandpleje for  

 personer, der på grund af nedsat førlighed eller vidtgående fysisk eller  

 psykisk handicap kun vanskeligt kan udnytte de almindelige tandplejetilbud.
Personkredsen med vidtgående fysiske eller psykiske handicap omfatter  

 personer, som tidligere har været omfattet af lovgivningen om særforsorg, det  

 vil sige åndssvage, epileptikere, vanføre, talelidende, blinde og svagsynede  

 samt døve og tunghøre.
Hertil kommer personer med psykiske lidelser, som i  

 henhold til tidligere lovgivning også henhørte under særforsorgsbegrebet,  

 (jf.
Socialministeriets cirkulære af 28. juni 1979 om bistand efter  

 bistandslovens afsnit I-VI til personer med vidtgående fysiske eller psykiske  

 handicap).
Der kan ikke tilsvarende fastlægges en fast afgrænsning for såvidt angår  

 personer med nedsat førlighed.
I bemærkningerne til forslag til lov om  

 tandpleje er anført, at kommunerne efter forslaget vil kunne tilbyde  

 tandpleje til særligt vanskeligt stillede befolkningsgrupper.
 Det må betragtes som afgørende for kommunalbestyrelsens afgrænsning af den  

 konkrete målgruppe, der på landsplan anslås til ca. 130.000, at denne enten  

 slet ikke eller kun vanskeligt selv kan udnytte de almindelige  

 tandplejetilbud.
Kriterierne for afgrænsningen kan være ældre på plejehjem, i beskyttede  

 boliger, hjemmebundne ældre, psykiatriske patienter, som hyppigt skifter  

 mellem forskellige behandlingsinstitutioner og hjemmeophold, fysisk og  

 psykisk udviklingshæmmede personer, der som følge af den socialpolitisk  

 fastlagte normaliserings- og integrationsudvikling er fraflyttet de store  

 institutioner og nu befinder sig i mindre boenheder i lokalsamfundet samt  

 personer, der som følge af invaliderende ulykker eller sygdomme er bundet til  

 hjemmet.
Listen er næppe udtømmende, men antyder, at en række persongrupper  

 med meget forskelligartede baggrunde og behov kan være relevante målgrupper  

 for en omsorgstandpleje.
ATFOs redegørelse påviste, at størsteparten af disse grupper i dag reelt  

 ikke får et organiseret tandplejetilbud.
Det er ligeledes karakteristisk for  

 disse grupper, at de i tandplejemæssig henseende i betydeligt omfang er  

 »usynlige«, det vil sige, at de ikke er registreret.
Dette  

 vanskeliggør tilrettelæggelse af en opsøgende forebyggende tandpleje.
De  

 nævnte grupper vil dog i et vist omfang være kendt af offentlige myndigheder  

 på grund af andre samfundsmæssige foranstaltninger, hvilket vil blive  

 behandlet i afsnit IV.2.
IV.1.2. DELTAGELSE I TANDPLEJEN Kommunalbestyrelsen fastlægger selv omfanget af den kommunale  

 omsorgstandpleje.
Kommunerne kan tilbyde den særlige omsorgstandpleje både på  

 offentlige klinikker og i tandlægepraksis/klinisk tandteknikerpraksis.
Det er  

 en forudsætning, at personer, der er omfattet af tandplejen, selv kan vælge  

 mellem tandplejetilbud på en kommunal klinik eller i privat regi, uanset om  

 kommunen som udgangspunkt tilbyder tandpleje på offentlig klinik.
Personer,  

 der er omfattet af kommunens tilbud om omsorgstandpleje, men som ikke ønsker  

 at modtage dette, bevarer retten til tilskud til tandpleje efter reglerne i  

 sygesikringsloven.
Der kan således i realiteten være tale om tre valgmuligheder for den  

 enkelte, nemlig at modtage tandpleje på offentlig klinik, at modtage  

 tandpleje på privatklinik, eller at fravælge omsorgstandpleje, hvorved retten  

 til det almindeligt eksisterende tandplejetilbud bevares.
Sidstnævnte gælder  

 kun for personer, som i øvrigt er aktivt sygesikrede (gruppe 1 eller 2).  

 Hensigten med at understrege disse valgmuligheder er at henlede  

 opmærksomheden på, at der ved ydelsen af tandplejetilbuddet må tages  

 vidtstrakt hensyn til den enkeltes ønsker og behov, herunder særligt hensyn  

 til tidligere tandplejetraditioner, hvor sådanne måtte findes.
Kommunalbestyrelsen kan beslutte, hvorvidt omsorgstandplejen skal være  

 vederlagsfri for modtagerne, eller om der skal være medbetaling.
Ved  

 medbetaling kan der for sygesikringsdækkede ydelser maksimalt afkræves en  

 betaling, der svarer til den takst, der skulle have været afholdt af  

 patienten i sygesikringstandplejen.
For ikke-sygesikringsdækkede ydelser kan  

 tilskuddet fastsættes særskilt af kommunalbestyrelsen.
Ydelsens pris må i  

 øvrigt antages fastsat gennem forhandling mellem kommunerne og tandlægerne/de  

 kliniske tandteknikere.
Det vil under alle omstændigheder være  

 hensigtsmæssigt, at det ved fastlæggelse af betalingssystem overvejes, i  

 hvilket omfang modtagere af omsorgstandpleje i øvrigt er berettigede til  

 økonomisk tandplejebistand efter lov om social pension eller lov om social  

 bistand.
Modtagere af omsorgstandpleje kan ikke tillige modtage tilskud efter  

 lov om sygesikring, jf. § 6 i lov om tandpleje m.v.
Som anført forudsættes deltagelsen i omsorgstandplejen at være frivillig  

 for de berettigede personer.
Der bør derfor ved tilrettelæggelsen af  

 tandplejen etableres et system for tilmeldelse og frameldelse, som både er  

 hensigtsmæssigt for de berettigede og for kommunen.
Som hensigtsmæssigt  

 system kan der peges på reglerne om årlig tilmeldelse til praktiserende læge,  

 som er velkendt i befolkningen og som i forvejen administreres af kommunen.
IV.1.3. TANDPLEJENS INDHOLD Omsorgstandplejen skal gennem regelmæssige tandlægelige undersøgelser,  

 forebyggende foranstaltninger og behandlinger medvirke til at fremme den  

 enkeltes samlede sundhed og trivsel.
A.
Regelmæssige TANDLÆGELIGE UNDERSØGELSER af tand-, mund- og  

 kæberegionens sundhedstilstand må tilrettelægges i overensstemmelse med den  

 enkeltes behov.
Der må i denne sammenhæng ikke alene lægges vægt på den  

 tandsundhedsmæssige situation, men også på den enkeltes generelle tilstand,  

 og om ændringer heri giver anledning til særlig opmærksomhed i relation til  

 tandplejen.
Dette kan f.eks. forekomme ved miljøforandringer (flytning fra  

 hjem til institution eller omvendt), ændringer i almindelig sygebehandling  

 (f.eks. med lægemidler) og lignende.
På grund af de forventede betydelige  

 forskelle i tandplejebehov i målgruppen vil det ikke være rimeligt at  

 fastlægge krav om særlige undersøgelsesintervaller.
Ligeledes må der lokalt  

 tages stilling til om der skal etableres en indledende undersøgelse af alle,  

 som tilbydes omsorgstandpleje (visitationsordning) eller om denne kan finde  

 sted efterhånden som omsorgstandplejens tilbud når ud til og accepteres af  

 modtagerne (brugerstyret ordning). Tandprotetiske eftersyn og undersøgelser  

 kan foretages af såvel tandlæger som kliniske tandteknikere.
B.
Individuelle og/ eller kollektive FOREBYGGENDE foranstaltninger  

 omfatter alle aktiviteter, der tager sigte på at forhindre opståelsen af  

 sygdomssymptomer og -tilstande i tænder, mund og kæber eller at begrænse  

 udbredelsen af disse, hvis de er opstået.
Væsentlige elementer heri er derfor  

 oplysningsvirksomhed om betydningen af en sund, funktionsdygtig tand-, mund-  

 og kæberegion, herunder om betydningen af god mundhygiejne og hensigtsmæssig  

 kost, motivation for hensigtsmæssig tandpleje i videste forstand samt  

 instruktion i regelmæssig hjemmetandpleje.
Endvidere medikamentel profylakse  

 og behandling i overensstemmelse med de til enhver tid gældende regler,  

 herunder anvendelse af fluorforbindelser.
Omsorgstandplejens målgrupper kan i  

 mange tilfælde være i en situation, hvor individuelle forebyggende  

 foranstaltninger må forventes at skulle udføres direkte af tandplejepersonale  

 eller at skulle formidles gennem pårørende eller andet plejepersonale, jf.  

 afsnit IV.2. Det bør i denne sammenhæng endvidere påpeges, at  

 tandplejergruppen må antages at kunne indgå i dette arbejde med betydelig  

 vægt.
C.
Tandlægelige BEHANDLINGER af symptomer og sygdomme i tænder, mund og  

 kæber, herunder tandprotetiske behandlinger, indgår som et led i det samlede  

 tandplejetilbud.
Tandprotetiske behandlinger kan foretages af såvel tandlæger  

 som kliniske tandteknikere.
Hvor patientens almentilstand begrænser  

 mulighederne for behandling eller vanskeliggør gennemførelsen af denne, har  

 tandbehandlingen først og fremmest til hensigt at holde patienten fri for  

 patologiske tilstande, der kan forvolde smerter og andre gener.
Udfra et  

 alment menneskeligt synspunkt er det vigtigt, at generne ved  

 behandlingsindsatsen ikke bliver større end behandlingsgevinsten.
Kommunen er  

 forpligtet til at afslutte behandlinger, som er påbegyndt under  

 omsorgstandplejen.
I modsætning til situationen for børne/ ungdomstandplejen  

 forbliver forpligtelsen hos den igangsættende kommune, også ved flytninger.  

 Dette må især ses som en foranstaltning af hensyn til tilflytningskommunen,  

 som kan være uden indflydelse på behovet for en flytning, mens en  

 tandbehandling pågår.
Der vil desuden herved være taget hensyn til, at ikke  

 alle kommuner samtidig vil have opbygget et omsorgstandplejetilbud.
Omsorgstandplejens faglige elementer må opfattes som et samlet  

 tandplejetilbud.
Det vil være af betydning for modtageren af tandplejen, at  

 der sikres en kontinuitet mellem de forskellige elementer, eksempelvis de  

 forebyggende og de behandlende.
Såfremt tandplejetilbuddet gennemføres ved  

 anvendelse af flere forskellige behandlere, f.eks. personale i en kommunal  

 tandpleje og praktiserende tandlæger/kliniske tandteknikere bør der sikres en  

 effektiv koordination mellem de forskellige behandlere.
IV.2. TVÆRFAGLIGT SAMARBEJDE OG KOORDINATION Det er tidligere anført, at omsorgstandplejen som organiseret tilbud er en  

 nyskabelse i tandplejeorganisationen og i den kommunale forvaltning.
Det må  

 samtidig anføres, at organiserede foranstaltninger over for de anførte  

 målgrupper på det øvrige sociale og sundhedsmæssige område længe har påhvilet  

 kommunalbestyrelser og amtsråd.
Denne situation tilsiger, at der vil være et  

 betydeligt behov for et udstrakt tværfagligt samarbejde mellem tandplejens  

 personale og de øvrige personalegrupper, som har etablerede arbejdsrutiner og  

 pligter vedrørende målgrupperne, hvad enten disse opholder sig på en  

 institution, i institutionslignende bolig eller hjemme.
Det må anbefales, at der allerede ved tilrettelæggelsen af  

 omsorgstandplejen tages skridt til et sådant samarbejde.
Som for den  

 kommunale børne/ungdomstandpleje vil ansvaret for omsorgstandplejens  

 tilrettelæggelse påhvile kommunalbestyrelsen, som derfor tillige vil være  

 ansvarlig for, at den nødvendige koordination finder sted.
Det må imidlertid  

 påhvile det tandplejepersonale, som involveres i omsorgstandplejen, i dets  

 virksomhed at samarbejde med de øvrige faggrupper i social- og  

 sundhedsvæsenet, herunder medvirke til en hensigtsmæssig tilrettelæggelse af  

 den indsats, der vedrører fælles klienter og generelle sundhedsfremmende  

 foranstaltninger overfor målgruppen.
En forudsætning herfor er, at der i  

 kommunen skabes muligheder for at etablere et formaliseret samarbejde, f.eks.  

 ved at tilknytte tandplejepersonalet til et eventuelt allerede etableret  

 samarbejdsorgan.
Hvilke personalegrupper omsorgstandplejen må samarbejde med, vil afhænge  

 af, under hvilke former omsorgstandplejen etableres.
Der vil således være  

 forskelle afhængigt af, om kommunen allerede har offentlige tandklinikker og  

 etablerer omsorgstandpleje på grundlag af det dertil knyttede personale,  

 eller om kommunen har indgået aftale med et antal praktiserende tandlæger om  

 børne/ungdomstandpleje, hvorved der ikke umiddelbart er et kommunalt  

 tandplejepersonale at bygge på.
Afgørende er endvidere omfanget af  

 omsorgstandplejetilbuddet.
Omfatter dette i første omgang f.eks.  

 plejehjemsbeboere og først senere ikke-institutionerede, vil  

 samarbejdslinierne naturligt følge en sådan udbygning.
Omsorgstandplejens samarbejdspartnere er først og fremmest social- og  

 sundhedsforvaltningens personale, som sidder inde med viden om målgruppernes  

 placering og generelle forhold i kommunen samt administrerer de sociale og  

 sundhedsmæssige budgetter og aktiviteter.
Hertil kommer ledelse og  

 medarbejdere på kommunale institutioner, som i varierende omfang vil blive  

 berørt af omsorgstandplejens virksomhed.
Forsåvidt angår berettigede  

 hjemmeboende vil tandplejens samarbejdspartnere især omfatte  

 hjemmesygeplejens og hjemmehjælpens personale, idet det må antages, at disse  

 i betydeligt omfang allerede vil have kendskab til de pågældende klienter.  

 Det må som led i den samlede aktivitet overfor målgruppen tilsikres, at der  

 også fra disse grupper bidrages til samarbejdet gennem at yde den fornødne  

 bistand til gennemførelse af omsorgstandplejen.
Som led i samarbejdet kan det være hensigtsmæssigt for omsorgstandplejen  

 at gennemføre orienteringsmøder med de øvrige personalegrupper (herunder  

 almen lægepraksis) for herigennem dels at informere om omsorgstandplejens mål  

 og muligheder dels at modtage informationer om de øvrige personalegruppers  

 holdninger til denne aktivitet.
Endvidere er det væsentligt at udveksle  

 informationer om, hvilke aktiviteter der i øvrigt er igang på  

 tandplejeområdet, og hvorledes igangsætning af tandplejeaktiviteter vil  

 indvirke på de øvrige personalegruppers virksomhed.
IV.3. PLANLÆGNING OG INDBERETNING Beslutter kommunalbestyrelsen at etablere omsorgstandpleje, skal der efter  

 § 8 i bekendtgørelsen om kommunal tandpleje udarbejdes en plan, hvoraf det  

 skal fremgå, hvilke grupper af borgere der er berettigede til  

 omsorgstandpleje, samt efter hvilken plan omsorgstandplejen udbygges.
Der er  

 ikke fastlagt særlige tidsterminer herfor, idet det må anses for væsentligt,  

 at kommunalbestyrelsen har mulighed for at tilrettelægge dette  

 tandplejetilbud efter de lokale ønsker og behov.
Den nævnte plan skal endvidere efter bekendtgørelsen indeholde regler om  

 betalingsvilkårene, dvs. først og fremmest, hvorvidt tandplejen er  

 vederlagsfri, eller der forudsættes medbetaling.
Kommunalbestyrelsen kan  

 beslutte, at påbegyndelse af særligt kostbare behandlinger først kan ske, når  

 kommunen har godkendt iværksættelsen.
Særligt kostbare behandlinger kan  

 f.eks. omfatte større rekonstruktive behandlinger eller faste og aftagelige  

 protetiske erstatninger.
Planen vil endvidere have betydning for såvel fastlæggelsen af de  

 økonomiske som de personalemæssige rammer.
Det kan derfor være  

 hensigtsmæssigt at inddrage disse overvejelser ved den årlige generelle  

 social- og sundhedsplanlægning, da der på dette tidspunkt foreligger viden om  

 planerne for institutionspladser samt personale til social- og  

 sundhedsarbejdet på og udenfor institutionerne.
 Som led i planlægningsprocessen vil der typisk skulle findes svar på  

 følgende spørgsmål:
Hvor befinder potentielle patienter sig? Hvor mange skal have tilbud om omsorgstandpleje? Skal der ske en gradvis udbygning af tandplejen, i givet fald efter hvilke  

 kriterier? Hvordan når man de berettigede? Hvilket behandlingsniveau skal anlægges? Hvad vil det koste? Hvem skal behandle de omfattede, og hvordan fordeles opgaverne? Særlige forudsætninger hos behandlerteamet, herunder behov for  

 efteruddannelse? Behovet for og karakteren af tværfagligt samarbejde? Hvor skal behandling foregå? Særlige overvejelser vedrørende lokaliteter, udstyr, instrumentarium m.v.? Hvorledes skal omsorgstandplejens virksomhed og resultater evalueres? Med hensyn til de faglige spørgsmål må det antages, at tandlægefaglig  

 bistand vil være nødvendig i planlægningsprocessen.
Omfanget heraf fastlægges  

 af kommunalbestyrelsen; her skal blot peges på eventuelle muligheder.
I  

 kommuner med offentlige klinikker vil det være naturligt at inddrage den i  

 kommunen tilstedeværende tandlægelige ekspertise.
I kommuner med  

 primærkommunale kontaktudvalg på tandplejeområdet, kan sådanne inddrages i  

 planlægningen, i amtskommuner med tandlægelige konsulenter kan disse efter  

 samråd med amtsrådet bistå med planlægningen, eller kommunen kan tilknytte en  

 tandlægelig konsulent med henblik på denne opgave.
Det findes væsentligt, at der som led i planlægningen tilrettelægges  

 procedurer, efter hvilke omsorgstandplejens virksomhed og resultater kan  

 evalueres.
Da der må påregnes betragtelige forskelle mellem kommunernes  

 aktiviteter på dette område, er det ikke FOR NÆRVÆRENDE Sundhedsstyrelsens  

 intention at etablere et landsdækkende indberetningssystem som det, der er  

 etableret på børne/ungdomstandplejeområdet.
Sundhedsstyrelsen vil i første  

 række vurdere udviklingen på basis af informationer indsamlet gennem den  

 årlige sociale ressourcetælling og den årlige social- og sundhedsplanlægning.  

 I forbindelse hermed kan det forventes, at omsorgstandplejens aktiviteter og  

 ressourceudnyttelse skal indberettes i særskilte afsnit.
Disse vurderinger  

 kan eventuelt senere danne basis for et forslag om en mere omfattende  

 indberetning.
IV.4. PRAKTISKE OPLYSNINGER JOURNALER For patienter inddraget under omsorgstandplejen føres journaler efter  

 sundhedsstyrelsens bekendtgørelse om tandlægers pligt til at føre ordnede  

 optegnelser samt efter vejledende retningslinier for tandlægers journalføring  

 (begge af 25. juli 1977). Ansvaret for journalerne påhviler den behandler,  

 som har den enkelte patient i behandling.
I tilfælde af, at patienten flytter  

 til en anden kommune, hvor behandlingen fortsættes, bør journalen på begæring  

 udleveres til den behandler, som er ansvarlig for behandlingen.
Med  

 journaloverdragelsen overdrages tillige opbevaringspligten.
Når brug af  

 journaler ophører, afleveres de til arkivering i kommunens arkiv og opbevares  

 som andet journalmateriale i mindst 10 år.
I det omfang, det som led i  

 omsorgstandplejens virksomhed er nødvendigt, kan tandplejen udbede sig  

 journaloplysninger om patienten fra læge, sygehus, hjemmesygeplejerske m.v.
HYGIEJNISKE FORHOLDSREGLER I det omfang omsorgstandplejeaktiviteter finder sted uden for en  

 tandplejeklinik, hvor der er etableret rutiner for bortskaffelse af affald  

 m.v., påhviler det behandleren at overholde de til enhver tid gældende regler  

 herfor.
Biologisk eller smitsomt affald, kanyler m.v. må således medtages til  

 klinikken, hvor bortskaffelse kan ske efter sædvanlige rutiner.
ODONTOLOGISKE MATERIALER De i omsorgstandplejen anvendte materialer skal være optaget på de lister  

 over afprøvede og godkendte odontologiske materialer, som udgives af Nordisk  

 Institut for Odontologisk Materialeprøvning i det omfang, materialerne er  

 omfattet af NIOMs prøveprogram.
V.
KOORDINATION MED ANDEN TANDPLEJE Lov om tandpleje har som en væsentlig intention, at der skabes en  

 kontinuitet i tandplejens tilbud til hele befolkningen.
Lovens bestemmelser  

 tager i denne henseende især højde for børne/ungdomsgruppen og svagere  

 stillede befolkningsgrupper, hvoraf en betydelig andel hører til  

 ældregruppen, mens de mellemliggende voksengrupper fortsat har et  

 tandplejetilbud efter sygesikringslovens bestemmelser.
 Forudsætningen for, at en kontinuerlig indsats skal kunne identificeres,  

 er, at der tilstræbes koordination mellem tandplejens forskellige dele, især  

 ved overgangen fra et system til et andet.
 Der vil efter drøftelse med Amtsrådsforeningen og Kommunernes  

 Landsforening, Københavns og Frederiksberg Kommuner og  

 tandplejeorganisationerne blive fastsat nærmere regler for, hvorledes  

 overgangen mellem børne/ungdomstandpleje og voksentandpleje skal finde sted,  

 således at bedst mulig kontinuitet sikres.
Ved etablering af kommunal omsorgstandpleje vil der være behov for en  

 koordination med sygesikringstandplejen og sygehustandplejen.
Der bør aftales  

 en procedure mellem amtskommunen og kommunerne, som sikrer, at  

 ansvarsplaceringen med hensyn til tandpleje for den enkelte patient er  

 entydig.
Koordinationen af indsatsen over for psykiatriske patienter kan udgøre et  

 særligt problem - specielt for kroniske patienter i ambulant behandling eller  

 under periodisk indlæggelse.
Da patienterne på de psykiatriske sygehuse  

 fortsat omfattes af bestemmelserne om tandpleje i medfør af lov om offentlig  

 sygesikring, evt. af § 4 i lov om tandpleje og for børns vedkommende § 2 i  

 lov om tandpleje, kan de alternativt vælge at modtage tandbehandling i  

 henhold til de pågældende bestemmelser, forudsat deres helbredstilstand  

 tillader det.
Vejledende retningslinier for tandbehandling af psykiatriske  

 patienter på psykiatriske sygehuse er tidligere udsendt af amtsrådsforeningen  

 efter anbefaling af Indenrigsministeriet og Sundhedsstyrelsen og er her  

 optaget som bilag 4.
Behandlingen af patienter med ekstrem vækstbetinget kæbeanomali vil  

 fremover blive defineret som en sygehusopgave, både for så vidt angår  

 tandregulerings- og kirurgisk behandling.
Uanset at disse patienter er  

 omfattet af § 2 eller § 4 i lov om tandpleje, er behandlingen af patientens  

 særlige lidelse således ikke et primærkommunalt anliggende, og  

 primærkommunens ansvar over for disse patienter består derfor i at medvirke  

 til en koordination af den behandling patienten modtager på sygehuset og den  

 behandling, patienten i øvrigt modtager i primærkommunalt regie.
Amtskommunerne og kommunerne bør i fællesskab endvidere etablere en fælles  

 vagtordning for børne/ungdomstandplejen og voksentandplejen.
Opgaven kan  

 vanskeligt løses på kommunalt plan i små kommuner, og det må betragtes som en  

 naturlig fælles opgave at etablere en sådan ordning i et samarbejde mellem de  

 to tandplejesektorer.
En organiseret tandlægevagtordning kunne i vidt omfang  

 løse problemet omkring akutte tandskader, der ellers ofte risikerer at skulle  

 visiteres og behandles på skadestuer uden en egentlig tandlægevagtordning.
VI.
FORSØGSVIRKSOMHED Efter tandplejeloven er der på to områder åbnet mulighed for  

 forsøgsvirksomhed.
Efter lovens § 13 kan indenrigsministeren godkende, at der  

 iværksættes forsøg med nye organisations- og behandlingsformer, ændrede  

 tilskud og ændrede honoreringssystemer, hvorved reglerne vedrørende den  

 kommunale børne/ungdomstandpleje og omsorgstandplejen samt reglerne om  

 tilskud til tandpleje i medfør af sygesikringsloven kan fraviges.
Efter  

 lovens § 15 kan indenrigsministeren efter nærmere fastsatte regler tillade,  

 at der for en forsøgsperiode tillægges tandplejere en selvstændig kompetence  

 til at virke uden instruktion og tilsyn fra en tandlæge inden for nærmere  

 afgrænsede virksomhedsområder.
Tandplejen bør både lokalt og generelt til stadighed kunne udvikle sig i  

 takt med nye krav og ny viden, som fremkommer på baggrund af udviklingen i  

 samfundet, ændringer i sygdomsmønster og behandlingsmuligheder og i  

 befolkningens tandsundhedsmæssige adfærd.
Dette vil ofte mest hensigtsmæssigt  

 kunne forudgås af en forsøgsvirksomhed, hvor nye eller ændrede  

 organisationsformer og funktioner/opgaver afprøves til gavn for såvel den  

 enkelte som tandplejen mere generelt.
Forudsætningen for, at konkrete forslag til forsøgsordninger kan påregnes  

 godkendt vil være, at der forinden foreligger en beskrevet plan for forsøgets  

 tilrettelæggelse og gennemførelse, herunder kriterier for vurdering af  

 forsøgsvirksomheden og dennes resultater.
Nødvendig ekspertbistand må  

 eventuelt inddrages i planlægningen og evalueringen.
Forsøget bør indeholde  

 planer for udarbejdelse af forsøgsrapport.
Ved beslutning om forsøgsordninger bør kommuner og amtskommuner gensidigt  

 informere hinanden om planerne.
Nærmere regler for hvorledes et forsøg  

 tilrettelægges m.v. kan ikke for nærværende påregnes udsendt, hvilket bl.a.  

 må ses på baggrund af den righoldige litteratur, som foreligger på dette  

 område.
Vedrørende eksempler på iværksatte/gennemførte forsøgsaktiviteter  

 inden for den primære sundhedstjeneste, og herunder tandplejen, kan henvises  

 til publikationer herom, bl.a. udgivet af Forebyggelsesrådet, Dansk Sygehus  

 Institut, Amtskommunernes og Kommunernes Forskningsinstitut og  

 Socialstyrelsen.
VII.
IKRAFTTRÆDELSESBESTEMMELSER De foranstående retningslinier træder i kraft 1. januar 1987 og AFLØSER  

 følgende tidligere udsendte bestemmelser:
 Sundhedsstyrelsens vejledning af 28. januar 1972 om omfanget af og kravene  

 til børnetandplejen.
 Samtidig OPHÆVES:
 Indenrigsministeriets cirkulære af 9. september 1976 om børnetandpleje i  

 kommuner med dispensation fra bestemmelsen i børnetandplejelovens § 1, stk.  

 1.
 Følgende bestemmelser OPHÆVES IKKE med nærværende retningslinier:
Sundhedsstyrelsens vejledende retningslinier af 18. marts 1972 for  

 børnetandplejeklinikkers indretning og drift.
Anvendelsen af sidstnævnte  

 retningslinier bør dog foregå under hensyntagen til, at de er udformet med  

 henblik på stationære klinikker samt, at en række bestemmelser om  

 arbejdsmiljø, strålehygiejne m.v. er revideret siden udsendelsen af  

 retningslinierne.
P.
D.
V.
ELI SCHWARZ /Øhlenschlæger Bilag 1 LOV nr. 310 af 4. juni 1986 OM TANDPLEJE M.V.
(Udelades her) Bilag 2 BEKENDTGØRELSE nr. 858 af 10. december 1986 OM KOMMUNAL TANDPLEJE (Udelades her) BILAG 3 II.
JOURNALSYSTEM JOURNALMAPPENS FORSIDE (Fig. 2) er udformet således, at  

 IDENTIFIKATIONSDATA anføres på den øverste del af siden.
Navnefaner kan  

 anbringes i otte randpositioner, der er forskudt i forhold til hinanden.  

 Herudover findes syv randhuller, beregnet til eventuel speciel  

 faneafmærkning.
Pladsen til barnets navn og personnummer, forældres/værges  

 navn og stilling samt adresse er udformet således, at selvklæbende  

 edb-udskrevne mærkater fra kommunernes edb-central, indeholdende disse data,  

 kan anbringes her.
Nedenunder kan anføres telefonnummer og søskendes navne.  

 Der er afsat plads til flere børnetandplejeklinikkers og børnehavers eller  

 skolers navne.
Tilsvarende findes mulighed for at anføre skiftende  

 kommunekode og eventuelt skolekode Atten felter til klasseangivelse vil være  

 tilstrækkelig til, at også børnehaveårgange kan noteres her.
Barnets  

 tidligere tandlæge, dets læge og eventuel kontakt med andre institutioner  

 (f.eks. sygehus eller tandlægehøjskole) kan anføres.
Endelig kan dato for  

 barnets udskrivning fra børnetandplejen noteres.
Under pladsen til identifikationsdato findes til venstre på forsiden  

 felter til notat vedrørende RØNTGENOPTAGELSER, TRAUME-JOURNAL,  

 ORTODONTI-JOURNAL m.v. og KIRURGI, såsom cysteoperation, rodresektion og  

 fjernelse af retinerede tænder.
Røntgenoptagelser og andet supplerende  

 materiale kan anbringes i journalmappen.
 Midt på siden er afsat et felt til markering af TANDDANNELSESANOMALIER og  

 andre lokaliserede tilstande, der ikke ændres under barnets udvikling.
 Nedenunder dette felt noteres KORRESPONDANCER, der også kan indlægges i  

 journalmappen, og de BEMÆRKNINGER, som ikke naturligt hører til i  

 journaldagbogen.
Felterne på sidens nederste, højre del er beregnet til optegnelse af  

 forhold af mere almen medicinsk karakter, der kan have væsentlig betydning  

 også for den tandlægelige omsorg for barnet.
Oplysninger vedrørende ALMEN  

 ANAMNESE, ALLERGI, MEDICIN OG FLOURPROFYLAKSE kan indhentes, enten ved at en  

 af barnets forældre udspørges, f.eks. i forbindelse med den første  

 undersøgelse i børnetandplejen efter barnets optagelse, eller ved at hjemmet  

 besvarer et spørgeskema, der eventuelt kan være udformet i samarbejde med  

 skolelægen.
Samtidig anmodes hjemmet om at meddele, såfremt der senere skulle  

 indtræde ændringer med hensyn til det oplyste.
Oplysning om følgende forhold  

 er af interesse for børnetandplejen:
 Hjertesygdom.
 Højt blodtryk.
 Blodsygdom.
 Langvarig blødning ved sår eller efter tandudtrækning.
 Gulsot (leverbetændelse).
 Gigtfeber og leddegigt.
 Sukkersyge.
 Epilepsi eller andre former for krampeanfald.
 Astma eller høfeber.
 Overfølsomhed for bestemte stoffer; hvilke.
 Overfølsomhed eller andet ubehag ved penicillinbehandling.
 Medicinindtagelse, herunder cortisonbehandling, gennem længere tid;  

 hvilken.
 Flourtablet-ordination.
 Strålebehandling på hoved eller hals.
 Større behandling på sygehus eller hos speciallæge.
 Barnets læge; navn og adresse.
 Barnets tidligere tandlæge; navn og adresse.
 Barnets søskende; navn, skole og klasse.
 Under CONGENIT MALFORMATION anføres spaltedannelser, kraniostenoser, visse  

 syndromer m.v.
 JOURNALMAPPENS BAGSIDE (Fig. 3) er udformet således, at børnetandplejer,  

 der måtte ønske det, på grundlag af statusregistreringen kan anføre fladevise  

 sammentællinger vedrørende cariesstatus, og totalindex med hensyn til  

 gingivitis og plaque.
Der er mulighed for at notere sådanne sammentællinger for ialt 17  

 fortløbende nummererede statusregistreringer.
I Fig. 3 er vist  

 sammentællingerne svarende til eksemplet i Fig. 1. Der er endvidere mulighed  

 for at notere individuelle instruktioner i mundhygiejne, herunder fra gang  

 til gang at angive plaqueindex (Pli). Endelig findes et steriliseret  

 tanddiagram, hvorpå caries og fyldninger om ønskeligt kan indtegnes på  

 sædvanlig måde.
JOURNAL-DAGBOGEN (Fig. 4) er udformet således, at barnets navn,  

 personnummer og børnehave/skole kan anføres, hvorved identifikationen lettes,  

 hvis journalen forlægges.
Det vil være hensigtsmæssigt i statuskolonnen at  

 angive nummeret for den statusregistrering, der danner grundlag for de  

 eventuelle behandlinger.
Kolonnen længst til højre på journalen kan benyttes  

 til tandlægens kvittering for afsluttet behandling.
En oversigt over  

 recidiverende aphters optræden kan anføres nederst på journalen.
 Ensartet TERMINOLOGI og ensartede FORKORTELSER vil lette tydningen af  

 journalen i de tilfælde, hvor barnet overflyttes til en anden tandlæge inden  

 for den samme børnetandpleje eller til en anden børnetandpleje.
BILAG 4 VEJLEDENDE RETNINGSLINIER FOR TANDBEHANDLING AF PSYKIATRISKE PATIENTER Cirkulæreskrivelse udsendt af Amtsrådsforeningen i Danmark efter  

 anbefaling fra Indenrigsministeriet, 1980.
De psykiatriske sygehuse/afdelinger yder til deres patienter odontologisk  

 service i et omfang, som så vidt muligt ligestiller patienterne med den  

 øvrige befolkning.
Omfanget bestemmes dels af sygehusopholdets varighed, dels  

 af patienternes psykiske eller somatiske tilstand.
Da patienterne på de psykiatriske sygehuse fortsat omfattes af  

 bestemmelserne om tandpleje i medfør af lov om offentlig sygesikring, og for  

 børns vedkommende lov om tandpleje, kan de alternativt vælge at få behandlet  

 deres tænder i henhold til de pågældende bestemmelser, forudsat deres  

 helbredstilstand tillader det.
I disse tilfælde må de sygesikrede selv  

 afholde patientandelen af tandlægens honorar.
 Behandlingen på de psykiatriske sygehuse/afdelinger omfatter tre  

 patientkategorier:
 1. Langtidspatienter, såvel indlagte som dagpatienter.
 2. Kroniske patienter i ambulant behandling eller  

 under periodisk indlæggelse.
 3. Korttidsindlagte patienter.
 Den odontologiske service til de tre patientkategorier ydes således:
1. Langtidspatienter tilbydes tandpleje i fornødent  

 omfang til at sikre bevarelsen af tand-, mund- og kæberegionen i god  

 funktionsdygtig stand.
For børns vedkommende tilbydes udover behandlende  

 tandpleje såvidt muligt tillige forebyggende tandplejeforanstaltninger i  

 overensstemmelse med principperne i lov om tandpleje og Indenrigsministeriets  

 bekendtgørelse herom, jf. bilag 2 samt foranstående retningslinier.
2. Kroniske patienter i ambulant behandling eller  

 under periodisk indlæggelse tilskyndes til at søge tandlægehjælp på egen  

 hånd, hvis vedkommendes tilstand gør det realistisk at forvente, at de kan  

 gennemføre det.
Kroniske patienter under periodisk indlæggelse kan med  

 mellemrum tilbydes odontologisk undersøgelse med henblik på efter behov at  

 anspore dem til selv at søge tandlægehjælp.
Patienter hvis psykiske eller  

 somatiske tilstand gør det urealistisk at forvente, at de søger tandlægehjælp  

 på egen hånd, tilbydes tandpleje i samme omfang som langtidspatienter.
 3. Korttidsindlagte patienter har kun adgang til  

 odontologisk behandling i de tilfælde, hvor behandlingen indgår som et  

 væsentligt led i den øvrige behandling, samt til nødvendig foreløbig  

 behandling, herunder af akutte tilstande, med sigte på at undgå en  

 forringelse af tandforholdene i indlæggelsesperioden.
ALMINDELIGE BEMÆRKNINGER Den psykiatriske behandling tilsigter, at så mange patienter som muligt  

 atter kommer til at leve et normalt liv.
Til dette hører, at de søger  

 tandlæge regelmæssigt og får gennemført tandbehandling på samme måde som  

 andre raske mennesker.
Psykiatriske patienter behøver imidlertid ofte hjælp  

 til gennemførelse af tandpleje, blandt andet fordi de kan blive disponerede  

 for tandsygdomme i højere grad end normalt på grund af mundtørhed, opstået  

 ved brugen af psykofarmaka, som indgår i den psykiatriske behandling.
Har  

 patienterne ydermere aftagelige tandproteser, kan der opstå betydelige  

 vanskeligheder ved at bruge proteserne, hvis der foreligger mundtørhed.  

 Endvidere kan lang tids anvendelse af visse psykofarmaka komplicere  

 fremstilling og brug af aftagelige tandproteser, fordi denne  

 medicinanvendelse ofte medfører forandringer i ansigts- og kæbemuskulaturens  

 funktion, hvorved patienterne ustandselig udfører uvilkårlige bevægelser af  

 læberne, tungen og underkæben.
Endelig kan de psykiatriske tilstande medføre,  

 at patienterne bliver initiativløse, således at de undlader at gennemføre den  

 nødvendige mundhygiejne og den regelmæssige og mere hyppige tandlægekontrol,  

 som er afgørende for at begrænse forekomsten og videreudviklingen af  

 tandsygdomme.
 Selve tandbehandlingen kan i en del tilfælde være tidsrøvende, dels på  

 grund af de nævnte forhold, dels fordi psykiatriske patienter kan være så  

 ængstelige og mistroiske, at tandbehandlingen kun kan gennemføres under  

 helbedøvelse.
