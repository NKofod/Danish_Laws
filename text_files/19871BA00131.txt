Nr BSF 131 Forslag til folketingsbeslutning om en aktiv dansk indsats mod  

 undertrykkelsen af det kurdiske folk Fremsat af Pelle Voigt (SF) Tommy Dinesen (SF) Inger Harms (SF) Birgitte  

 Husmark (SF) Riishøj (SF) Ebba Strange (SF) den 1. marts 1988 Folketinget opfordrer regeringen til:
1. kraftigt at fordømme alle overgreb mod det kurdiske folk, uanset i hvilket land de finder sted, og hvad enten de sker ved terrorbombninger af byer, med kemiske våben, med politisk og national forfølgelse, tvangsforflyttelse, tortur eller på anden måde, samt at vende sig imod den fortsatte undertrykkelse af det kurdiske folk i alle relevante internationale forsamlinger, herunder Europarådet, FN og EPS, 2. at lade kurderne - uanset oprindelsesland - betegne som kurdere i papirer udstedt af danske myndigheder, dersom de selv ønsker det; denne betegnelse tilføjet angivelsen af deres statsborgerskab, 3. at sikre indført det kurdiske sprog i modersmålsundervisningen på linje med alle andre sprog, som indvandrere og flygtninge i Danmark undervises i, 4. at sikre kurdere i Danmark de samme muligheder for tolkebistand på deres eget sprog, som stilles til rådighed for andre folkegrupper.
Bemærkninger til forslaget Almindelige bemærkninger Det kurdiske folk er et af de ældste kendte folk i Mellemøsten.
I 600-tallet kom kurderne under indflydelse af og gik gradvis over til islam.
I 1100-tallet kæmpede de under den kurdiske hærfører sultan Saladin sejrrigt mod de indtrængende korsfarere.
I 1500- og 1600-tallet kom det til stridigheder mellem Perserriget og Osmannerriget, som begge ønskede at sikre sig kurdernes land, Kurdistan.
I 1639 blev Kurdistan delt mellem Persien og det daværende Tyrkiet.
Helt op til 1. verdenskrig søgte kurderne gennem talrige opstande både i det persiske og det tyrkiske område at kaste fremmedåget af sig.
Med afslutningen af 1.
verdenskrig brød det tyrkiske imperium sammen, og i 1920 indgik Tyrkiet og de allierede en fredsaftale i Sevres i Frankrig.
Denne aftale indebar både oprettelsen af et frit Armenien og et frit Kurdistan.
Men efter Mustafa Kemals sejr udråbtes i 1923 de befriede områder som tyrkisk nationalstat, og de allierede indgik en ny fredsaftale med Tyrkiet, hvor både de kurdiske og armenske selvstændighedsønsker blev totalt tilsidesat.
De endelige grænsedragninger efter 1. verdenskrig har delt Kurdistan og det kurdiske folk imellem fem stater: Tyrkiet, Iran, Irak, Syrien og Sovjetunionen.
Antallet af kurdere kendes ikke præcist i Tyrkiet, Iran, Irak og Syrien.
Nogle anslår, at kurderne i Tyrkiet udgør godt 8 millioner, i Iran 3 millioner, i Irak 2,5 millioner og i Syrien ca. en halv million.
Men disse tal er sandsynligvis for lave.
Kurderne anses nemlig ikke i disse lande for en særlig folkegruppe og optræder derfor ikke særskilt i statistikken.
I Sovjetunionen viste en folketælling i 1970, at godt 300.000 kurdere lever i Sovjet, de fleste i Aserbajdsjan.
Fra Tyrkiet, Iran, Irak og Syrien har Danmark i tidens løb modtaget adskillige indvandrere eller flygtninge fra krigen og den nationale undertrykkelse i områderne.
Trods delingen har kurderne nemlig aldrig opgivet kampen for national selvbestemmelse, og talrige oprør og konstant borgerkrig og uro har hørt til dagens orden.
I Tyrkiet anerkender myndighederne simpelt hen ikke, at der findes noget, som hedder kurdere.
Sproget er forbudt, og forsøg på f.eks. at udgive en kurdisk ABC har ført til fængselsstraf for forfatteren.
Også i Danmark har den tyrkiske ambassade aktivt arbejdet for at bremse kurdiske indvandreres og flygtninges forsøg på at etablere kurser og anden undervisning i kurdisk.
I den seneste tid er krigshandlingerne over for kurderne blevet intensiveret med flybombardementer af kurdiske landsbyer og stillinger, endog helt ind i Irak - efter aftale med den irakiske regering.
Irak angriber jævnligt med kemiske våben som sennepsgas de kurdiske landsbyer for at knægte selvstændighedsbevægelsen.
I Iran kæmper mange kurdere sammen med modstandsbevægelsen mod ayatollahstyret i Teheran og udsættes for hård militær undertrykkelse.
Selv om Danmark ikke nu anerkender det kurdiske folks ret til et uafhængigt Kurdistan, er der ingen grund til den nuværende passivitet over for den massive undertrykkelse af kurderne, en undertrykkelse, der ofte antager et omfang og en karakter, der berettiger udtryk som folkemord.
Fornægtelsen af den kurdiske identitet og det kurdiske sprog bør ikke kopieres af danske myndigheder i deres omgang med kurdere, som kommer her til landet som flygtninge eller indvandrere.
Dette beslutningsforslag er en genfremsættelse af et i folketingsåret 1986-87, 1. samling, fremsat forslag til folketingsbeslutning (Beslutningsforslag nr.
B 170, se Folketingstidende 1986-87, 1. samling, forhandlingerne sp. 12529 og 12530 samt tillæg A sp. 5341).
Bemærkninger til forslagets enkelte punkter Ad 1 Terrorbombningerne af kurdiske landsbyer i Tyrkiet og Irak har, ligesom den gammelkendte militære undertrykkelse af kurderne, ikke givet det officielle Danmark anledning til at foretage sig noget særligt, hverken på egen hånd eller i de relevante internationale forsamlinger, hvor Danmark deltager.
Denne fortielsespolitik må standse.
Det kan ikke være rigtigt, at der findes økonomiske eller andre udenrigspolitiske interesser, der er så tungtvejende, at Danmark vender det blinde øje til denne blodige nationale undertrykkelse og i sidste konsekvens et moderne folkemord.
Derfor må regeringen overalt, hvor man har mulighed for det, protestere mod disse overlagte overgreb mod fundamentale menneskerettigheder og virke for internationale skridt til at bringe dem til ophør.
Ad 2 Efter gældende regler kan kurdere i Danmark ikke i deres identitetspapirer, udstedt af danske myndigheder, få lov at blive betegnet »kurder«, når de selv ønsker det.
Det er en urimelig og stiv praksis, hvis politiske indhold let kan forstås som medvirken til den nationale undertrykkelse i kurdernes oprindelseslande, der har tvunget dem til Danmark.
Ad 3 Store dele af kurderne i Danmark kan ikke eller ønsker ikke at tale tyrkisk.
Alligevel tvinges de til at modtage tyrkiskundervisning i stedet for undervisning i deres eget modersmål.
Efter officiel dansk opfattelse må kurdere, der ønsker at få modersmålsundervisning på deres eget sprog, oprette særlige private aftenskolekurser.
Hermed bidrager Danmark til den nationale undertrykkelse, som kurderne udsættes for i oprindelseslandet.
Den tyrkiske ambassade har tidligere været aktiv i forsøg på at forhindre, at den officielle modersmålsundervisning kunne ske på kurdisk, tilsyneladende med held.
Men det er ikke de danske myndigheder, der skal afgøre, hvilket sprog der er en kurders modersmål.
Det kan kun den pågældende selv afgøre.
At gennemtvinge undervisning i tyrkisk ville svare til, at sønderjyder, der under 1. verdenskrig var flygtet fra Tyskland til Sverige for at undgå skyttegravene i Flandern, i Sverige skulle tvinges til tyskundervisning.
Forslagsstillerne ville desuden gerne se et forslag i Radiorådet om en egentlig indvandrerradio på kurdisk, da den nuværende tyrkisksprogede radio dels ikke forstås af flere »tyrkiske« indvandrere, dels ofte har nægtet at optage indslag om kulturelle og andre kurdiske aktiviteter i Danmark.
Ad 4 En kurder, som skal i forbindelse med danske myndigheder, må have krav på, at der forefindes en tolk, som kan tale kurdisk, og på, at samtaler ikke skal foregå på et fremmed sprog, der måske oven i købet repræsenterer netop den undertrykkelse, kurderne flygter fra.
Derfor må det sikres, at kurdiske tolke er til stede i samme omfang, som de er det for andre indvandrergrupper.
