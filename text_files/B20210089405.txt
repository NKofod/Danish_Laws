Bekendtgørelse om offentliggørelse af kommunernes beslutninger efter lov om velfærdsaftaler på dagtilbudsområdet og folkeskoleområdet I medfør af § 6, stk. 3, i lov nr. 880 af 12. maj 2021 om velfærdsaftaler på dagtilbudsområdet og folkeskoleområdet fastsættes:
 § 1. Kommunens beslutninger efter kapitel 4 og 5 i lov om velfærdsaftaler på dagtilbudsområdet og folkeskoleområdet skal offentliggøres på kommunens hjemmeside i en samlet oversigt.
 Stk. 2. Oversigten efter stk. 1 skal indeholde både kommunalbestyrelsens beslutninger og beslutninger, der er truffet af kommunens udvalg eller administration efter § 5 i lov om velfærdsaftaler på dagtilbudsområdet og folkeskoleområdet.
 § 2. Oversigten efter § 1 skal indeholde følgende oplysninger:
 1) Hvilke lovbestemmelser på dagtilbudsområdet og folkeskoleskoleområdet, der er truffet beslutning om at fravige.
 2) Hvorvidt den enkelte lovbestemmelse fraviges helt eller delvist.
 3) Hvorvidt fravigelsen af den enkelte lovbestemmelse fraviges i hele kommunen, og hvis dette ikke er tilfældet, for hvilke tilbud m.v., fravigelsen gælder.
 4) Dato for beslutningen om at fravige lovbestemmelsen, samt angivelse af hvilken periode fravigelsen af den enkelte lovbestemmelse gælder.
 5) Angivelse af, hvornår eventuelle ændringer i kommunens beslutninger træder i kraft.
 6) Indholdet af beslutninger truffet i medfør af lovens § 9, stk. 2, 3 og 6, jf. bekendtgørelse om fravigelser af regler fastsat på bekendtgørelsesniveau på folkeskoleområdet i henhold til lov om velfærdsaftaler på dagtilbudsområdet og folkeskoleområdet.
 Stk. 2. Oversigten kan endvidere indeholde følgende oplysninger:
 1) Henvisning ved link til andre dele af kommunens hjemmeside, hvor der fremgår yderligere oplysninger om fravigelsen af den enkelte lovbestemmelse.
 2) Henvisning ved link til andre dele af kommunens hjemmeside, hvor der fremgår yderligere oplysninger om kommunalbestyrelsens beslutning om at fravige den enkelte lovbestemmelse.
 Stk. 3. Kommunen kan anvende en skabelon til brug for oversigten efter § 1, som Børne- og Undervisningsministeriet stiller til rådighed.
 Stk. 4. Kommunens beslutninger efter kapitel 4 og 5 i lov om velfærdsaftaler på dagtilbudsområdet og folkeskoleområdet, der ikke længere er gældende, skal fortsat fremgå af oversigten efter § 1.
 § 3. Bekendtgørelsen træder i kraft den 15. maj 2021.
 Stk. 2. Bekendtgørelsen ophæves den 30. september 2024.
