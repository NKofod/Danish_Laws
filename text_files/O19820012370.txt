 Offentliggørelsesmåden vedr. cirkulærer m.v.
 Rettet henvendelse til justitsministeriet om offentliggørelsesmåden for cirkulærer m.v.
(J. nr. 1982-372-69) Den 31. marts 1982 skrev jeg således til justitsministeriet:
»Hermed sender jeg en genpart af min skrivelse af 4. september 1981 til arbejdsministeriet (se ombudsmandens beretning for 1981, s. 22-23) vedlagt en genpart af ombudsmandens skrivelse af 27. maj 1981 til socialministeriet (se ombudsmandens beretning for 1980, s. 677-86) om den regelfastsættelse, som arbejdsministeriet og arbejdsdirektoratet foretager i henhold til loven om arbejdsformidling og arbejdsløshedsforsikring.
Jeg vedlægger endvidere en genpart af arbejdsministeriets skrivelse af 16. december 1981 til mig og af min skrivelse af d.d. til arbejdsministeriet.
 I skrivelsen af 4. september 1981 bad jeg arbejdsministeriet om (bl.a.) at oplyse, hvilke retningslinier der følges ved afgørelsen af, om en forskrift, der ikke er fastsat i bekendtgørelsesform, bør optages i Ministerialtidende, og hvorledes der sker offentliggørelse af forskrifter, der hverken søges optaget i Lovtidende eller Ministerialtidende.
Arbejdsministeriet har i den anledning i skrivelsen af 16. december 1981 oplyst, at de af arbejdsdirektoratet udarbejdede forskrifter, der udformes som cirkulærer, i almindelighed ikke optages i Ministerialtidende.
I stedet »offentliggøres« disse forskrifter i en »regelsamling for arbejdsløshedsforsikring«.
 Forholdet er således det, at en stor del af de administrative forskrifter, som arbejdsdirektoratet fastsætter i henhold til loven om arbejdsformidling og arbejdsløshedsforsikring, ikke optages i Ministerialtidende.
 Idet jeg henviser til ombudsmandslovens § 6, stk. 5, skal jeg bede oplyst, om justitsministeriet i sin egenskab af udgiver af Ministerialtidende har erfaring for, at det inden for andre lovgivningsområder på tilsvarende måde forekommer, at en væsentlig del af de administrativt fastsatte (tjeneste) forskrifter m.v. offentliggøres på anden måde end ved optagelse i Ministerialtidende.
« den anledning meddelte justitsministeriet mig følgende i skrivelse af 4. juni 1982:
 »Under henvisning til ombudsmandens skrivelse af 31. marts 1982 skal justitsministeriet oplyse, at man er bekendt med, at et relativt stort antal cirkulærer m.v. fra andre ministerier og styrelser offentliggøres på anden måde end ved optagelse i Ministerialtidende.
Man skal samtidig henvise til, at administrationsdepartementet formentlig inden for den nærmeste fremtid vil afgive en redegørelse om statslige forskrifter for kommunernes virksomhed.
Redegørelsen vil efter det oplyste bl.a. indeholde en række nærmere oplysninger om offentliggørelsesmåden for cirkulærer m.v.
Når redegørelsen foreligger, vil justitsministeriet tage spørgsmålet op til nærmere overvejelse.
« I tilslutning til skrivelsen af 4. juni 1982 meddelte justitsministeriet mig følgende i skrivelse af 3. juni 1983:
» Som det fremgår af finansministerens redegørelse af 3. maj 1983 til folketinget om regelforenklingsarbejdet, ønsker regeringen at tage skridt til at sikre en mere effektiv distribution af administrative forskrifter.
Blandt andet med henblik herpå har regeringen anmodet retsinformationsrådet om at udrede de tekniske, økonomiske og juridiske forhold i forbindelse med oprettelse af en lovdatabase, der bl.a. skal sikre en bedre distribution af administrative forskrifter.
Denne udredning skal foreligge inden årets udgang og danne grundlag for regeringens stillingtagen til, om en sådan lovdatabase bør oprettes.
Forholdet til loven om Lovtidende og Ministerialtidende vil indgå i retsinformationsrådets overvejelser, og justitsministeriet vil på baggrund af rådets redegørelse overveje, hvorledes den fremtidige offentliggørelse af administrative forskrifter bør ske.« Jeg anerkendte i en skrivelse af 13. juni 1983 til justitsministeriet modtagelsen af ministeriets skrivelse, og jeg anmodede justitsministeriet om til sin tid at underrette mig om resultatet af ministeriets overvejelser - på baggrund af retsinformationsrådets redegørelse - om, hvorledes den fremtidige offentliggørelse af administrative forskrifter bør ske.
