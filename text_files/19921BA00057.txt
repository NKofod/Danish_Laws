Nr BSF 57 Forslag til folketingsbeslutning om at stille de fremsatte motorvejsplaner  

 i bero Fremsat af Tommy Dinesen (SF) Aage Frandsen (SF) Gade (SF) Ebba Strange  

 (SF) den 12. februar 1993 Folketinget pålægger regeringen at stoppe de fremsatte motorvejsplaner,  

 indtil den samlede overordnede trafikplan for hele landet, som et stort  

 flertal i Folketinget den 5. november 1992 pålagde regeringen at udarbejde,  

 foreligger.
Bemærkninger til forslaget I efteråret 1992 vedtog alle Folketingets partier, undtagen  

 Fremskridtspartiet, under en forespørgselsdebat (F 5), rejst af SF, en  

 dagsorden, som lød:
 »Idet Folketinget ved etableringen af EF's indre marked ønsker at  

 fremme de miljøvenlige transportformer, pålægger Folketinget regeringen at  

 tage initiativer til særligt at styrke jernbane- og søtransporten, herunder  

 kombitrafikken, under det kommende danske EF-formandskab og samtidig her i  

 Danmark arbejde for en udbygning af infrastrukturen, som kan understøtte EF's  

 jernbanepolitik.
Desuden pålægges det regeringen at udarbejde en samlet overordnet  

 trafikplan for hele landet.
Planen skal omfatte de anlægsarbejder og  

 investeringer, der må anses for nødvendige frem til år 2005.«, jf.  

 Folketingstidende 1992-93, forhandlingerne sp. 1460.
 Det er derfor SF's opfattelse, at de fremsatte lovforslag om de såkaldte  

 midtjyske tværveje (L 167 og L 180 Forslag til lov om visse  

 hovedlandevejsstrækninger) må afvente »landstrafikplanens«  

 færdiggørelse, fordi det under forespørgselsdebatten klart fremgik, at  

 »landstrafikplanen« skulle pege på de investeringer, der skulle  

 foretages frem til år 2005.
 Ligeledes fremgik det klart af debatten og dagsordenens tekst, at  

 regeringen under EF-formandskabet skulle arbejde for, at mere gods og flere  

 passagerer skulle overflyttes til skib og jernbane.
Det er SF's opfattelse, at igangsættelsen af byggeriet af de midtjyske  

 tværveje går direkte imod den nævnte dagsorden, og samtidig ser vi det som et  

 forkert signal for regeringen at udsende på nuværende tidspunkt.
De midtjyske  

 tværvejes byggeomkostninger beløber sig til 3,7 mia. kr. og er derfor af  

 anselig størrelse.
 SF havde håbet, at Folketinget ville afvente landstrafikplanen, således at  

 man fik et ordentligt og sagligt grundlag, der kunne pege på de nødvendige  

 investeringer frem til år 2005.
På den måde ville dansk trafikplanlægning blive baseret på saglige  

 kriterier og ikke, som det alt for ofte har været tilfældet, på ideen om, at  

 når nogle kommuner får trafikanlægsarbejder, så skal de andre også have, uden  

 hensyn til sammenhængen.
Eksempelvis blev der igangsat motorvejsbyggeri i  

 Vendsyssel, fordi et flertal i Folketinget havde vedtaget de faste  

 forbindelser på Storebælt.
De midtjyske tværveje er også en del af en sådan politisk studehandel.
De  

 blev vedtaget i forbindelse med vedtagelsen af Øresundsforbindelsen.
 SF deler ikke mange borgmestres tro på, at veje giver vækst, men vi er  

 naturligvis ikke modstandere af forbedringer af trafikale  

 sikkerhedsforanstaltninger som omkørselsveje og lign., så længe de anlægges  

 af hensyn til miljøet eller sikkerheden.
Bilag 1 Uddrag af Vejdatabankens årsrapport for hovedlandevejene, Vejdirektoratet,  

 Rapport 103, 1992.
