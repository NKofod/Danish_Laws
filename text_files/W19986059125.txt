Ankestyrelsens principafgørelse P-27-98 om beregning - pension - løbende erhvervsevnetabserstatning - pensionstillæg - pensionist gift med ikke-pensionist Resume:
 En løbende erhvervsevnetabserstatning var ikke omfattet af den lempeligere beregning af pensionstillægget for pensionister, gift med en person, der ikke modtager social pension.
Ankestyrelsen lagde vægt på, at opregningen i bestemmelsen udtømmende gør op med, hvilke af ægtefællens indtægter der ses bort fra, og at der ikke er mulighed for at dispensere herfra.
Bestemmelsen gælder således alene for indtægter, der hidrører fra personligt arbejde, delpension, kontanthjælp, sygedagpenge, arbejdsløshedsdagpenge, efterløn, delefterløn eller overgangsydelse.
 Love:
Lov om social pension - lovbekendtgørelse nr. 22 af 14. januar 1998 - § 29, stk. 2 Lov om højeste, mellemste, forhøjet almindelig og almindelig førtidspension m.v. - lovbekendtgørelse nr. 485 af 29. maj 2007 - § 26, stk. 3 Vejledninger:
Socialministeriets vejledning nr. 66 af 10. marts 1998 om social pension - pkt. 154 Sagsfremstilling:
 Ved beregning af pensionstillæg fandt kommunen ikke grundlag for at anvende pensionslovens § 29, stk. 2 for så vidt angik en midlertidig erhvervsevnetabserstatning.
Ankenævnet stadfæstede kommunens afgørelse.
Nævnet henviste til, at ifølge pkt. 136 i (dagældende) vejledning til pensionsloven er det alene de indtægter, der er opregnet i § 29, stk. 2, der kan ses bort fra ved beregning af pensionstillæg, og ifølge Ankestyrelsens praksis, jf.
SM P-7-95, gør opregningen i pensionslovens § 29, stk. 2 udtømmende op med, hvilke af ægtefællens indtægter, der kan ses bort fra.
Ved indgivelse af klagen havde fagforeningen anført, at en midlertidig erhvervsevnetabsydelse under revalidering er en kompensation for indtægtstab på sammenlignelig fod med sygedagpenge og arbejdsløshedsdagpenge.
I Ankestyrelsens tidligere afgørelser, offentliggjort i SM P-7-95, drejede sagerne sig om renteindtægter og en privat alderspension.
 Sagen blev behandlet i principielt møde med henblik på vurdering af, hvilke indtægter, der kan bortses fra ved beregning af indtægtsgrundlaget samt som supplement til SM P-7-95.
 Afgørelse:
 Ankestyrelsen fandt ikke grundlag for at ændre nævnets afgørelse.
 Ankestyrelsen fandt, at indtægter, der hidrører fra en løbende erhvervsevnetabserstatning, ikke er omfattet af den lempeligere beregning af pensionstillægget i pensionslovens § 29, stk. 2, der gælder for pensionister, der er gift med en person, der ikke modtager social pension.
 Ankestyrelsen lagde vægt på, at opregningen i § 29, stk. 2, udtømmende gør op med, hvilke af ægtefællens indtægter, der ses bort fra, og at der ikke er mulighed for at dispensere herfra.
 Ankestyrelsen fandt således, at bestemmelsen alene gælder for indtægter, der hidrører fra personligt arbejde, delpension, kontanthjælp, sygedagpenge, arbejdsløshedsdagpenge, efterløn, delefterløn eller overgangsydelse.
 Det bemærkedes, at bestemmelsen i § 29, stk. 2, der blev indført i pensionsloven ved lov nr. 1135 af 22. december 1993, oprindeligt ikke omfattede delefterløn, men at delefterløn blev indsat i bestemmelsen ved ændringslov nr. 86 af 8. februar 1995.
 Ankestyrelsen stadfæstede således ankenævnets afgørelse.
