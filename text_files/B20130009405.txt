Bekendtgørelse om ændring af bekendtgørelse om tilskud til projekter i fiskerihavne og på landingssteder § 1 I bekendtgørelse nr. 1204 af 22. oktober 2010 om tilskud til projekter i fiskerihavne og på landingssteder, som ændret ved bekendtgørelse nr. 1270 af 16. december 2011 og bekendtgørelse nr. 260 af 21. marts 2012, foretages følgende ændringer:
 1. Overalt i bekendtgørelsen ændres »FødevareErhvervs« til: »NaturErhvervstyrelsens«.
 2. I § 4, stk. 3, udgår »Fiskeridirektoratet og«.
 3. Efter § 5 indsættes før overskriften før § 6:
»§ 5 a.
Uanset § 5, stk. 2, 1. pkt., kan der ikke indsendes ansøgninger om tilskud i perioden den 1. februar til den 15. maj 2013.« 4. Efter § 7 indsættes:
»§ 7 a.
Uanset § 7 kan NaturErhvervstyrelsen træffe afgørelse om afslag eller delvist afslag for ansøgninger, hvis NaturErhvervstyrelsen vurderer, at 1) de samlede anslåede udgifter eller enkeltstående udgifter ikke er rimelige, 2) udgifterne ikke er tilskudsberettigede, jf. § 13, 3) ansøgningen ikke er tilstrækkeligt oplyst, 4) effekten af det ansøgte projekt ikke i tilstrækkeligt omfang bidrager til at opfylde formålet med ordningen, eller 5) effekten af det ansøgte projekt ikke står i rimeligt forhold til projektets samlede anslåede udgifter.« 5. § 10, stk. 1, nr. 1, affattes således:
 »1) at de nødvendige tilladelser fra offentlige myndigheder opnås inden anmodning om afsluttende udbetaling,«.
 6. I § 13, stk. 1, nr. 11, udgår »og«.
 7. I § 13, stk. 1, indsættes som nr. 13 og 14:
»13) udgifter i form af naturalydelser som omhandlet i art. 55 i Rådets forordning (EF) nr. 1198/2006 om Den Europæiske Fiskerifond (EFF), og 14) udgifter til køb af brugt udstyr og brugt materiel.« 8. I § 17 indsættes som stk. 7:
»Stk. 7. Uanset stk. 5 skal afsluttende udbetalingsanmodning, revisorerklæring og projektrapport være modtaget i NaturErhvervstyrelsen senest den 1. august 2015.« § 2 Bekendtgørelsen træder i kraft den 1. februar 2013.
