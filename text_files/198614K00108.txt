Nr BTL 108 Betænkning over Forslag til lov om forlængelse af Danmarks deltagelse i  

 det skandinaviske luftfartssamarbejde   

 Nr L 108 1986-87, 1. samling Afgivet af udvalget om offentlige arbejder Afgivet: 19870507 Udvalget har behandlet lovforslaget i en række møder og har herunder stillet spørgsmål til ministeren for offentlige arbejder, som denne har besvaret dels skriftligt, dels i samråd.
Udvalget har endvidere modtaget mundtlige og/eller skriftlige henvendelser fra:
Business Flight, Cimber Air, Conair, Djurslands Erhvervsråd, Eksportklubben Kronjylland, Erhvervenes Transportudvalg, Erhvervskontoret for Rosenholm Kommune, Erhvervskontoret, Tranebjerg, Erhvervskontoret, Århus Kommune, Erhvervsrådet for Ebeltoft Kommune, Erhvervsrådet for Hadsten Kommune, Erhvervsrådet for Langå Kommune, Erhvervsrådet for Silkeborg og Omegn, Erhvervsudvalget i Ry Kommune, Galten Erhvervsudvalg, Hammel Erhvervsudvalg, Hinnerup Erhvervsråd, Hørning Kommune, Kronjyllands Erhvervsråd, Maersk Air, Mariager Kommunes Erhvervsråd, Nørhald Erhvervsråd, Odder Kommunes Erhvervsudvalg, Purhus Kommunes Erhvervsråd, Rougsø Erhvervsråd, Rønde Erhvervsråd, Scandinavian Airlines System, Skanderborg Erhvervsråd, Sterling Airways, Sønderhald Erhvervsservice og Århus Erhvervskontaktudvalg.
Et af udvalgets spørgsmål har berørt miljøministerens ressortområde, nemlig spørgsmålet om SAS' planer om udskiftning til mere støjsvage fly.
Ministeren for offentlige arbejder har om dette forsikret, at SAS på lige fod med alle andre luftfartsselskaber, der beflyver danske lufthavne, selvfølgelig til enhver tid skal opfylde de regelsæt og krav, som måtte blive stillet af de danske myndigheder.
Ministeren for offentlige arbejder har desuden været i samråd om brev af 6. marts 1987, som Cimber Air, Conair, Maersk Air og Sterling Airways har sendt til udvalget som »Oplæg til luftfartspolitisk debat«.
I oplægget har de 4 selskaber fremsat en række forslag til ændringer i luftfartspolitikken.
Disse ændringer ligger ud over dem, der allerede er omtalt i bemærkningerne til lovforslaget, og som gennemføres samtidig med vedtagelse af lovforslaget.
Hovedønskerne er bortskaffelse af den konkurrenceforvridning, der ligger i charterafgiften, nogle felter på charterområdet og en mere generel adgang til at etablere ruter såvel fra København som fra provinsen til udlandet.
For så vidt angår charter er det over for udvalget oplyst, at ministeren for offentlige arbejder og ministeren for skatter og afgifter er i gang med et belyse spørgsmålet om charterafgiftens konkurrenceforvridning.
Med hensyn til rutespørgsmålene er udvalget bekendt med, at ministeren for offentlige arbejder har holdt møde med sin norske og sin svenske kollega og med SAS.
Udvalget er bekendt med, at drøftelserne har resulteret i, at SAS den 30. april 1987 har indbudt de øvrige skandinaviske selskaber til at deltage i oprettelse af et skandinavisk selskab, Comair.
Sigtet med dette selskab er, at det skal medvirke til at bibeholde og videreudvikle det skandinaviske trafiksystem, for at man i Skandinavien kan tage konkurrencen op med de store europæiske trafiksystemer med knudepunkter i London, Frankfurt og Amsterdam.
Endelig har udvalget stillet spørgsmål til ministeren for ofenrtlige arbejder om SAS' forhandlinger med SABENA om et eventuelt samarbejde med henblik på at være rustet til at klare den stadigt stigende konkurrence fra såvel europæiske og amerikanske som asiatiske flyselskaber.
Udvalget har noteret sig ministerens oplysning om, at de skandinaviske landes regeringer og parlamenter, afhængigt af karakteren af samarbejdet, vil blive inddraget i sagen.
Udvalget kan anbefale, at ministeren for offentlige arbejder godkender konsortialaftalens forlængelse til 30. september 2005, forlænger DDLs koncession tilsvarende og fortsætter det skandinaviske luftfartssamarbejde.
Et flertal (Det Konservative Folkepartis, Venstres, Det Radikale Venstres, Centrum-Demokraternes og Kristeligt Folkepartis medlemmer af udvalget) udtaler, at det dog er en forudsætning for denne anbefaling, at et »Comair-samarbejde« gennemføres, idet dette samarbejde efter flertallets opfattelse vil give mulighed for forøget aktivitet for andre skandinaviske selskaber, samtidig med at ideen i SAS om at samle det skandinaviske trafikunderlag i et stærkt internationalt selskab bevares.
Det er også en forudsætning for flertallets anbefaling, at SAS' eventuelle samarbejde med SABENA eller andre ruteselskaber sker på vilkår, der er tilfredsstillende for Danmark.
 Herefter indstiller flertallet lovforslaget til vedtagelse uændret.
Et mindretal (Socialdemokratiets og Socialistisk Folkepartis medlemmer af udvalget) indstiller lovforslaget til vedtagelse uændret.
Mindretallet anser det for bydende nødvendigt, at SAS på et rimeligt grundlag kan tage den fremtidige skærpede konkurrence på det internationale marked op, og undrer sig samtidig over regeringspartiernes langsommelighed med at få regeringens forslag gennemført.
Konkurrencen kræver en langsigtet planlægning om fremtidige strukturer, indkøb af nye flytyper og eventuelt samarbejde med andre selskaber, og endelig finder mindretallet det ønskværdigt, at det skandinaviske samarbejde bevares.
Mindretallet lægger også stor vægt på, at SAS' eventuelle samarbejde med andre selskaber styrker udviklingen af Københavns Lufthavn og antallet af arbejdspladser.
Ikast (KF) Ahlmann-Ohlsen (KF) Arentoft (KF) Lizzie Lichtenberg (KF) Svend Heiselberg (V) Lennart Larson (V) Arne Melchior (CD) Inger Stilling Pedersen (KRF) Ole Vagn Christensen (S) Erenbjerg (S) J.
K.
Hansen (S) fmd.
Lerke (S) Helge Mortensen (S) Jimmy Stahr (S) Tommy Dinesen (SF) Ole Henriksen (SF) Bilgrav-Nielsen (RV) Partierne FP og VS havde ikke medlemmer i udvalget.
