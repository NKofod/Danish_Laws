Bekendtgørelse om ændring af bekendtgørelse om hf-uddannelsen tilrettelagt som enkeltfagsundervisning for voksne (Styrket kursistevaluering) § 1 I bekendtgørelse nr. 746 af 1. juli 2008 om hf-uddannelsen tilrettelagt som enkeltfagsundervisning for voksne (hf-enkeltfagsbekendtgørelsen), som ændret ved bekendtgørelse nr. 1147 af 2. december 2008, foretages følgende ændringer:
 1. § 51 affattes således:
»§ 51. Kursisten skal løbende evalueres.
Evalueringen skal sikre, at den enkelte kursist får et klart billede af egne styrker, svagheder og fremskridt og give grundlag for at justere undervisningen.
Stk. 2. Resultatet af evalueringen drøftes med kursisterne og anvendes til at justere undervisningens progression og niveau i forhold til kursisternes faglige formåen.« 2. Efter § 51 indsættes:
»§ 51 a.
Der gives ikke afsluttende standpunktskarakterer (årskarakterer), men lærerne giver mindst to gange årligt kursisterne en vurdering af deres standpunkt i faget, jf. stk. 2. I fag, der afsluttes efter et semester, giver lærerne mindst to gange i løbet af fagets uddannelsestid kursisterne en vurdering af deres standpunkt, jf. stk. 2. Vurderingen skal danne grundlag for en vejledning af den enkelte kursist om, hvordan kursisten udvikler sin faglige progression, sine arbejdsmetoder m.v.
Stk. 2. Skolen beslutter, hvordan vurderingen af kursistens faglige standpunkt, jf. stk. 1, skal ske.
Skolen kan vælge at give kursisten standpunktskarakter i faget, at give kursisten skriftlige opgaver, der bedømmes med en karakter, eller at anvende andre evalueringsmetoder, der hviler på konkret dokumentation.
Stk. 3. Elever i stx-, hhx- og htx-uddannelsen, der undervises i fag eller forløb efter denne bekendtgørelse, har krav på standpunktskarakterer og afsluttende standpunktskarakterer (årskarakterer) efter reglerne i de pågældende uddannelser.« 3. § 54 ophæves.
 4. § 55, stk. 2, affattes således:
»Stk. 2. Før en afsluttende skriftlig prøve skal kursisterne have tilbud om at udarbejde en skriftlig opgave under eksamenslignende forhold.
Opgaven kan bedømmes med en karakter.« § 2 Bekendtgørelsen træder i kraft den 1. august 2009.
