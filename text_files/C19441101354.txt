--- skal jeg bede d'hrr. fremtidig at have opmærksomheden særlig henvendt  

 på lægelige erklæringer, der går ud på, at en tiltalt, hvis forbrydelse og  

 hidtidige optræden ikke umiddelbart har fremkaldt formodning om sjælelig  

 unormalitet, findes lidende af »depression« eller lignende  

 sjælelige abnormtilstande, som efter lægernes opfattelse begrunder  

 utilregnelighed.
Jeg må lægge overordentlig vægt på, at vigtige  

 generalpræventive hensyn ikke tilsidesættes ved, at domstolene lader sig  

 bestemme til at afsige frifindelsesdomme på grundlag af en sådan vidtstrakt  

 anvendelse af terminologien sindssygdom, og det er derfor påkrævet dels at  

 selve grundlaget for de lægelige slutninger med hensyn til den pågældendes  

 mentale tilstand underkastes en nøjere prøvelse og dels, at det over for  

 domstolene stærkt understreges, at den lægelige opfattelse og specielt den  

 lægelige terminologi ikke er afgørende med hensyn til  

 tilregnelighedsspørgsmålet.
Af samme grunde skal jeg endvidere anmode om, at alle sager, hvor  

 tiltaltes mentale tilstand af de lægelige myndigheder beskrives som  

 depression o.l., og hvor denne tilstand efter den lægelige opfattelse  

 begrunder utilregnelighed, forelægges mig, såfremt der efter statsadvokatens  

 opfattelse bør nedlægges påstand i overensstemmelse med de afgivne  

 lægeerklæringer.
Når der findes at burde nedlægges påstand om almindelig  

 straf, er forelæggelse kun fornøden i de tilfælde, hvor det hidtil har været  

 foreskrevet.
 Hvis påstand om idømmelse af almindelig straf ikke tages til følge af  

 underretten, bør sagen derhos forelægges med henblik på spørgsmålet om anke,  

 såfremt statsadvokaten ikke selv har ønsket at iværksætte anke til  

 landsretten.
 De af landsretten afsagte domme, der måtte gå imod anklagemyndighedens  

 påstande i disse sager, vil endelig være at forelægge med henblik på at søge  

 afgørelsen indbragt for højesteret.
