Fastholdelse af strakspåbud om at sikre at unge, som er omfattet af undervisningspligten, alene beskæftiges med de former for lettere arbejde, der er nævnt i bilag 7 Resume Arbejdstilsynet var på tilsynsbesøg hos virksomheden og afgav i den forbindelse strakspåbud om at sikre, at unge, som er omfattet af undervisningspligten, alene beskæftiges med de former for lettere arbejde, der er nævnt i bilag 7.
 Et enigt nævn fastholdt afgørelsen og lagde vægt på, at der ikke er tale om lettere arbejde, idet der er tale om skæring af fx rugbrød på en eldreven brødskæremaskine.
 Nævnet lagde desuden vægt på, at de unge undervisningspligtige arbejdede med en eldreven brødskæremaskine, og at unge undervisningspligtige ikke må arbejde hverken med maskiner eller i farlig nærhed heraf.
Den konkrete afgørelse Arbejdsmiljøklagenævnet har på møde den 29. januar 2019 behandlet [navn udeladt]s klage over Arbejdstilsynets afgørelse af 18. oktober 2018 med strakspåbud om at sikre, at unge, som er omfattet af undervisningspligten, alene beskæftiges med de former for lettere arbejde, der er nævnt i bilag 7, hos [navn udeladt], [adresse udeladt].
Nævnet traf følgende A F G Ø R E L S E Arbejdsmiljøklagenævnet fastholder Arbejdstilsynets afgørelse af 18. oktober 2018.
B E G R U N D E L S E Arbejdsmiljøklagenævnet lægger vægt på, at der ikke er tale om lettere arbejde, idet der er tale om skæring af fx rugbrød på en eldreven brødskæremaskine.
 Nævnet lægger desuden vægt på, at de unge undervisningspligtige arbejder med en eldreven brødskæremaskine, og at unge undervisningspligtige ikke må arbejde hverken med maskiner eller i farlig nærhed heraf.
Nævnet lægger til grund, at Arbejdstilsynet på tilsynsbesøg den 16. oktober 2018 hos virksomheden konstaterede, at der i virksomhedens butik var opstillet en eldreven brødskæremaskine.
Det blev oplyst, at der var ansat to undervisningspligtige unge på 15 år, og at arbejdet med at skære fx rugbrød på brødskæremaskinen var en del af deres daglige arbejde.
 Det fremgår af arbejdsmiljølovens regler om unges arbejde, at unge, som er omfattet af undervisningspligten, ikke må beskæftiges ved arbejde.
 Der kan fastsættes regler om, at undervisningspligtige kan have lettere arbejde inden for nærmere afgrænsede former for arbejde og under nærmere fastsatte betingelser og vilkår.
 Undervisningspligtige unge må have det samme lettere arbejde, som unge, der er fyldt 13 år.
 Det fremgår endvidere af reglerne om unges arbejde, at undervisningspligtige kun må beskæftiges med de former for lettere arbejde, som fremgår særskilt i reglerne på en liste.
 Det fremgår blandt andet af denne liste, at undervisningspligtige må beskæftiges med lettere ekspedition i forretninger, restauranter mv.
 Det fremgår endvidere af reglerne, at unge ikke må beskæftiges med eller være i farlig nærhed af maskiner, medmindre det er ufarlige husholdnings- eller kontormaskiner.
 Nævnet finder ikke, at en eldreven brødskæremaskine er en ufarlig husholdningsmaskine.
 Arbejdsmiljøklagenævnets afgørelse er truffet af et enigt nævn.
B E M Æ R K N I N G E R  T I L  K L A G E N Virksomheden har i klagen anført, at virksomhedens rugbrødsskære er indskærmet til kniven, så man ikke kan få fingrene ind, og at hvis en låge går op, stopper den med det samme med at skære.
 Virksomheden har hertil anført, at kniven er pakket helt ind, så man ikke kan komme ind til den.
 Virksomheden kan derfor ikke helt følge, at de unge ikke må skære.
Arbejdsmiljøklagenævnet skal til klagen bemærke, at vurderingen af undervisningspligtiges arbejde tages i lovens regel om, at unge, som er under 15 år, eller som er omfattet af undervisningspligten, ikke må beskæftiges ved arbejde.
Det er lovens hovedregel.
 Beskæftigelsesministeren er bemyndiget til at kunne fastsætte regler om, at undervisningspligtige kan have lettere arbejde inden for nærmere afgrænsede former for arbejde og under nærmere fastsatte betingelser og vilkår.
 Denne bemyndigelse er udnyttet gennem bekendtgørelse om unges arbejde, hvorefter unge, som er fyldt 13 år, kun må beskæftiges med de former for lettere arbejde, som er nævnt i bekendtgørelsens bilag 7 og 8.
 Undervisningspligtige må beskæftige sig med samme former for lettere arbejde, som unge, der er fyldt 13 år, og det er en forudsætning, at arbejdet ikke indebærer fare for de unges sikkerhed og sundhed.
 Arbejde med at skære rugbrød på en brødskæremaskine er efter reglerne om unges arbejde ikke lettere arbejde, som unge undervisningspligtige må udføre.
 Nævnet skal desuden bemærke, at det følger af reglerne om unges arbejde, at unge undervisningspligtige ikke må beskæftiges med eller være i farlig nærhed af maskiner, medmindre det er ufarlige husholdnings- eller kontormaskiner.
Nævnet har vurderet, at der ikke er tale om en ufarlig husholdnings- eller kontormaskine.
Som eksempel på en ufarlig husholdningsmaskine kan nævnes en støvsuger.
 Unge må ikke være beskæftiget med eller være i farlig nærhed af maskiner, da der kan opstå risiko for, at der kan indtræffe hændelser, som den unge med sin manglende erfaring, ikke kan overskue.
En maskine kan gå i stå, der kan komme noget i klemme, der kan falde noget af, man kan blive fristet til at pille ved maskinens dele eller reparere den.
Så maskinen behøver ikke i sig selv at være farlig.
Reglerne er metoderegler.
Derved ligner reglerne ikke de øvrige arbejdsmiljøregler.
Det hænger sammen med, at det som udgangspunkt er forbudt for de undervisningspligtige at udføre erhvervsmæssigt arbejde.
Disse unge er typisk 13, 14, 15 og 16 år.
R E G L E R Arbejdsmiljøklagenævnet henviser til Om Arbejdstilsynets ret til at afgive påbud:
 § 77, stk. 1, i lov om arbejdsmiljø, jf.
Beskæftigelsesministeriets lovbekendtgørelse nr. 1084 af 19. september 2017 Om unges arbejde:
 § 60, stk. 2 og 6, nr. 1, i lov om arbejdsmiljø, jf.
Beskæftigelsesministeriets lovbekendtgørelse nr. 1084 af 19. september 2017  § 29 og § 30, stk. 1 og 2, bilag 7, nr. 3 i Arbejdstilsynets bekendtgørelse nr. 239 af 6. april 2005 om unges arbejde, som er ændret ved bekendtgørelse nr. 1531 af 15. december 2017 Reglerne kan læses på de følgende sider.
O P L Y S N I N G E R N E  I  S A G E N Sagen er afgjort på grundlag af de akter, som klagenævnet har modtaget fra Arbejdstilsynet.
På klagenævnets vegne [Navn udeladt] [Stilling udeladt] Kopi til [Adressat udeladt] Regler Beskæftigelsesministeriets lovbekendtgørelse nr. 1084 af 19. september 2017 Kapitel 10 Unge under 18 år § 60 Stk. 2. Unge, som er under 15 år, eller som er omfattet af undervisningspligten, må ikke beskæftiges ved arbejde.
Stk. 6. Beskæftigelsesministeren kan tillige fastsætte regler om, 1) at unge, der er fyldt 13 år, kan have lettere arbejde inden for nærmere afgrænsede former for arbejde og under nærmere fastsatte betingelser og vilkår, Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Arbejdstilsynets bekendtgørelse om unges arbejde nr. 239 af 6. april 2005 som er ændret ved bekendtgørelse nr. 1531 af 15. december 2017 Kapitel 5 Beskæftigelse af unge, som er 13 - 15 år, eller som er omfattet af undervisningspligten § 29. Unge, som er under 15 år, eller som er omfattet af undervisningspligten, må ikke beskæftiges ved arbejde, jf. dog § 30 og § 31 samt §§ 43 - 46.
 § 30. Unge, som er fyldt 13 år, må kun beskæftiges med de former for lettere arbejde, som er nævnt i bilag 7 og 8. Det er en forudsætning, at arbejdet ikke indebærer fare for de unges sikkerhed og sundhed.
 Stk. 2. De unge må ikke beskæftiges med eller være i farlig nærhed af maskiner, medmindre det er ufarlige husholdnings- eller kontormaskiner.
Bilag 7 Liste over hvad unge, som er fyldt 13 år, må beskæftiges med, jf. § 30 Arbejdstilsynet 1) Lettere arbejde inden for landbrug, gartneri, rideskoler med fodring, udmugning, pasning af mindre husdyr samt heste, lugning, bær- og frugtplukning, plantning, grøntsagsopsamling samt lignende opgaver. ¬¬2) Lettere arbejde med modtagelse, sortering, optælling, prismærkning samt pakning af varer og emballage i butikker, supermarkeder og varehuse. ¬¬3) Lettere ekspedition i forretninger, restauranter mv. ¬¬4) Lettere rengøring, oprydning og borddækning. ¬¬5) Lettere manuel montering, dog ikke lodning og svejsning. ¬¬6) Lettere malearbejde, dog ikke sprøjtemaling. ¬¬7) Lettere manuelt arbejde, såsom ilægning i poser, kuverter og æsker, kontrol og pudsning af færdige produkter samt håndtering af rent vasketøj. ¬¬8) Lettere budtjeneste, herunder internt piccoloarbejde, og udbringning af aviser og reklamer samt salg af aviser og lignende. ¬¬9) Lettere arbejde med bogopsætning på biblioteker. ¬¬10) Lettere arbejde med desinfektion af ko-yvere og lignende med desinfektionsmidler og andre midler, der er godkendt til dette formål af Fødevaredirektoratet.
Midlerne må ikke være faremærkede eller indeholde organiske opløsningsmidler.
