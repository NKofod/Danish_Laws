Den 14. oktober 1996 undertegnedes i Tegucigalpa en moratorieaftale  

 imellem Danmark og Honduras om konsolidering af Honduras' gæld til den danske  

 stat.
Overenskomsten er i overensstemmelse med de retningslinier for  

 omlægning af Honduras' gæld (Agreed Minute on the Consolidation of the Debt  

 of the Republic of Honduras) som der blev opnået enighed om under  

 multilaterale forhandlinger i Paris den 1. marts 1996.
 Aftalen omfatter garanterede eksportkreditter på mere end et år ydet før  

 1. juni 1990 samt betaling af afdrag på gæld omlagt i henhold til  

 moratorieaftalen med Honduras af 20. februar 1991.
 For eksportkreditterne omlægges afdrag og renter, der ville være forfaldet  

 indtil 31. januar 1997, i alt ca. 13,8 mio. kr., til betaling i voksende  

 halvårlige rater over en 23-årig periode begyndende i 1997.
 De afdrag, som i henhold til den tidligere moratorieaftale ville være  

 forfaldet i 1996, i alt ca. 2 mio. kr., omlægges til betaling i lige store  

 halvårlige rater i perioden 2002 til 2006.
 Renten på udestående beløb fastsættes til 0,5% p. a. over London Interbank  

 Offered Rate (LIBOR) for 6-måneders lån i USD.
 Til de således beregnede rentebetalinger skal Danmark imidlertid for  

 såvidt angår den ikke tidligere omlagte gæld yde rentetilskud i henhold til  

 de vedtagne multilaterale retningslinier, således at denne gælds beregnede  

 nutidsværdi reduceres med 50%.
 Ifølge aftalen vil dennes bestemmelser være gældende under forudsætning  

 af, at Honduras opfylder en bestemmelse i ovennævnte Agreed Minute af 1.  

 marts 1996 gående ud på, at gyldigheden fra 1. februar 1996 til 31. januar  

 1997 afhænger af indgåelsen af en aftale imellem Den Internationale  

 Valutafond og Honduras.
