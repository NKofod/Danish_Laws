Om ret og pligt tilbud skal være på gennemsnitlig mindst 5 timer pr. dag (Til jobcentrene (staten i jobcentret) m.fl.) Regeringen indgik den 20. juni 2006 aftale med Socialdemokraterne, Dansk Folkeparti og Det Radikale Venstre om fremtidens velstand og velfærd og investeringer i fremtiden (Velfærdsreformen).
 Ved lov nr. 176 af 27. februar 2007 (lovforslag L 105) blev velfærdsreformens aftale om en forstærket indsats for at nedbringe ledigheden vedtaget af Folketinget.
 Det følger af velfærdsreformen og L 105, at kommunerne fra 1. januar 2008 skal give tilbud på mindst 25 timer om ugen, for at kommunerne kan få 65 pct. i refusion for kontanthjælp og starthjælp udbetalt under tilbudet.
 Det fremgår videre af L 105, at for at tilstræbe parallelitet mellem dagpengemodtagere og kontanthjælps- og starthjælpsmodtagere, vil alene tilbud, som er på mindst 5 timer om dagen i gennemsnit, blive medregnet, når det skal opgøres, om staten i jobcenteret har opfyldt kravet til at give tilbud.
 Arbejdsmarkedsstyrelsen skal på denne baggrund præcisere, at staten i jobcentrene fra 1. januar 2008 skal give forsikrede ledige tilbud med et timetal på gennemsnitlig mindst 5 timer om dagen  svarende til gennemsnitlig mindst 25 timer om ugen  når der gives ret og pligt tilbud efter lovens kapitel 16. Fx skal et ret og pligt tilbud på 4 uger være på mindst 100 timer.
 Hvis der er fastsat et højere timekrav i loven, skal dette overholdes.
Ordinært arbejde medregnes i opgørelsen af kravet om aktivering i mindst 5 timer om dagen i gennemsnit.
Det bemærkes, at de almindelige regler om, hvornår forsikrede ledige, der har ordinært arbejde, er undtaget for pligten til aktivering, gælder.
Ved tilbud om ordinær uddannelse, hvor det i almindelighed forventes, at personen anvender tid til forberedelse, kan forberedelsestid tillige medregnes ved opgørelsen af timekravet.
Er der tvivl om omfang af sædvanlig forberedelsestid, vil staten i jobcenteret kunne få vejledning hos den pågældende uddannelsesinstitution.
 Kravet om, at et tilbud skal være på gennemsnitligt mindst 5 timer om dagen, gælder også for andre aktører med rammeaftaler efter Serviceudbuddet og LVU-udbuddet og fremgår af tillægsaftalerne til disse to udbud.
 Kopi af dette brev vil blive sendt til aktørerne fra Serviceudbuddet og LVU-udbuddet til orientering.
