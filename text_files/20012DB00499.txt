Betænkning afgivet af Retsudvalget den  

 29. maj 2002 Betænkning over Forslag til folketingsbeslutning om  

 opløsning af foreningen Hizb-ut-Tahrir [af Per Dalgaard (DF) m.fl.] 1. Ændringsforslag Der er af Dansk Folkepartis medlemmer af udvalget stillet  

 1 ændringsforslag til beslutningsforslaget.
2. Udvalgsarbejdet Beslutningsforslaget blev fremsat den 23. april 2002 og  

 var til 1. behandling den 15. maj 2002. Beslutningsforslaget blev efter 1.  

 behandling henvist til behandling i Retsudvalget.
Møder Udvalget har behandlet beslutningsforslaget i 3  

 møder.
Spørgsmål Udvalget har stillet 12 spørgsmål til  

 justitsministeren til skriftlig besvarelse, som denne har besvaret.
To af  

 udvalgets spørgsmål og justitsministerens svar herpå er  

 optrykt som bilag 2 til betænkningen.
Bilag Justitsministerens svar på spørgsmål i  

 Folketingets spørgetime den 28. maj 2002 er optrykt som bilag 3 til  

 betænkningen.
3. Indstillinger og politiske bemærkninger Et flertal i udvalget (S, V, KF, SF, RV og EL)  

 indstiller beslutningsforslaget til forkastelse og vil stemme hverken  

 for eller imod det stillede ændringsforslag.
 Socialdemokratiets, Socialistisk Folkepartis og Det  

 Radikale Venstres medlemmer af udvalget kan ikke støtte  

 beslutningsforslaget i den form, det er fremsat i.
 S, SF og RV tager på det kraftigste afstand fra de  

 modbydelige og antidemokratiske ytringer, som er fremkommet fra foreningen  

 Hizb-ut-Tahrir på dennes hjemmeside, bl.a. med direkte opfordring til  

 vold og drab.
 Metoden til at undersøge og eventuelt forbyde  

 foreningen er imidlertid efter Ss, SFs og RVs opfattelse  

 ikke hensigtsmæssig via et beslutningsforslag.
 Folketinget bør kun med allerstørste  

 forsigtighed og kun efter meget grundigt forarbejde skride til lovgivning,  

 der opløser en forening.
 Flere juridiske eksperter har udtalt, at lovgivning er  

 anvendelig, andre, at lovgivning risikerer at træde  

 magtdelingsprincippet for nær (som f.eks. fastslået ved  

 Tvinddommen).
 I stedet bør den ansvarlige minister tage de  

 fornødne initiativer til at undersøge foreningen og derefter  

 mulighederne for at opløse denne efter grundlovens bestemmelser ved en  

 dom.
 S, SF og RV imødeser justitsministerens initiativer  

 og har noteret sig, at ministeren nu i offentligheden og også over for  

 Retsudvalget har tilkendegivet, at Rigsadvokaten straks ved en eventuel  

 tiltalerejsning bør undersøge muligheden for en  

 opløsning af foreningen.
Enhedslistens medlem af udvalget kan ikke støtte  

 beslutningsforslaget.
Allerede fordi det ville være i dyb modstrid med  

 grundlovens § 3 og hele læren om magtdelingen, hvis Folketinget  

 blandede sig på den måde i anklagemyndighedens arbejde.
Enhedslisten mener, uanset hvad udfaldet bliver af den  

 konkrete sag, som anklagemyndigheden og politiet efterforsker i  

 øjeblikket, at Folketinget skal stramme mulighederne for at straffe  

 trusler mod grupper på samme måde, som man kan straffe trusler  

 mod enkeltpersoner.
Og partiet mener også, at man skal kunne få  

 en strafskærpelse, når man udøver vold eller chikane mod  

 personer på grund af deres etniske oprindelse, deres tro eller andet.  

 Det fremførte partiet under debatten om racismeparagraffen, som Dansk  

 Folkeparti   meget inkonsekvent   vil have fjernet.
Enhedslisten mener, at rene ytringer imødegås  

 bedst i en åben og demokratisk debat.
Demokratiet forsvarer sig bedst  

 ved, at så mange som muligt tager afstand fra de modbydelige ytringer  

 og på den måde fuldstændig får isoleret dem.
Og  

 når ytringer slår over i direkte trusler som i den omtalte  

 løbeseddel, skal man kunne straffes for det.
 Men Enhedslisten kan altså ikke støtte  

 forslaget om, at Folketinget skal blande sig i anklagemyndighedens arbejde.
 Et mindretal i udvalget (DF og KRF) indstiller  

 beslutningsforslaget til vedtagelse med det stillede  

 ændringsforslag.
 Dansk Folkepartis medlemmer af udvalget lægger  

 afgørende vægt på at understrege grundlovens  

 frihedsrettigheder, herunder foreningsfriheden, således som denne er  

 fastlagt i grundlovens § 78.
DF understreger, at det følger af grundlovens § 78,  

 at det er et centralt led i foreningsfriheden, at en forening aldrig kan  

 opløses administrativt.
En forening kan foreløbig forbydes  

 administrativt, men hvis det sker, skal der straks anlægges sag imod  

 den med henblik på at opnå domstolenes endelige beslutning om  

 dens opløsning.
Det antages undertiden i den juridiske litteratur, at en  

 specifik forening kan opløses af Folketinget, jf.
Henrik Zahle, »Dansk  

 Statsforfatningsret«, 1991, side 130 f.
Der findes kun et eksempel på,  

 at en forening er opløst ved lov, nemlig lov nr. 349 af 22. august  

 1941 om forbud mod kommunistiske foreninger og kommunistisk virksomhed.
Det  

 fulgte af lovens § 1, at »alle kommunistiske Foreninger og Sammenslutninger  

 forbydes, og de bestaaende kommunistiske Foreninger og Sammenslutninger vil  

 straks være at opløse«.
Det blev ved domstolene fastslået,  

 at foreningernes og sammenslutningernes eksistens var ophørt allerede  

 ved lovens ikrafttræden, således at en efterfølgende  

 retssag om opløsning ikke var nødvendig (Ugeskrift for  

 Retsvæsen 1942, 698 H).
Nogle juridiske forfattere mener, at det er tvivlsomt, om  

 opløsning af en forening ved lov stemmer overens med grundlovens § 3  

 om magtfordelingen mellem lovgivende, udøvende og dømmende  

 magt, jf. »Grundloven«, kommenteret udgave v.
Henrik Zahle, 1999, side 458.
Derimod er der ikke tvivl om, at en forening kan  

 opløses ved dom.
Det fremgår udtrykkeligt af grundlovens § 78,  

 stk. 2, der er sålydende: »Foreninger, der virker ved eller søger at nå  

 deres mål med vold, anstiftelse af vold eller lignende strafbar  

 påvirkning af anderledes tænkende, bliver at opløse ved  

 dom.« De øvrige bestemmelser i § 78 fastlægger  

 reglerne om foreningsfrihed (stk. 1), om midlertidig opløsning ved  

 regeringsforanstaltning (stk. 3), om indbringelse af sager om  

 opløsning af politiske foreninger for Højesteret (stk. 4) og om  

 fastsættelse af opløsningens retsvirkninger ved lov (stk.  

 5).
 Baggrunden for den konkrete sag, der har ført til  

 fremsættelsen af dette beslutningsforslag, er, at foreningen  

 Hizb-ut-Tahrir i en række sammenhænge, f.eks. på hjemmeside  

 på internettet og ved omdeling af løbesedler, har fremsat  

 strafbare ytringer med opfordringer til drab på »alle jøder«.  

 Der henvises til bilag 1 til beslutningsforslaget.
Foreningens handlinger har vakt bestyrtelse i  

 offentligheden, og fra mange sider er der opfordret til, at myndighederne  

 ikke kan forholde sig passivt til så alvorlige trusler.
Således  

 har professor Gorm Toftegaard Nielsen i Berlingske Tidende den 23. maj 2002  

 undret sig over regeringens uvilje i denne sag og udtalt, at foreningen  

 formentlig vil kunne opløses i henhold til grundloven.
Berlingske Tidende skriver således: »»Det er svært at forstå, at  

 man har fået en regering, der er hård og konsekvent på det  

 retspolitiske område, men som samtidig mener, at man ikke kan bevise,  

 at en bevægelse, der har en sådan hjemmeside, er voldelig.
Det  

 tyder jo på, at man på det verbale plan er hård, men ikke  

 ligefrem er det i praksis «, lyder  

 det hånligt fra Gorm Toftegaard Nielsen.« I samme artikel i Berlingske Tidende peger Gorm Toftegaard  

 Nielsen på den samme fremgangsmåde, som er anvist i dette  

 beslutningsforslag, nemlig at justitsministeren kunne bede Rigsadvokaten om  

 at undersøge, om ikke grundlovens krav om opløsning af  

 voldelige foreninger er opfyldt, og derefter lade en domstol drage  

 konsekvensen.
I samme artikel peger professoren på, at  

 justitsministeren som alternativ kunne fremsætte lovforslag om at  

 opløse foreningen.
 Den sidstnævnte mulighed   altså den samme,  

 som blev anvendt af Folketinget ved opløsningen af kommunistiske  

 foreninger i 1940   rejser imidlertid den betænkelighed, der er  

 nævnt foran, idet det måske kan anføres, at Folketinget  

 derved ville gå ind på den dømmende magts område.  

 Forholdet er netop, at opløsning af foreninger udtrykkeligt er  

 fremhævet som et domstolsanliggende i § 78, og der vil derfor  

 være en mulig konflikt i forhold til § 3, hvis Folketinget lovgiver  

 herom, jf. i denne forbindelse Højesterets dom af 19. februar 1999 i  

 Tvindsagen.
 Man kan med rette rejse det spørgsmål, om det  

 er nødvendigt, at Folketinget vedtager dette beslutningsforslag.  

 Rigsadvokaten kunne af egen drift beslutte at indbringe  

 spørgsmålet om foreningens opløsning for domstolene.  

 Eller justitsministeren kunne pålægge ham at gøre det.  

 Dette ville være yderst naturligt set i lyset af, at et flertal af  

 politiske partier har udtalt sig i dagspressen til støtte for, at  

 foreningen skal opløses eller søges opløst.
 Imidlertid er det et klart politisk problem, at  

 rigsadvokat Henning Fode den 24. maj 2002 har udtalt til Ritzaus Bureau, at  

 Rigsadvokaten ikke på egen hånd vil undersøge, om der er  

 grundlag for at lade domstolene tage stilling til spørgsmålet om  

 eventuel ophævelse af foreningen Hizb-ut-Tahrir i medfør af  

 grundlovens § 78.
Rigsadvokaten har begrundet dette med, at problemet er alt  

 for komplekst til, at han vil tage stilling til at undersøge en  

 sådan sag.
Kun hvis der foreligger en beslutning fra ministeren eller  

 Folketinget, vil Rigsadvokaten rejse sagen.
 Samtidig har justitsministeren oplyst, at hun ikke vil  

 anmode Rigsadvokaten om at undersøge, om foreningen kan opløses  

 ved dom.
Der er med andre ord ikke på nuværende  

 tidspunkt andre muligheder for at få iværksat en  

 undersøgelse om muligheden for at få foreningen opløst  

 end den, der anvises ved nærværende beslutningsforslag, nemlig at  

 Folketinget opfordrer justitsministeren til at anmode Rigsadvokaten om at  

 undersøge, om foreningen kan opløses ved dom.
Hvis denne  

 undersøgelse viser, at det fornødne grundlag er til stede,  

 forudsættes det naturligvis, at Rigsadvokaten vil indbringe sagen for  

 domstolene.
 Tjóðveldisflokkurin, Inuit Ataqatigiit og  

 Siumut var på tidspunktet for betænkningens afgivelse ikke  

 repræsenteret med medlemmer i udvalget og havde dermed ikke adgang til  

 at komme med indstillinger eller politiske udtalelser i  

 betænkningen.
 En oversigt over Folketingets sammensætning er  

 optrykt i betænkningen.
4. Ændringsforslag med bemærkninger Ændringsforslag Til teksten Af	et mindretal (DF), tiltrådt af et  

mindretal (KRF):
 1) Teksten affattes således:
» Bemærkninger Til nr. 1 Ændringsforslaget indebærer, at Folketinget  

 opfordrer regeringen til at anmode Rigsadvokaten om at undersøge, om  

 foreningen Hizb-ut-Tahrir kan opløses ved dom.
 Rigsadvokat Henning Fode har den 24. maj 2002 udtalt til  

 Ritzaus Bureau, at Rigsadvokaten ikke på egen hånd vil  

 undersøge, om der er grundlag for at lade domstolene tage stilling til  

 spørgsmålet om eventuel ophævelse af foreningen  

 Hizb-ut-Tahrir i medfør af grundlovens § 78.
Rigsadvokaten har begrundet dette med, at problemet er alt  

 for komplekst til, at han vil tage stilling til at undersøge en  

 sådan sag.
Kun hvis der foreligger en beslutning fra ministeren eller  

 Folketinget, vil Rigsadvokaten rejse sagen.
 Samtidig har justitsministeren oplyst, at hun ikke vil  

 anmode Rigsadvokaten om at undersøge, om foreningen kan opløses  

 ved dom.
På denne baggrund er ændringsforslaget  

 stillet.
Hvis beslutningsforslaget med den foreslåede ændring  

 vedtages, vil det betyde, at Folketinget opfordrer regeringen til at anmode  

 Rigsadvokaten om at undersøge, om foreningen kan opløses ved  

 dom.
Dette vil være i overensstemmelse med de  

 ønsker, der er rejst af ordførere for en række politiske  

 partier, bl.a.
Socialdemokratiet, SF og Det Radikale Venstre, der ligesom  

 Dansk Folkeparti ønsker, at Rigsadvokaten undersøger, om der er  

 det fornødne grundlag for at søge foreningen opløst ved  

 dom, jf. grundlovens § 78.
Inge Dahl-Sørensen (V)  

  Birthe Rønn Hornbech (V) nfmd.  

  Karsten Nonbo (V)  Jørgen Winther (V)  

  Peter Skaarup (DF)  Per Dalgaard (DF)  

 Helge Adam Møller (KF)  Lars Barfoed (KF)  

  Jann Sjursen (KRF)  Pia Gjellerup (S)  

  Lissa Mathiasen (S)  Morten Bødskov (S)  

  Per Kaalund (S) Sandy Brinck (S)  

  Anne Baastrup (SF) fmd.  Elisabeth Arnold (RV)  

  Line Barfod (EL) Tjóðveldisflokkurin, Inuit Ataqatigiit og  

 Siumut havde ikke medlemmer i udvalget.
Folketingets sammensætning Venstre, Danmarks Liberale Parti (V) 56 * Enhedslisten (EL) 4 Socialdemokratiet (S) 52 Kristeligt Folkeparti (KRF) 4 Dansk Folkeparti (DF) 22 Tjóðveldisflokkurin (TF) 1 Det Konservative Folkeparti (KF) 16 Inuit Ataqatigiit (IA) 1 Socialistisk Folkeparti (SF) 12 Siumut (SIU) 1 Det Radikale Venstre (RV) 9 Uden for folketingsgrupperne (UFG) 1 * Heraf 1 medlem valgt på  

 Færøerne Bilag 1 Oversigt over bilag vedrørende B 103 Bilagsnr.
Titel 1 Spm. 1 om, hvornår spørgsmålet om opløsning vil  

 blive forelagt Rigsadvokaten, til justitsministeren Spm. 2 om Rigsadvokatens afgørelse, til justitsministeren Spm. 3 om lande, hvor Hizb-ut-Tahrir er forbudt, til justitsministeren 2 Spm. 4 om antal sager efter straffelovens § 266 b, til justitsministeren 3 Spm. 5 om hjemmel til straks at lukke hjemmeside, til justitsministeren 4 Spm. 6 om kommentar til Fadi Abdullatifs udtalelser til Jyllands-Posten,  

 til justitsministeren Spm. 7 om opløsning af foreningen ved domstolene, til  

 justitsministeren Spm. 8 om drøftelse med Rigsadvokaten om mulighederne for at  

 søge foreningen opløst ved dom, til justitsministeren Spm. 9 om kommentar til kronik fra Berlingske Tidende 8/5-02: »Velkommen  

 til demokratiet!«, til justitsministeren Spm. 10 om kendskab til Hizb-ut-Tahrir i andre europæiske lande, til  

 justitsministeren Spm. 11, om en dansk forening, der opfordrer til drab, kan anses for en  

 forening med lovligt formål, til justitsministeren 5 Spm. 12 om kommentar til artikel fra Berlingske Tidende 23/5-02, til  

 justitsministeren 6 De offentligt tilgængelige dele af Rigsadvokatens redegørelse  

 af 27/4-98 om mulighederne for at søge rockerklubberne Hells Angels og  

 Bandidos opløst ved dom 7 1. udkast til betænkning 8 Svar på spm. 1 om, hvornår spørgsmålet om  

 opløsning vil blive forelagt Rigsadvokaten, fra justitsministeren Svar på spm. 2 om Rigsadvokatens afgørelse, fra  

 justitsministeren Svar på spm. 3 om lande, hvor Hizb-ut-Tahrir er forbudt, fra  

 justitsministeren 9 Svar på spm. 4 om antal sager efter straffelovens § 266 b, fra  

 justitsministeren 10 Svar på spm. 5 om hjemmel til straks at lukke hjemmeside, fra  

 justitsministeren 11 Svar på spm. 6 om kommentar til Fadi Abdullatifs udtalelser til  

 Jyllands-Posten, fra justitsministeren Svar på spm. 7 om opløsning af foreningen ved domstolene, fra  

 justitsministeren Svar på spm. 8 om drøftelse med Rigsadvokaten om mulighederne  

 for at søge foreningen opløst ved dom, fra justitsministeren Svar på spm. 9 om kommentar til kronik fra Berlingske Tidende  

 8/5-02: »Velkommen til demokratiet!«, fra justitsministeren Svar på spm. 10 om kendskab til Hizb-ut-Tahrir i andre  

 europæiske lande, fra justitsministeren Svar på spm. 11, om en dansk forening, der opfordrer til drab, kan  

 anses for en forening med lovligt formål, fra justitsministeren 12 Svar på spm. 12 om kommentar til artikel fra Berlingske Tidende  

 23/5-02, fra justitsministeren 13 2. udkast til betænkning Bilag 2 To af udvalgets spørgsmål til  

 justitsministeren og dennes svar herpå Spørgsmål nr. 1 er optrykt efter ønske  

 fra Socialdemokratiet.
 Spørgsmål nr. 11 er optrykt efter  

 ønske fra Dansk Folkeparti.
 Spørgsmål nr. 1:
 Ministeren bedes oplyse, hvornår  

 spørgsmålet om opløsning af Hizb-ut-Tahrir efter  

 grundlovens § 78, stk. 2, vil blive forelagt for Rigsadvokaten.
 Svar:
Der er som bekendt iværksat en politimæssig  

 efterforskning mod Hizb-ut-Tahrir og dens medlemmer i anledning af de  

 udtalelser om jøder, som foreningen har offentliggjort bl.a. via  

 foreningens hjemmeside.
Formålet med efterforskningen er bl.a. at  

 afklare, om der foreligger en overtrædelse af straffelovens § 266  

 b.
 Hvis politiets efterforskning fører til, at der  

 rejses tiltale mod enkeltpersoner, vil det efter min opfattelse være  

 naturligt, at anklagemyndigheden overvejer spørgsmålet om  

 opløsning af Hizb-ut-Tahrir, således at der, når  

 domstolenes afgørelse vedrørende de konkrete forhold  

 foreligger, kan tages stilling til, om der skal indledes en sag herom ved  

 domstolene.
 Jeg har orienteret Rigsadvokaten herom.
 Spørgsmål nr. 11:
Finder ministeren i almindelighed, at en dansk forening,  

 der opfordrer til drab, kan anses for en forening med lovligt  

 formål? Svar:
 Har en forening et ulovligt øjemed, vil foreningen  

 kunne opløses ved dom efter de nærmere regler herom i  

 grundlovens § 78, stk. 2 5.
 En forenings øjemed vil være ulovligt, hvis  

 foreningens formål som sådant er ulovligt, hvis foreningen virker  

 ved ulovlige midler, eller hvis foreningen søger at opnå et i  

 øvrigt lovligt formål ved ulovlige midler.
 En forening, der har som sit formål at opfordre til  

 drab, vil således have et ulovligt øjemed.
 Om den nærmere vurdering af, hvad der kan siges at  

 være en forenings øjemed, henviser jeg til min  

 redegørelse under 1. behandlingen af beslutningsforslaget den 15. maj  

 2002.
Bilag 3 Justitsministerens svar på spørgsmål i  

 Folketingets spørgetime den 28. maj 2002 Optrykt efter ønske fra Venstre og Det Konservative Folkeparti.
Spm. nr.
US 88:
 Peter Skaarup (DF):
 Spørgsmålet handler om den meget omdiskuterede organisation  

 Hizb-ut-Tahrir, som både har været omtalt i medierne og  

 også har været diskuteret her i Folketinget.
Vores grundlæggende opfattelse i Dansk Folkeparti er, at det er helt  

 oplagt, at hvis man, dengang man konstruerede grundlovens § 78, tænkte  

 sig, at den skulle bruges over for organisationer, ville det være meget  

 nyttigt, at man i dag bruger den over for Hizb-ut-Tahrir.
Vi har set  

 organisationen stå bag omdeling af løbesedler, hvor den  

 opfordrer til drab på jøder, og det er så krænkende  

 over for dansk mentalitet, dansk lovgivning og hele vores samfundssystem, at  

 det må der gøres noget ved.
Jeg har bemærket, at professor i strafferet, Gorm Toftegaard  

 Nielsen, har udtalt meget klart, at regeringen burde være mere aktiv  

 med at arbejde i retning af et forbud, og jeg vil godt spørge  

 justitsministeren: Hvor står man? Justitsministeren (Lene Espersen):
 Tak for spørgsmålet.
Jeg vil gerne starte med at understrege, at de udtalelser og den  

 løbeseddel, som Hizb-ut-Tahrir er fremkommet med, efter regeringens  

 opfattelse er totalt usmagelig, modbydelig og fuldstændig uacceptabel  

 og noget, som vi som et demokratisk samfund på det stærkeste  

 må tage afstand fra.
Jeg er utrolig glad for, at så mange  

 deltagere i den offentlige debat meget klart har tilkendegivet, at det er  

 fuldstændig uacceptabelt og usmageligt og er med til at skabe frygt og  

 bekymring i bl.a. jødiske kredse i Danmark, og jeg skal være den  

 aller-, allerførste til at beklage, at det har fået de  

 konsekvenser.
Jeg har i en besvarelse til Folketingets Retsudvalg også  

 meget klart givet udtryk for, at det er regeringens opfattelse.
I den fase, vi er inde i nu, er politiet er i gang med at efterforske  

 sagen.
I første omgang forsøger man at se, om man via  

 straffeloven kan finde grundlag for at rejse tiltale over for enkeltpersoner,  

 og her tænkes altså på de enkeltpersoner, som står  

 bag den usmagelige løbeseddel.
Jeg har tilkendegivet, at såfremt  

 politiets efterforskning viser, at der er grundlag for at rejse tiltale,  

 må anklagemyndigheden i det øjeblik, der er rejst tiltale i  

 sagen, efter min mening begynde at overveje spørgsmålet om  

 opløsning af Hizb-ut-Tahrir.
Men det er selvfølgelig klart, at  

 først, når den endelige afgørelse om det konkrete forhold  

 foreligger, kan man tage stilling til, om der skal rejses en sag ved  

 domstolene.
Det har jeg redegjort for i mit svar til Retsudvalget i  

 forbindelse med behandlingen af beslutningsforslag nr.
B 103.
Jeg vil gerne understrege, at forholdet har regeringens store  

 bevågenhed.
Men vi mener, at sagen må gå sin gang, og lige  

 nu afventer vi, at politiets efterforskning afsluttes.
 Peter Skaarup (DF):
Jeg synes selvfølgelig, det er fornuftigt, at der er igangsat en  

 efterforskning.
Men jeg vil godt sige, at der kan ikke være megen tvivl  

 om, at det, foreningen står for, er grotesk, udansk og i strid med  

 grundlovens § 78.
Derfor mener jeg, at der er to muligheder.
Den ene er, at et flertal her i  

 Folketinget eller ministeren selv sikrer, at der reelt nedlægges et  

 forbud, og at man efterfølgende kører en sag ved domstolene,  

 der følger op på det forbud.
Det er den ene mulighed, den  

 skrappe mulighed, kan man sige.
Den anden mulighed er, at ministeren beder rigsadvokaten rejse en sag.
Det  

 er nok den mest realistiske mulighed, og det er i øvrigt den, som et  

 flertal i Folketinget i Berlingske Tidende den 24. maj gav udtryk for, at det  

 var vigtigt at gribe til, for nu havde man mistet tålmodigheden med,  

 hvad der foregik.
Derfor vil jeg godt spørge ministeren: Hvor langt vil ministeren  

 gå? Når et flertal i Folketinget siger, at det er en god  

 idé, at ministeren henvender sig til rigsadvokaten, er det da et  

 vigtigt signal at sende, at ministeren også gør det.
Hvor langt  

 vil ministeren gå? Det er jo vigtigt, at signalerne herfra ikke er til  

 at misforstå for Hizb-ut-Tahrir.
 Justitsministeren (Lene Espersen):
 Jeg synes altså, der er to tempi i denne sag.
For det første har vi omkring politiets efterforskning, og her  

 mener jeg altså, det rigtige er, at det må være  

 anklagemyndigheden, som overvejer spørgsmålet, om der skal  

 indledes en sag om opløsning af Hizb-ut-Tahrir.
Det finder jeg er den  

 rigtige fremgangsmåde, og jeg har ikke til hensigt at ændre min  

 indstilling til det spørgsmål.
Processen er nemlig sådan,  

 at først, når politiets efterforskning over for enkeltpersoner  

 er afsluttet, og såfremt der bliver rejst tiltale, er det rigtigt, at  

 anklagemyndigheden går ind i sagen, og det har jeg orienteret  

 rigsadvokaten om.
Derfor mener jeg sådan set, at sagen forløber  

 fuldstændig, som den skal, og jeg mener ikke, at hverken regeringen  

 eller Folketinget skal begynde at optræde som selvstændig  

 anklagemyndighed.
Det tror jeg faktisk også hr.
Peter Skaarup har stor  

 forståelse for.
Men det betyder jo ikke   og det vil jeg meget gerne understrege   at vi  

 skal være ligeglade i denne sag.
Tværtimod mener jeg netop, at de  

 frihedsrettigheder, som vi sætter så utrolig højt her i  

 landet, og ikke mindst hensynet til demokrati osv., medfører, at vi  

 som politikere skal tage meget klart afstand fra det, der foregår,  

 så det er fuldstændig klart, at vi ikke finder det acceptabelt.
 Peter Skaarup (DF):
Jeg tror, vi er enige om, at selvfølgelig skal man have lov til at  

 demonstrere, og der skal være ytringsfrihed, som grundloven også  

 sikrer.
Men her er tingene kommet ud på overdrevet, og derfor er  

 kraftige signaler nødvendige.
Jeg kan ikke forstå det, når ministeren siger, at alle er  

 enige om, at det er den rigtige måde, regeringen agerer på i  

 denne sag.
Hvordan kan det så være, at professor i strafferet,  

 Gorm Toftegaard Nielsen, kan rette en skarp kritik mod regeringens manglende  

 vilje til at afprøve muligheden for et totalt forbud mod  

 Hizb-ut-Tahrir, som han gør i Berlingske Tidende den 23, maj? Han  

 siger, det er svært at forstå, at man har fået en regering,  

 der er hård og konsekvent på det retspolitiske område, men  

 samtidig mener, at det ikke kan bevises, at en bevægelse, der har en  

 sådan hjemmeside, er voldelig.
I Berlingske Tidende den 25. maj peger Henning Koch, som er professor i  

 statsret, på to principielt mulige veje i forbindelse med et forbud mod  

 foreningen.
Den ene er opløsning af foreningen efter grundloven, og  

 den anden er, at Folketinget kan vedtage en lov, der nærmere  

 præciserer, hvad der skal forstås ved lovlige foreninger i  

 Danmark.
Jeg synes, vi er nødt til at komme videre her og nu.
Vi ved  

 godt, at politiet skal afprøve sagen, og at den måske skal for  

 domstolene, men så går der lang tid, og de signaler, vi har brug  

 for, skal komme nu.
 Formanden:
 Jeg skal sige, at der højst vil være to medspørgere  

 til hvert spørgsmål, og jeg har to medspørgere nu.
 Justitsministeren (Lene Espersen):
Til hr.
Peter Skaarup vil jeg sige: Ja, der er mange, der har udtalt sig i  

 denne sag, men jeg mener, det rigtige er, at vi afventer politiets  

 efterforskning.
At der så er andre eksperter, der har en anden  

 opfattelse af tingene, må man bare tage ad notam, men vi mener  

 altså, at den rigtige proces er, at man afventer politiets  

 efterforskning.
Angående de andre spørgsmål vil jeg sige, at vi havde  

 en meget lang debat her i Folketingssalen, da vi behandlede  

 beslutningsforslag nr.
B 103. Her redegjorde jeg meget detaljeret for, hvilke  

 muligheder der foreligger, og hvilke overvejelser man skal gøre sig,  

 for så vidt angår dette spørgsmål.
Men jeg mener  

 altså stadig, at den rigtige proces er, at vi afventer, at politiet  

 får gjort efterforskningen færdig.
Jeg er ret overbevist om, at hvis politiet finder tilstrækkeligt med  

 beviser for det, vil der ske retsforfølgning af de personer, som har  

 overtrådt straffeloven.
Så bliver der rejst tiltale, og så  

 mener jeg, det er rigtigt, at anklagemyndigheden i den fase indleder sine  

 overvejelser i sagen.
Det har jeg orienteret rigsadvokaten om.
 Jeg tror ikke, at vi kan komme meget længere med den side af sagen.  

 Men som jeg sagde før, mener jeg også, det er helt rigtigt, at  

 vi tager klart og utvetydigt afstand fra de ytringer, så det er klart  

 for...
 Formanden:
Ja, tak! Hr.
Peter Skaarup.
 Peter Skaarup (DF):
Jeg synes ikke, der kan være megen tvivl om denne organisation.
Vi  

 kan se den ene handling efter den anden, som tyder på, at  

 organisationen står bag opbakning af terror, den støttede 11.  

 september-terrorismen i USA, og der er noget, der tyder på, at centrale  

 folk fra Hizb-ut-Tahrir har været i London og ifølge FBI haft  

 samtaler med centrale folk, der stod bag terroraktionerne den 11. september  

 2001. Derfor mener jeg egentlig ikke, der kan være så meget at  

 diskutere yderligere.
Jeg mener, der kun kan være én ting  

 tilbage, og det er handling.
 Rigsadvokaten udtalte til Ritzaus Bureau i fredags, den 24. maj 2002, at  

 han vil ikke selv igangsætte nogen initiativer, medmindre han enten  

 hører noget fra ministeren selv eller får et signal fra et  

 flertal i Folketinget, der meget klart siger, at der skal tages et initiativ.  

 Jeg synes, det er vigtigt, at ministeren giver bolden videre til  

 rigsadvokaten og giver det signal, at rigsadvokaten skal komme i gang, for  

 hvis vi skal afvente en domstolsafgørelse, ved ministeren jo godt, at  

 der kan gå flere måneder, før der sker noget.
 Justitsministeren (Lene Espersen):
Som jeg har tilkendegivet over for hr.
Peter Skaarup i min besvarelse af  

 det tidligere spørgsmål, har jeg orienteret rigsadvokaten om,  

 hvad regeringens stilling er i sagen, herunder spørgsmålet om,  

 hvornår anklagemyndigheden kan begynde at overveje  

 spørgsmålet om opløsning af Hizb-ut-Tahrir.
Vi  

 føler faktisk, at vi har fulgt den rigtige fremgangsmåde og har  

 vist den respekt, vi skal, for politiets efterforskning og  

 anklagemyndighedens muligheder for efterfølgende at vurdere, hvorvidt  

 der er grundlag for at foretage sig videre i sagen.
 Sandy Brinck (S):
 For Socialdemokratiet har det hele tiden været vigtigt at  

 understrege, at i denne sag bør ministeren kende sit ansvar som  

 øverste anklagemyndighed, og derfor var vi også tilfredse efter  

 det åbne samråd i Retsudvalget, hvor ministeren tilkendegav, at  

 ministeren vil forelægge sagen for statsadvokaten.
 Derfor lyder det lidt for mig, som om Dansk Folkeparti higer efter noget  

 teknisk, og derfor vil jeg godt spørge til det indholdsmæssige:  

 Hvis Folketinget siger, at justitsministeren skal forelægge sagen her  

 og nu, kan justitsministeren så se nogen forskel mellem det og den  

 proces, som er sat i gang med det tilsagn, vi har fået nu og også  

 har fået i samrådet? For mig lyder det lidt som om, at hvis  

 ministeren forelagde rigsadvokaten sagen her og nu, skulle han alligevel  

 afvente en politimæssig efterforskning, da jeg går ud fra, at vi  

 i dette land stadig bygger domstolsafgørelser på resultatet af  

 en efterforskning.
 Justitsministeren (Lene Espersen):
Jeg kan bekræfte fru Sandy Brincks forelæggelse af sagen og  

 udlægningen af den.
Det er fuldstændig korrekt, at det vil  

 være sådan, og det er klart, at man ikke kommer meget videre,  

 før politiet er færdig med efterforskningen.
 Per Dalgaard (DF):
Der er ingen tvivl om, at da grundloven i sin tid blev lavet, skulle § 78  

 netop tage højde for, at visse grupper ville fremme deres sag ved  

 hjælp af vold.
Hvad er så årsagen til, at ministeren i dag  

 ikke agter at tage den grundlovsparagraf i anvendelse med det samme i  

 forbindelse med denne sag? Jeg mener, det fremgår af det, vi har  

 drøftet mange gange her i salen, at det, som Hizb-ut-Tahrir har gjort  

 og skrevet og sagt, helt klart må være nogle forhold, som  

 gør, at man umiddelbart kan tage grundlovens § 78 i anvendelse frem  

 for at anvende racismeparagraffen, som ministeren, efter hvad jeg kan  

 forstå, vil gøre.
 Justitsministeren (Lene Espersen):
Til hr.
Per Dalgaard vil jeg sige, at jeg tror sådan set, jeg har  

 den samme opfattelse som et stort flertal af partierne her i Folketinget,  

 når vi har drøftet sagen såvel i Folketingssalen som i det  

 åbne samråd, Regeringen har ikke på nuværende tidspunkt taget stilling og  

 sagt, at sagen vil få det ene eller det andet udfald.
Det er ganske  

 enkelt for tidligt i processen at komme med den slags skråsikre  

 vurderinger af det rent juridiske synspunkt på nuværende  

 tidspunkt, og derfor har vi i stedet tilkendegivet, at hvis formålet  

 for det første er at strafforfølge de enkeltpersoner, som  

 står bag løbesedlen, og for det andet er at tage stilling til,  

 hvorvidt foreningen Hizb-ut-Tahrir kan opløses, og man samtidig  

 ønsker at få sagen rejst ved domstolene   ja, så er den  

 klogeste fremgangsmåde altså, at vi i første omgang  

 afventer, at politiets efterforskning bliver færdig, og om der kan  

 blive rejst tiltale.
Hvis der bliver rejst tiltale, er det fuldstændig  

 korrekt, at så kan anklagemyndigheden gå ind i sagen, og det har  

 jeg orienteret rigsadvokaten om.   

 Der er altså ingen grund til alt det her med at forsøge at  

 udlægge det, som om vi er ligeglade, eller om man kan gøre det  

 ene og det andet.
Det her det er den bedste fremgangsmåde,  

 såfremt man ønsker en seriøs behandling fra  

 myndighedernes side.
 Hermed sluttede spørgsmålet.
