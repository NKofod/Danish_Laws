Nr LSF 269 Forslag til Lov om ændring af lov om andelsboligforeninger og andre  

 boligfællesskaber(Stop for arrest og udlæg i en andel i en  

 andelsboligforening) Fremsat af boligministeren (Ole Løvig Simonsen) den 14. maj 1997 Vedtaget ved tredjebehandling den 30. maj 1997 Lov nr. 383 af 10/06/1997 § 1 I lov om andelsboligforeninger og andre boligfællesskaber, jf.  

 lovbekendtgørelse nr. 917 af 10. november 1994, som ændret ved § 4 i lov nr.  

 306 af 17. maj 1995 og § 2 i lov nr. 220 af 27. marts 1996, foretages  

 følgende ændringer:
 1. Efter § 6 indsættes:
» § 6 a.
Der kan ikke foretages arrest og udlæg i en andel i  

 en andelsboligforening, hvor der til andelen er knyttet retten til en bolig,  

 når det i vedtægten for andelsboligforeningen er fastsat, at andele i  

 andelsboligforeningens formue ikke kan gøres til genstand for arrest eller  

 eksekution, og at andelene ikke kan pantsættes.« 2. I § 11 a indsættes efter »§§»: »6  

 a,».
§ 2 Loven træder i kraft dagen efter bekendtgørelsen i Lovtidende.
Oprindeligt fremsat forslag § 1 I lov om andelsboligforeninger og andre boligfællesskaber, jf.  

 lovbekendtgørelse nr. 917 af 10. november 1994, som ændret ved § 4 i lov nr.  

 306 af 17. maj 1995 og § 2 i lov nr. 220 af 27. marts 1996, foretages  

 følgende ændringer:
 1. Efter § 6 indsættes:
» § 6 a.
Der kan ikke foretages arrest og udlæg i en andel i  

 en andelsboligforening, hvor der til andelen er knyttet retten til en bolig,  

 når det i vedtægten for andelsboligforeningen er fastsat, at andele i  

 andelsboligforeningens formue ikke kan gøres til genstand for arrest eller  

 eksekution, og at andelene ikke kan pantsættes.«.
 2. I § 11 a indsættes efter »§§»: »6  

 a,».
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Den 26. september 1996 afsagde Højesteret en kendelse, hvorefter en  

 andelsboligforenings vedtægtsbestemmelse om forbud mod arrest og eksekution  

 blev kendt ugyldig, idet Højesteret tillod, at udlæg til forauktionering i en  

 andel i en andelsboligforening kunne finde sted.
Højesteret udtalte bl.a. i  

 kendelsen, at salg af andelen på tvangsauktion alene ville kunne ske med  

 respekt af de forpligtelser og begrænsninger, som følger af vedtægten og  

 loven, hvorfor Højesteret ikke fandt det uforeneligt med  

 andelsboligforeningens interesser, at et ejerskifte finder sted som følge af  

 retsforfølgning, jf. retsplejelovens § 514, stk. 2. Højesteret fandt  

 endvidere ikke, at der med de i sagen oplyste vedtægter, som har karakter af  

 standardvedtægter, er truffet rimelige foranstaltninger til at hindre  

 skyldnerens råden, og at udlæg til forauktionering derfor kan finde sted i  

 medfør af retsplejelovens § 514 stk. 2 og 3.
 Højesterets kendelse indebærer et brud med hidtidig langvarig domspraksis,  

 hvorefter sædvanlige kreditorudelukkelsesklausuler i andelsboligforeningers  

 vedtægter er blevet respekteret af domstolene under henvisning til  

 retsplejelovens § 514, stk. 2 og 3.
 På baggrund af kendelsen blev der i marts 1997 nedsat en arbejdsgruppe  

 under Bygge- og Boligstyrelsen, som fik til opgave at redegøre for  

 problemstillinger ved gennemførelse af tvangsauktion over andelsboliger og  

 skitsere og vurdere mulige løsninger på disse problemer.
 Arbejdsgruppen afsluttede i april 1997 sit arbejde med afgivelse af  

 »Redegørelse fra arbejdsgruppen om gennemførelse af tvangsauktion over  

 andelsboliger«.
 Arbejdsgruppen har peget på to muligheder for løsning af de  

 problemstillinger, som beskrives i redegørelsen.
Den ene mulighed består i, at en række uafklarede spørgsmål vedrørende  

 afholdelse af tvangsauktion over en andel i en andelsboligforening afklares  

 gennem lovgivning og udarbejdelse af særlige standardvilkår for afholdelse af  

 tvangsauktion over andele i andelsboligforeninger.
Det nærmere indhold af  

 lovgivningen og standardvilkår har det som følge af den snævre tidsfrist for  

 arbejdsgruppens arbejde ikke været muligt at beskrive.
 Den anden mulighed er, at det besluttes gennem lovgivning at vende tilbage  

 til den hidtidige retstilstand, hvor tvangsauktion over en andel i en  

 andelsboligforening var udelukket, da der efter retspraksis ikke kunne  

 foretages udlæg i en andel i en andelsboligforening, såfremt foreningens  

 vedtægter indeholdt en kreditorudelukkelsesklausul.
Udelukkelse af tvangsauktion indebærer imidlertid ikke en fuldstændig  

 tilbagevenden til den tidligere retstilstand.
Dette ville kræve, at også  

 udlæg i en andel i en andelsboligforening udelukkes.
 Arbejdsgruppen har under henvisning til gruppens kommissorium ikke  

 beskæftiget sig med problemstillingerne omkring udlæg i en andel i en  

 andelsboligforening.
Da det må lægges til grund, at en række spørgsmål vedrørende udlæg i og  

 tvangsauktion over en andel i en andelsboligforening må anses for uafklarede,  

 foreslås det, at muligheden for at foretage arrest og udlæg i andele i  

 andelsboligforeninger udelukkes for fremtiden.
En udelukkelse af muligheden  

 for at foretage udlæg til forauktionering, vil indebære, at der heller ikke  

 vil kunne blive afholdt tvangsauktioner over andele i andelsboligforeninger.
 Boligministeriet har overvejet, om der er kreditorer, som inden lovens  

 ikrafttrædelse kan have opnået en individuel beskyttet rettighed over en  

 andel i en andelsboligforening gennem en andelshavers deponering af et  

 andelsbevis hos kreditor.
 Det er imidlertid Boligministeriets opfattelse, at deponering af et  

 andelsbevis ikke i sig selv giver en kreditor adgang til at søge sig  

 fyldestgjort i andelen, idet der ikke dermed er etableret en pantsætning.
I henhold til Boligministeriets normalvedtægt for en privat  

 andelsboligforening er andelsbeviset et bevisdokument.
Deponering af  

 andelsbeviset giver som nævnt ikke kreditor adgang til at tvangsrealisere  

 andelen eller en særlig fortrinsret til provenuet i tilfælde af salg af  

 andelen, men kreditor sikres via ihændehavelsen af andelsbeviset underretning  

 om debitors videresalg af andelen.
 Spørgsmålet har været drøftet i forbindelse med tidligere lovgivning.  

 Drøftelserne, der vedrører 2 lovforslag, er refereret i Redegørelsen fra  

 arbejdsgruppen om gennemførelse af tvangsauktion over andelsboliger af april  

 1997. Konklusionen på drøftelserne var i begge tilfælde, at der med den  

 foreslåede deponering ikke blev etableret en pantsætning af andelen.
På denne baggrund er det Boligministeriets opfattelse, at der ikke gennem  

 deponering af et andelsbevis er etableret en individuel beskyttet rettighed,  

 som berøres af lovforslaget.
Afgørelsen henhører under domstolene.
Alene de udlægshavere, som har fået foretaget udlæg før loven træder i  

 kraft, det vil sige dagen efter bekendtgørelsen i Lovtidende, vil kunne  

 indgive begæring om tvangsauktion.
Det kan således ikke udelukkes, at der vil  

 blive afholdt tvangsauktion over andele i andelsboligforeninger.
Højesteret  

 har i kendelsen af 26. september 1996 udtalt, at salg af andelen på  

 tvangsauktion alene vil kunne ske med respekt af de forpligtelser og  

 begrænsninger, som følger af vedtægten og loven.
 Det er hensigten på baggrund af arbejdsgruppens redegørelse at arbejde  

 videre med problemstillingerne vedrørende foretagelse af udlæg i og  

 afholdelse af tvangsauktion over andele i andelsboligforeninger med henblik  

 på eventuelt via lovgivning at løse udestående problemer.
Forslaget indebærer ikke en ændring af gældende ret i forhold til en  

 andelshavers konkurs, hvorefter der intet er til hinder for, at en andel  

 inddrages under konkurs og sælges af konkursboet ved almindelig frivillig  

 overdragelse.
Det fremgår af konkurslovens § 36, at aktiver, hvori udlæg for  

 skyldnerens gæld ikke kan foretages, kun indgår i konkursmassen, når dette er  

 særlig bestemt.
En sådan bestemmelse findes i konkurslovens § 37, hvorefter  

 boligret, der beror på andel eller aktiebesiddelse, kan inddrages under boet,  

 når dette er rimeligt begrundet i boets økonomiske interesse i inddragelsen.
Generelt kan om om konkurs bemærkes, at konkurs kun kan begæres, når  

 andelshaverens passiver overstiger aktiverne.
Ved en konkurs inddrager man  

 samtlige skyldnerens aktiver.
En konkurs er omkostningskrævende, og kreditor  

 skal som hovedregel stille sikkerhed for disse omkostninger.
Muligheden for at udelukke arrest og udlæg foreslås - udover at omfatte  

 andele i andelsboligforeninger - også at omfatte aktier i boligaktieselskaber  

 og anparter i boliganpartsselskaber.
Disse boligformer er undergivet samme  

 maksimalprisregler og øvrige bestemmelser, som gælder for andelsboliger.  

 Hertil kommer, at foretagelse af udlæg i disse boligtyper vil rejse samme  

 problemstillinger som et udlæg i en andel i en andelsboligforening.
Derimod vil bestemmelsen ikke hindre arrest og udlæg i anparter i  

 boligsamejer, jf. andelsboliglovens kapitel IV, eller andele i andre  

 boligfællesskaber, jf. andelsboliglovens kapitel IVA.
Disse boligformer kan  

 ikke længere etableres, og er iøvrigt forholdsvis sjældne.
De er ikke  

 undergivet maksimalprisregler.
Økonomiske konsekvenser Forslaget skønnes ikke at have væsentlige økonomiske konsekvenser.
Administrative konsekvenser Forslaget har ikke administrative konsekvenser.
Miljømæssige konsekvenser Forslaget har ikke miljømæssige konsekvenser.
Erhvervsøkonomiske konsekvenser Forslaget har ikke erhvervsøkonomiske konsekvenser.
Forhold til EU-retten Forslaget indeholder ikke EU-retlige aspekter.
Bemærkninger til de enkelte bestemmelser Til § 1 Til nr. 1 Som en konsekvens af Højesterets kendelse af 26. september 1996, hvorefter  

 Højesteret tillod udlæg til forauktionering i en andel i en  

 andelsboligforening, foreslås det, at det fremover gennem vedtægtsbestemmelse  

 skal være muligt at udelukke arrest og udlæg i en andel i en  

 andelsboligforening.
 Udelukkelse af arrest og udlæg er betinget af, at andelsboligforeningens  

 vedtægter indeholder udtrykkelig bestemmelse om, at andele i  

 andelsboligforeningens formue ikke kan gøres til genstand for arrest eller  

 eksekution (udlæg), således at den er et led i en generel ordning for  

 boligandelshaverne i andelsboligforeningen.
 Det er endvidere en forudsætning for udelukkelse af arrest og udlæg, at  

 andelshaveren ikke har mulighed for at stifte pant ved aftale, hvorfor også  

 pantsætning skal være udelukket i vedtægten.
 Den foreslåede bestemmelse hindrer ikke arrest og udlæg i en eventuel  

 fordring på betaling af penge, der tilkommer andelshaveren, efter at der er  

 truffet en beslutning i andelsboligforeningen om udlodning, eller arrest og  

 udlæg i en eventuel fordring på afregning af tilgodehavende overdragelsessum,  

 der er indbetalt til foreningen efter andelsboliglovens § 6, stk. 7.
Forslaget omfatter alene andele, hvor der til andelen er knyttet retten  

 til en bolig.
Andele med brugsret til lokaler, der udelukkende anvendes til  

 andet end beboelse, er ikke omfattet.
Reglerne i andelsboliglovens § 5 om  

 maksimalpriser og i lovens § 6 om bestyrelsens godkendelse af erhverver m.v.  

 gælder ikke for rene erhvervsandele, hvorfor en tvangsauktion over en  

 erhvervsandel ikke vil rejse samme spørgsmål, som en auktion over en andel  

 med brugsret til en bolig.
Derfor er der ikke fundet behov for at stoppe for  

 arrest og udlæg i erhvervsandele i andelsboligforeninger.
 Udelukkelse af udlæg vil også omfatte udelukkelse af udlæg efter  

 beslutning med særlig hjemmel i skattelovgivningen.
 Normalt kan arrest kun foretages i de genstande, som kan være genstand for  

 udlæg, jf. retsplejelovens § 631, stk. 2. Efter forslaget kan der ikke  

 foretages arrest i en andel i en andelsboligforening, når  

 andelsboligforeningens vedtægter som ovenfor anført indeholder en sædvanlig  

 kreditorudelukkelsesklausul.
 Forslaget vedrørende udelukkelse af udlæg i en andel i en  

 andelsboligforening skal endvidere ses i lyset af bestemmelsen i  

 andelsboliglovens § 6, stk. 7, hvorefter overdragelsessummen skal indbetales  

 til andelsboligforeningen, som efter fradrag af sine tilgodehavender  

 udbetaler resten til den fraflyttede andelshaver.
 Det vil derfor formentlig være andelsboligforeningen, som må påse, at en  

 eller flere udlægshavere får deres tilgodehavende, inden der afregnes videre  

 til andelshaveren, men spørgsmålet er uafklaret.
 Der findes ingen central registrering af denne type udlæg, så en  

 forudsætning for, at foreningen kan afregne til kreditor må være, at  

 udlægshaver eller fogedretten har givet andelsboligforeningen meddelelse om,  

 at der er foretaget udlæg i den pågældende andel.
 Endvidere kan der være foretaget flere udlæg i den samme andel i  

 andelsboligforeningen, og foreningen har ikke mulighed for at påse, at  

 udlægshaverne får deres tilgodehavende i den rigtige rækkefølge.
 Andelsboligforeningen har ikke nødvendigvis viden om størrelsen af  

 udlægshaverens krav og om spørgsmålet om påløbne renter og omkostninger.
 For andelsboligforeningerne vil der således være en mulighed for at begå  

 fejl i forbindelse med håndteringen af diverse udlæg og dermed være risiko  

 for at ifalde erstatningsansvar.
 Ved at udelukke at der kan foretages udlæg, vil foreningen ikke blive  

 udsat for denne økonomiske risiko.
Til nr. 2 Forslaget medfører, at den i lovforslagets § 1, nr. 1, foreslåede  

 bestemmelse om stop for arrest og udlæg i en andel i en andelsboligforening  

 tillige gælder aktier i et boligaktieselskab og anparter i et  

 boliganpartsselskab.
Til § 2 Det foreslås, at loven træder i kraft dagen efter bekendtgørelsen i  

 Lovtidende.
 Bestemmelsen indebærer, at der uanset stoppet for foretagelse af udlæg,  

 vil være et antal gyldige udlæg, som er foretaget i perioden fra afsigelsen  

 af Højesterets kendelse og til tidspunktet for lovens ikrafttrædelse.  

 Bestemmelsen er ikke til hinder for, at indehavere af sådanne udlæg kan  

 begære tvangsauktion over andelen i andelsboligforeningen.
Skriftlig fremsættelse Boligministeren (Ole Løvig Simonsen):
 Jeg tillader mig herved for Folketinget at fremsætte:
 Forslag til lov om ændring af lov om andelsboligforeninger og andre  

 boligfællesskaber. (Stop for arrest og udlæg i en andel i en  

 andelsboligforening).
(Lovforslag nr.
L 269).
Højesteret afsagde i september 1996 en kendelse, hvorefter en bestemmelse  

 i en andelsboligforenings vedtægt om forbud mod arrest og eksekution blev  

 tilsidesat, idet Højesteret tillod udlæg til forauktionering i en andel i en  

 andelsboligforening.
Kendelsen indebærer et brud med hidtidig langvarig  

 domspraksis, hvorefter sædvanlige kreditorudelukkelsesklausuler i  

 andelsboligforeningers vedtægter er blevet respekteret.
På denne baggrund blev der i marts 1997 nedsat en arbejdsgruppe under  

 Bygge- og Boligstyrelsen, der skulle se på problemstillinger ved  

 gennemførelse af tvangsauktion over andelsboligforeninger.
Arbejdsgruppen  

 afsluttede sit arbejde i april 1997 og har peget på to muligheder for løsning  

 af problemerne.
Den ene består i, at en række uafklarede spørgsmål i relation  

 til afholdelse af tvangsauktion afklares gennem lovgivning og udarbejdelse af  

 særlige standardvilkår, hvilket p.g.a. de snævre tidsrammer ikke har været  

 muligt nærmere at beskrive.
Den anden mulighed er gennem lovgivning at  

 udelukke tvangsauktioner.
Dette indebærer dog ikke en fuldstændig  

 tilbagevenden til den tidligere retstilstand, hvorefter udlæg også var  

 udelukket.
Arbejdsgruppen har p.g.a. dens kommissorium ikke beskæftiget sig  

 med problemstillingerne vedrørende udlæg.
 Da der således er en række uafklarede problemer vedrørende udlæg og  

 tvangsauktion i relation til andelsboligforeninger, foreslås det, at der  

 indføres et stop for foretagelse af arrest og udlæg.
 Det er hensigten, at der arbejdes videre med de nævnte problemstillinger  

 med henblik på eventuelt via lovgivning at løse udestående problemer.
 Forslaget hindrer således ikke, at udlæg, der er foretaget inden  

 lovforslagets ikrafttræden, resulterer i tvangsauktioner, men ifølge  

 Højesterets kendelse skal salg af andelen på tvangsauktion ske med respekt af  

 de forpligtelser og begrænsninger, som følger af vedtægter og loven.
 Forslaget skønnes ikke at have væsentlige økonomiske konsekvenser og har  

 ingen administrative, miljømæssige eller erhvervsøkonomiske konsekvenser,  

 ligesom det ikke indeholder EU-retlige aspekter.
 Idet jeg i øvrigt henviser til lovforslaget og de bemærkninger, der  

 ledsager det, skal jeg anbefale forslaget til Tingets velvillige behandling.
Bilag I dette bilag er (med mindre skrift) indsat den gældende formulering af de bestemmelser, der berøres af lovforslaget § 1 I lov om andelsboligforeninger og andre boligfællesskaber, jf.  

 lovbekendtgørelse nr. 917 af 10. november 1994, som ændret ved § 4 i lov nr.  

 306 af 17. maj 1995 og § 2 i lov nr. 220 af 27. marts 1996, foretages  

 følgende ændringer:
 1. Efter § 6 indsættes:
» § 6 a.
Der kan ikke foretages arrest og udlæg i en andel i  

 en andelsboligforening, hvor der til andelen er knyttet retten til en bolig,  

 når det i vedtægten for andelsboligforeningen er fastsat, at andele i  

 andelsboligforeningens formue ikke kan gøres til genstand for arrest eller  

 eksekution, og at andelene ikke kan pantsættes.«.
 2. I § 11 a indsættes efter »§§»: »6  

 a,».
§ 11 a.
Bestemmelserne i §§ 7 a og b finder tilsvarende anvendelse  

 på de i dette kapitel nævnte boligaktieselskaber og lignende.
§ 2 Loven træder i kraft dagen efter bekendtgørelsen i Lovtidende.
