 Henstillet til en kommune, at denne træffer foranstaltninger til  

 sikring af, at oplysninger om fordringer, som kommunen har indberettet  

 til Det Centrale Fordringsregister, snarest efter betalingen indberettes som  

 betalt.
 Endvidere henstillet til Told- og Skattestyrelsen, at styrelsen  

 træffer foranstaltninger til sikring af, at oplysninger om fordring, som af  

 en myndighed indberettes betalt, snarest herefter slettes  

 i Det Centrale Fordringsregister.
 En person klagede i beretningsåret over at være registreret fejlagtigt  

 i Det Centrale Fordringsregister, med den virkning at en bunden opsparing  

 ikke blev udbetalt rettidigt.
 Det fremgik af sagen, at klageren havde været i restance med betaling for  

 en daginstitutionsplads for januar måned 1991. Restancen blev betalt i  

 februar 1991, men det medfølgende rykkergebyr blev først betalt i april 1991.  

 Rykkergebyret blev derfor registreret i Det  Centrale Fordringsregister og  

 kunne eventuelt være årsagen til, at udbetaling af bunden opsparing blev  

 sendt via kommunen til brug for kommunens eventuelle modregning,  

 idet Told- og Skattestyrelsen i forbindelse med udbetalingen af den bundne  

 opsparing havde benyttet Det Centrale Fordringsregister medio maj.  

 Oplysningen om, at rykkergebyret var blevet betalt, var af ukendte årsager  

 ikke blevet tilføjet registeret, og Told- og Skattestyrelsen kunne ikke spore  

 årsagen hertil.
 Det blev dog oplyst, at klageren på tidspunktet for klagen ikke var  

 registreret i Det Centrale Fordringsregister.
Kommunen var fuldt tilsluttet Kommunedatas debitorsystem, hvilket bl.a.  

 indebar, at alle indbetalinger konverteredes i Kommunedata.
Ifølge kommunen  

 skulle der være sket sletning i Det Centrale  Fordringsregister ultimo april.
Det blev endvidere oplyst, at Told- og Skattestyrelsen kontrollerer  

  Kommunedatas båndoverførsel for logiske fejl.
Registrering af indbetalinger  

 m.v. foregår i Kommunedata, og der gemmes ikke historiske oplysninger  

 i Det Centrale Fordringsregister.
Told- og  Skattestyrelsen havde således  

 ikke mulighed for at svare på, om sletningen var sket umiddelbart efter, at  

 rykkergebyret var betalt.
Det blev endelig oplyst,  

 at Told- og Skattestyrelsen hvert år i februar måned udskriver samtlige  

 registrerede fordringer, således at myndighederne har mulighed for at sikre,  

 at der ikke fejlagtigt er registreret fordringer.
Efter forskrifterne for Det Centrale Fordringsregister må oplysningerne  

 bl.a. tilvejebringes ved, at fordringsoplysninger indgår fra en række  

 myndigheder på maskinlæsbart medium eller på blanketmateriale.
Oplysningerne  

 må endvidere tilvejebringes ved maskinel overførsel af oplysninger fra  

 nærmere opregnede registre.
 Det følger endvidere af forskrifterne, at registrerede oplysninger skal  

 slettes, når fordringerne indberettes betalt eller er bortfaldet.
 Registeret ajourføres mindst en gang om ugen.
 På baggrund af, at det registrerede gebyr på kr. 50,00 blev indbetalt i  

 april måned 1991, og således efter det af kommunen oplyste, burde være  

 slettet automatisk i Det Centrale Fordringsregister omkring den 25. i den  

 pågældende måned, fandt Registertilsynet det kritisabelt, at restancegebyret  

 fejlagtigt ikke var slettet, da man i forbindelse med udbetaling af bunden  

 opsparing benyttede oplysninger, som var registreret  

 i Det Centrale Fordringsregister medio maj 1991.
 Registertilsynet henstillede derfor til kommunen, at denne skulle træffe  

 foranstaltninger til sikring af, at oplysninger om fordringer, som kommunen  

 har indberettet til Det Centrale  Fordringsregister, snarest efter betalingen  

 indberettes betalt.
 Registertilsynet henstillede endvidere til Told- og Skattestyrelsen, at  

 styrelsen traf foranstaltninger til sikring af, at oplysninger om fordringer,  

 som af en myndighed indberettes betalt, snarest herefter slettes  

 i Det Centrale Fordringsregister.
 (* 1) Registertilsynets Årsberetning 1992 side 47.
