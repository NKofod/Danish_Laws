Ankestyrelsens principafgørelse P-1-97 om administration - betalingskommune - handlekommune - pension - bopælskommuneforpligtelse - § 112-institution Resume:
 For en person, der var optaget i en af de institutioner, som er opregnet i pensionslovens § 58, og som ikke havde haft bopæl uden foren sådan institution i en dansk kommune, påhvilede bopælskommunefor pligtelsen den første danske kommune, som den pågældende havde haft bopæl i.
 Kassation:
Der er kommet nye regler på området Love:
Lov om social pension - lovbekendtgørelse nr. 612 af 24. juni 1996 - § 57 Sagsfremstilling:
 Ankestyrelsen har behandlet 6 sager om personer, der alle er født i Grønland.
 De var som led i en aftale mellem Statens Åndssvageforsorg og Socialdirektoratet i Grønland blevet overført til Danmark i årene fra 1967 til 1975.
 De var først blevet anbragt på en institution i A kommune, hvor de boede i nogle år.
 Senere blev de overført til en institution i B kommune, hvor de fortsat havde ophold, da det blev aktuelt at rejse pensionssag for dem.
 B kommune sendte i august 1994 pensionsansøgningerne til A kommune under henvisning til §§ 57 og 58 i lov om social pension.
 A kommune returnerede ansøgningerne med henvisning til, at institutionen i A kommune på daværende tidspunkt var en statsinstitution.
 Ankenævnet fandt, at det var B kommune, der havde pligten efter lovens § 57, stk. 1.
Nævnet begrundede afgørelserne med, at de 6 personer ved tilflytningen til Danmark fik ophold i en statsinstitution, og at de efterfølgende fik ophold i en § 112-institution uden medvirken fra A kommune.
Nævnet fandt på den baggrund ikke, at reglen i § 58 i lov om social pension kunne finde anvendelse.
B kommune anførte i klagerne over nævnets afgørelser, at institutionen i B kommune i sin tid var en statsinstitution ligesom institutionen i A kommune.
De 2 institutioner var i forbindelse med udlægningen af åndssvageforsorgen pr. 1. januar 1980 blevet amtsinstitutioner.
 Sagen blev behandlet i principielt møde med henblik på afklaring af, hvilken kommune, der har forpligtelsen efter § 57, stk. 1, i lov om social pension i den situation, hvor en pensionsansøger under hele sit ophold i Danmark har været anbragt på institutioner for personer med vidtgående fysiske eller psykiske handicap.
 Afgørelse:
 Ankestyrelsen fandt, at det var med rette, at B kommune havde anmodet A kommune om at rejse sag om pension for de omhandlede personer.
Ankestyrelsen lagde vægt på, at de pågældende ikke havde haft bopæl uden for institution i en dansk kommune.
Forpligtelsen efter lovens § 57, stk. 1, måtte derfor - ligesom opholdskommuneforpligtelsen efter bistandsloven - påhvile den første danske kommune, som de omhandlede personer fik bopæl i.
 Ankestyrelsen ændrede således ankenævnets afgørelse.
 Da det var B kommune, der havde afgivet indstilling til revaliderings- og pensionsnævnet, var det i medfør af § 52, stk. 3, 2. pkt., B kommune, der umiddelbart skulle afholde udgifterne til de pågældendes pension.
 Da det drejede sig om personer, som den 1. januar 1992 havde ophold i en institution efter bistandslovens § 112, stk. 1, var det staten, der skulle afholde hele udgiften til pension, jf. § 14, stk. 5, 2. pkt., i lov nr. 399 af 6. juni 1991.
