Tvungen sambeskatning - vederlag for  

 brugsret I forbindelse med omstruktureringen af en koncern påtænktes  

 aktierne i et selskab, A, der er registreret og hjemmehørende på  

 øerne Turks & Caicos Islands overdraget til et dansk selskab,  

 B.
 Aktiviteten i A består i at udvikle og sælge computersoftware  

 samt udføre visse  serviceydelser i forhold til anvendelsen af den  

 udviklede software, herunder efterfølgende forbedringer,  

 vedligeholdelse og rettelser af programmerne.
 Ligningsrådet fik forelagt spørgsmålet, om det kunne  

 bekræftes, at indtægter, der udgjorde vederlag for udstedelse af  

 brugsret til computersoftwaren samt udførelse af serviceydelser i  

 henhold til anvendelsen af den pågældende computersoftware,  

 hverken helt eller delvist er finansielle indtægter i  

 selskabsskattelovens (SEL) § 32's forstand.
 SEL § 32's betingelse om kontrol er indiskutabelt opfyldt i denne sag,  

 ligesom betingelsen om, at der skal være tale om beskatning  

 væsentlig lavere end den danske også var opfyldt, idet der ikke  

 betales selskabsskat på Turks & Caicos Islands.
 Det var oplyst, at A på forespørgselstidspunktet havde 15  

 ansatte fordelt på 3 forskellige afdelinger, henholdsvis  

 Computersoftwareudviklings-, Service- og  

 Salgs/markeds-føringsafdelingen, men at der forventede en snarlig  

 udvidelse af medarbejderstaben.
Når computersoftwaren er færdigudviklet, indgår A  

 brugsaftaler med tredjemand, der mod vederlag opnår  

 tidsbegrænsede brugsrettigheder til den udviklede software.
A  

 påtager sig endvidere som en integreret og væsentlig del af  

 brugsaftalerne en forpligtigelse til løbende at yde service i forhold  

 til den software, tredjemand har opnået brugsret til.
 Det var endvidere oplyst, at vederlaget i henhold til kontrakterne om  

 brugsret og serviceydelser er opgjort samlet, hvorfor det ikke på  

 baggrund  heraf er muligt at foretage en fordeling, således at en del  

 henføres til brugsretten og en del henføres til  

 serviceforpligtigelserne.
Til støtte for at aktiviteten i A ikke er af finansiel karakter,  

 således at der ikke er tale om finansiel indkomst i SEL § 32's  

 forstand, anførte forespørger, at det er karakteristisk  

 for finansiel indkomst, at der er tale om passiv kapitalanbringelse, hvilket  

 ikke findes at være tilfældet her, jf. ovennævnte  

 beskrivelse af selskabets aktivitet, der udover softwareudvikling også  

 indebærer serviceydelser i form af løbende vedligeholdelse og  

 rettelse mv. af computerprogrammerne, samt at det forhold, at A  

 opretholder ejendomsretten til den udviklede computersoftware ikke er af  

 afgørende betydning i relation til kvalifikationen af finansiel  

 indkomst.
Særligt ikke i et tilfælde som her, hvor der er en  

 forretningsmæssig begrundelse for, at virksomheden vælger at  

 beholde ejendomsretten til det udviklede software, idet man har vurderet, at  

 indtjeningsmulighederne herved optimeres.
Såfremt Ligningsrådet måtte komme frem til, at  

 vederlaget, som tredjemand yder for brugen af softwaren, må anses for  

 finansiel indkomst er det repræsentantens opfattelse, at der skal ske  

 en opdeling af vederlaget på henholdsvis en del, der vedrører  

 serviceydelserne og en del, der vedrører brugsretten.
Det er  

 repræsentantens opfattelse, at den helt overvejende del af det samlede  

 vederlag må henføres til de serviceforpligtigelser, som A har  

 påtaget sig som en del af kontraktsgrundlaget.
Afslutningsvis er det oplyst, at de engelske skattemyndigheder ligeledes  

 er blevet forespurgt, om den oppebårne indkomst kan anses for finansiel  

 indkomst.
De engelske myndigheder har svaret, at indkomsten ikke er finansiel  

 indkomst i henhold til de engelske CFC-beskatningsregler.
Det er endvidere oplyst, at A's aftaleerhververe ikke opnår ret til  

 at ændre i eller videreudvikle programmerne.
Ved aftalerne som  

 indgås med kunderne opnår disse ret til mod betaling at kunne  

 udnytte den udarbejdede computer-software kommercielt.
Såfremt kunderne  

 uden betaling af det aftalte vederlag skulle gøre brug af  

 computer-softwaren, vil dette efter repræsentantens opfattelse  

 være at betragte som et kontraktbrud og ikke en krænkelse af  

 immaterielle rettigheder.
Styrelsen har anmodet repræsentanten om en nærmere  

 redegørelse for, hvad nærmere bestemt computersoftwaren  

 består i, samt en redegørelse for, hvorledes softwaren anvendes  

 af aftaleerhververne.
Repræsentanten har oplyst følgende:  

"Det skal for god ordens skyld præciseres, at vor klient  

 (licensgiver) mod vederlag giver 3. mand (licenstager) ret til at anvende de  

 af vor klient udarbejdede programmer.
Der er tale om spilleprogrammer, der  

 bl.a. kan udbydes til anvende via inter-nettet.
Licenstager udbyder typisk  

 programmerne til anvendelse via inter-nettet mod betaling." Styrelsens indstilling og begrundelse:
 Det følger af SEL § 32, stk. 1, at såfremt et selskab  

 kontrollerer eller har væsentlig indflydelse på et udenlandsk  

 selskab, hvis virksomhed i væsentlig grad er af finansiel karakter, og  

 hvis afkast beskattes væsentligt lavere end efter danske regler,  

 medregnes det udenlandske datterselskabs indkomst opgjort efter danske regler  

 ved opgørelsen af den skattepligtige indkomst for koncernens  

 moderselskab (tvungen sambeskatning).
 I medfør af SEL § 32, stk. 2, anses et datterselskabs virksomhed  

 for i væsentlig grad at være af finansiel karakter, hvis mindst  

 33 1/3 pct. af dets indtægter stammer fra finansiel virksomhed eller  

 fra forsikringsvirksomhed, eller hvis handelsværdien af dets  

 finansielle aktiver udgør mindst 33 1/3 pct. af handelsværdien  

 af selskabets samlede aktiver.
I forbindelse med ændring af bestemmelsen i SEL § 32, hvorved det  

 lovfæstedes, hvornår et udenlandsk selskab må antages at  

 drive finansiel virksomhed, anførtes i bemærkningerne til  

 lovforslag nr. 118 i 1995/96: "Som typiske eksempler på finansielle  

 aktiver kan nævnes fordringer, aktier, patenter og licenser m.v.  

 Tilsvarende vil finansielle indtægter eksempelvis kunne være  

 renter, udbytter, royalties, aktieavancer m.m." Af cirkulære nr. 82 af 29/5 1997, pkt. 7.2.4, fremgår  

 vedrørende fortolkningen af SEL § 32, stk. 2, at ophavsrettigheder som  

 hovedregel har status som finansielle aktiver.
Er der derimod tale om et  

 patent, som virksomheden selv har udviklet, og som ikke genererer  

 royaltyindtægter via andres  udnyttelse af patentet, har patentet dog  

 status som et ikke finansielt aktiv.
Tilsvarende gælder øvrige  

 ophavsrettigheder.
Hvis datterselskabet tillige driver virksomhed, der har ikke-finansiel  

 karakter, foretages en opdeling, således at det alene er  

 indtægter og udgifter, der har finansiel karakter, der indgår i  

 den tvungne sambeskatning, jf.
SEL § 32, stk. 4 samt cirkulærets pkt.  

 7.3.3.3.
 Begrebet finansiel virksomhed omfatter således helt generelt  

 royaltyindtægter erhvervet i kraft af andres udnyttelse af immaterielle  

 rettigheder.
 Det er herefter styrelsens opfattelse, at den omhandlede indtægt er  

 finansiel indtægt.
 Styrelsen har herved tillige henset til, at denne fortolkning er i  

 overensstemmelse med  OECD's Modelkonvention, hvilken konvention Danmark har  

 tiltrådt uden forbehold.
 I kommentarerne til Modelkonventionens artikel 12 er der foretaget en  

 afgrænsning af begrebet royalty overfor fortjeneste ved  

 erhvervsmæssig virksomhed, hvor punkterne 12-17 særligt  

 indeholder en analyse af, hvorvidt betalinger, der modtages som vederlag for  

 computersoftware, kan klassificeres som royalties.
Af pkt. 12.2. fremgår således, at "Karakteren af  

 betalinger, der modtages ved transaktioner, der indebærer  

 overførsel af computersoftware, afhænger af arten af de  

 rettigheder, som erhververen opnår som følge af den enkelte  

 aftale om anvendelsen og udnyttelsen af programmet.
Rettighederne til  

 computer programmer er en form for intellektuel ejendom." I pkt. 13.1. anføres: "Betalinger for erhvervelsen af delvise  

 rettigheder til copyright'en (uden afhænderen overdrager de fulde  

 rettigheder), vil være en royalty, når vederlaget er for  

 tildeling af rettigheder til at anvende programmet på en måde,  

 der uden sådan ret, ville betyde overtrædelse af  

 copyrightlovgivningen." Som eksempel herpå er nævnt retten  

 til at reproducere og til offentligheden at distribuere software, eller  

 retten til at ændre og offentligt fremvise programmet.
Heroverfor står den situation, hvor betalingen alene sker for retten  

 til at reproducere (kopiere) programmet på en sådan måde,  

 at betaleren sættes i stand til at anvende programmet, jf. pkt. 14:  

"Ved andre former for transaktioner er de rettigheder, der erhverves i  

 relation til copyright'en, begrænset til dem, der er nødvendige  

 for at sætte brugeren i stand til at anvende programmet, f.eks.  

 når erhververen er tildelt en begrænset ret til at reproducere  

 programmet.
Dette vil være den almindelige situation ved erhvervelsen  

 af en kopi af programmet.
De rettigheder, der overføres i  

 sådanne tilfælde, er specifikke for arten af computerprogrammer.  

 De tillader brugeren at kopiere programmet, f.eks. til brugerens computer  

 disk (hard drive) eller til arkiveringsformål. (...) Uanset at denne ret er indeholdt i lovgivningen eller er givet i henhold  

 til en licensaftale med copyright-indehaveren, er kopiering af programmet til  

 computerens hard drive eller "random Access memory" eller til  

 arkiveringsmæssige formål, nødvendigt for at anvende  

 programmet.
Der skal derfor bortses fra rettigheder i disse kopieringsformer,  

 når de alene sætter brugeren i stand til effektivt at anvende  

 programmet. (...) Betalinger i relation til disse typer af transaktioner skal  

 behandles som forretningsmæssig indkomst i overensstemmelse med art.  

 7." Det er i sagen oplyst, at betalingen sker for retten til at videreudnytte  

 delvise rettigheder til computersoftwaren med henblik på  

 indkomsterhvervelse for øje, jf. det forhold, at aftalererhververne  

 opnår ret til kommercielt at anvende softwareprogrammerne, idet disse,  

 som er computerspil, via inter-nettet mod betaling udbydes til en videre  

 kreds.
De rettigheder, der erhverves i relation til copyright'en, er  

 således ikke begrænset til dem, der er nødvendige for at  

 sætte brugeren i stand til at anvende programmet, jf.
OECD-kommentarens  

 pkt. 14. På baggrund heraf er det styrelsens opfattelse, at det af  

 aftaleerhververne (3. mand) erlagte vederlag som udgangspunkt må anses  

 for royalty med den konsekvens, at vederlaget i medfør af SEL § 32  

 skal inddrages under tvungen sambeskatning.
Da vederlaget endvidere dækker forskellige serviceydelser, bl.a. i  

 form af efterfølgende forbedringer og vedligeholdelse af programmerne,  

 skal der imidlertid foretages en opdeling af indkomsten på henholdsvis  

 finansiel indkomst og almindelig forretningsmæssig indkomst,  

 således at den del af vederlaget, der kan henføres til  

 serviceforpligtelserne ikke skal indgå i tvungen sambeskatning.
Da det  

 på det foreliggende af revisor tilvejebragte grundlag ikke er muligt at  

 foretage en sådan opdeling af vederlaget, henhører det under de  

 skatteansættende myndigheder med påklage i sædvanlig  

 instansfølge at vurdere opdelingen af indkomsten på henholdsvis  

 royaltyindtægt (finansiel indtægt) og serviceindtægt  

 (forretningsmæssig indkomst).
 Ligningsrådet tiltrådte styrelsens indstilling.
