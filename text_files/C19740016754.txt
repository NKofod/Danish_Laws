(Fra indenrigsministeriet til samtlige  

 amtsråd, kommunalbestyrelser og tilsynsråd samt hovedstadsrådet) I en sag, hvor beslutning om ekspropriation af et areal til vejudvidelse  

 var truffet af den pågældende kommunalbestyrelses vejudvalg, har folketingets  

 ombudsmand taget spørgsmålet om kommunale udvalgs adgang til at træffe  

 beslutning om ekspropriation op til behandling.
 Indenrigsministeriet havde i sine udtalelser over sagen tilkendegivet den  

 opfattelse, at der tilkommer kommunalbestyrelsen en ulovbestemt adgang til i  

 et vist, ikke nærmere bestemt omfang at delegere beføjelser, der tilkommer  

 kommunalbestyrelsen, til et af dennes udvalg.
 Ombudsmanden har heroverfor udtalt, at han finder det tvivlsomt, hvorvidt  

 beslutninger om ekspropriation, der efter lovgivningen skal træffes af en  

 kommunalbestyrelse, kan overlades til kommunale udvalg uden lovhjemmel.  

 Ombudsmanden lagde herved navnlig vægt på den betydning, som ekspropriation  

 har for borgernes retsforhold.
Ombudsmanden tilkendegav som sin opfattelse, at delegation fra en  

 kommunalbestyrelse til dennes udvalg af kompetencen til at træffe beslutning  

 om ekspropriation som udgangspunkt må kræve lovhjemmel, men at særlige  

 forhold efter omstændighederne kan føre til, at et formelt krav herom ikke  

 kan opretholdes.
Med dette forbehold sigter ombudsmanden til tilfælde, hvor  

 der på den ene side ud fra administrativt-organisatoriske eller  

 arbejdstekniske hensyn er et stærkt behov for at undgå forelæggelse i  

 kommunalbestyrelsen, og hvor på den anden side betænkelighederne herved er  

 væsentligt afsvækket, fordi det ekspropriative indgreb er af særlig begrænset  

 omfang og eventuelt indgår som led i et anlægsprojekt, hvis hovedlinier er  

 vedtaget af kommunalbestyrelsen.
 Ombudsmanden henstillede herefter til indenrigsministeriets overvejelse,  

 at der - i det omfang delegation af ekspropriationskompetence efter de  

 ovenfor anførte almindelige synspunkter turde antages at kunne ske uden  

 lovhjemmel - blev søgt fastlagt en ordning, hvorefter  

 ekspropriationsbeslutninger ikke træffes af kommunale udvalg på  

 kommunalbestyrelsens vegne, uden at dette har hjemmel i den af ministeriet  

 godkendte styrelsesvedtægt.
 For så vidt ministeriet ikke mente, at udvalgsbeslutninger om  

 ekspropriation kunne eller burde holdes inden for de forholdsvis snævre  

 rammer, som må antages at gælde for ulovhjemlet delegation med hensyn til  

 ekspropriationsbeslutninger, henstillede ombudsmanden til ministeriet at  

 overveje - efter forhandling med vedkommende fagministerier - om der ikke ved  

 ændring af ekspropriationslovgivningen eller eventuelt af den kommunale  

 styrelseslov burde tilvejebringes udtrykkelig lovhjemmel for delegation af  

 ekspropriationskompetence til kommunale udvalg.
I sit svar udtalte indenrigsministeriet, at der efter ministeriets  

 opfattelse, for så vidt angår spørgsmålet om delegation af  

 ekspropriationskompetence til kommunale udvalg, ikke bør finde en fravigelse  

 sted af det hidtil fulgte princip om ikke at optage delegationsbestemmelser i  

 kommunernes og amtskommunernes styrelsesvedtægter.
Ministeriet udtalte  

 endvidere, at udtrykkelig lovhjemmel for delegation af  

 ekspropriationskompetence til kommunale udvalg efter indenrigsministeriets  

 opfattelse i givet fald bør optages i en generel lov om fremgangsmåden ved  

 kommunale ekspropriationer eller i forbindelse med visse af de bestemmelser i  

 lovgivningen, der indeholder hjemmel for kommunalbestyrelser til at  

 ekspropriere.
Derimod vil det ud fra en systematisk betragtning efter  

 ministeriets opfattelse ikke være hensigtsmæssigt at optage bestemmelser af  

 denne art i den kommunale styrelseslov.
I sagens anledning havde indenrigsministeriet indhentet oplysning fra 50  

 kommunalbestyrelser om praksis på det her omhandlede område.
Det fremgik af  

 besvarelserne, at alle beslutninger om ekspropriation blev truffet af  

 kommunalbestyrelserne i de adspurgte kommuner på nær en enkelt.
Af en i anden  

 anledning tilvejebragt oversigt fremgik det, at seks af landets amtsråd helt  

 eller delvis havde delegeret kompetencen til at træffe beslutninger om  

 ekspropriation til vejformål til amtsrådets tekniske udvalg.
 Indenrigsministeriet fandt herefter ikke, at der umiddelbart sås at være  

 et sådant behov for adgang til at foretage delegation af  

 ekspropriationskompetence, at dette gav indenrigsministeriet anledning til  

 over for et eller flere fagministerier at rejse spørgsmål om ændringer i  

 ekspropriationslovgivningen.
 Ombudsmanden har herefter taget det af indenrigsministeriet anførte til  

 efterretning og henstillet, at indenrigsministeriet gør amtsråd og  

 kommunalbestyrelser bekendt med hans opfattelse af adgangen til at delegere  

 beføjelsen til at træffe ekspropriationsbeslutninger til kommunale udvalg.
I denne anledning henleder indenrigsministeriet herved opmærksomheden på  

 den opfattelse, som folketingets ombudsmand har gjort gældende vedrørende  

 kommunalbestyrelsers og amtsråds adgang til at bemyndige udvalg til på  

 amtsrådets eller kommunalbestyrelsens vegne at træffe beslutning om  

 ekspropriation.
Under henvisning hertil skal man henstille, at der for at  

 undgå tvivl om rækkevidden af den omhandlede bemyndigelsesadgang så vidt  

 muligt følges den fremgangsmåde, at beslutniger om ekspropriation træffes af  

 vedkommende amtsråd eller kommunalbestyrelse i et af sammes møder.
