Ankestyrelsens principafgørelse 254-10 om arbejdsskade - arbejdsforhold - firmaarrangementer - afgrænsning mellem arbejde og fritid Resume:
 En skade pådraget under en fodboldturnering i forbindelse med et årligt tilbagevendende socialt arrangement på en stor arbejdsplads ansås for at være forårsaget af arbejdet eller de forhold, det var foregået under.
Ankestyrelsen lagde vægt på, - at arbejdsgiveren var arrangør - at ledelsen havde sendt indbydelser til alle medarbejdere - at dagsarrangementet var finansieret af arbejdsgiver - at kun ansatte kunne deltage i arrangementets turneringsaktiviteter samt festen om aftenen - at arbejdsgiveren fastsatte rammerne for arrangementet (praktiske forhold, indhold) - at arrangementet var nøje tilrettelagt - at arbejdsgiveren havde haft den overordnede interesse i arrangementet - at ledelsen deltog i arrangementet - at den aktivitet (fodboldturnering), som skadelidte kom til skade ved, var et naturligt led i arrangementet Ankestyrelsen fandt på den baggrund, at der var beskrevet en naturlig forbindelse mellem arbejdsgiverens arrangement og den indtrufne skade.
 Love:
Lov om arbejdsskadesikring - lovbekendtgørelse nr. 848 af 7. september 2009 - § 5 Afgørelse:
 Ankestyrelsen har i principielt møde truffet afgørelse i din sag om, hvorvidt den anmeldte skade skyldes arbejdet eller arbejdets forhold.
 Vi har besluttet at behandle sagen principielt til belysning af, om en skade pådraget under en fodboldturnering i forbindelse med et socialt arrangement kan anses for at være forårsaget af arbejdet eller de forhold, det er foregået under, jf. § 5 i lov om arbejdsskadesikring.
Resultatet er · Vi finder, at den skade, som du pådrog dig under en fodboldkamp i forbindelse med et socialt arrangement med dit arbejde, skyldes de forhold, hvorunder arbejdet foregik Vi ændrer således Arbejdsskadestyrelsens afgørelse.
 Du vil høre fra Arbejdsskadestyrelsen.
Begrundelsen for afgørelsen om arbejdet eller arbejdets forhold Vi finder, at den anmeldte skade er en følge af arbejdet eller de forhold, det er foregået under.
Vi har lagt vægt på, at arbejdsgiver havde den overordnede interesse i arrangementet.
Det var et socialt arrangement for alle afdelinger, og ledelsen deltog.
 Vi har endvidere lagt vægt på, at der blev sendt indbydelser til alle medarbejdere fra vicedirektøren med ansvar for personale, og at kun ansatte kunne deltage i arrangementets turneringsaktiviteter samt festen om aftenen.
 Vi har desuden lagt vægt på, at arbejdsgiver, herunder de enkelte afdelinger, planlagde hele arrangementet, og arbejdsgiver finansierede dagsarrangementet.
 Vi har desuden tillagt det vægt, at arbejdsgiver fastsatte rammerne for arrangementet, herunder de praktiske forhold samt indholdet, og at arrangementet var nøje tilrettelagt.
 Vi har endelig tillagt det vægt, at den aktivitet (fodboldturnering), som du kom til skade ved, var et naturligt led i arrangementet.
 Vi finder på den baggrund, at der er beskrevet en naturlig forbindelse mellem arbejdsgivers arrangement og den indtrufne skade.
 Skaden, der overgik dig den 6. september 2008, skyldes således de forhold, hvorunder arbejdet foregik.
 Det fremgår af sagens akter, at du den 6. september 2008 deltog i en fodboldturnering, hvor du pådrog dig en akillesseneruptur.
 Fodboldturneringen var en del af et årligt tilbagevendende socialt arrangement på din arbejdsplads.
 En koordinationsgruppe bestående af medarbejdere fra alle afdelinger af arbejdspladsen planlagde arrangementet.
Arbejdsgiver finansierede arrangementet.
De enkelte afdelinger gav hver især tilskud.
Arrangementet bestod af to dele.
Første del var et sportsstævne om dagen, hvor der blev konkurreret i forskellige discipliner, fx fodbold, badminton, floorball, bordfodbold, stafetløb, bowling, skydning m.fl.
Det var gratis at deltage i stævnet.
Det fremgår af invitationen, at arrangementet fandt sted på en lørdag.
Dagsarrangementet var for ansatte, familie og venner, og aftenarrangementet var for de ansatte.
Dagsarrangementet (9.00-16.00) bestod af sportslige aktiviteter, hvor ansatte kunne dyste i forskellige turneringsaktiviteter.
De ansatte samt gæster kunne deltage i fornøjelsesaktiviteter.
Anden del af arrangementet var en fest om aftenen.
Festen var kun for medarbejdere.
Festen inkluderede velkomsttale ved en af de øverste chefer, medaljeoverrækkelse, middag, underholdning og dans.
Deltagelse kostede 250 kr. pr. person.
 Det var frivilligt at deltage i arrangementet, men arrangementet annonceredes på intranettet, og hver medarbejder modtog en invitation fra vicedirektøren med ansvar for personale.
 Du beskriver arrangementet som et socialt arrangement for alle afdelinger.
Ved arrangementet i 2008, hvor du kom til skade, deltog chefen for den øverste afdeling i fodboldturneringen og festen.
Andre år har andre chefer, herunder blandt andet direktøren eller vicedirektøren for din arbejdsplads eller den øverste chef, deltaget i enten stævne eller fest.
 Ved arbejdsskade forstås efter loven en ulykke, der er en følge af arbejdet eller de forhold, det er foregået under.
 Oplysningerne fremgår særligt af anmeldelsen af 17. december 2008, din spørgeskemabesvarelse af 9. januar 2009 med bilag, herunder invitation til arrangementet, arbejdsgivers spørgeskemabesvarelse af 20. januar 2009 samt lægeerklæring I af 28. januar 2009.
Bemærkninger til klagen Du henviser i klagen blandt andet til, at formålet med arrangementet er socialt samvær, og at arbejdsgiver har den overordnede interesse i arrangementet, da de finansierer det.
De enkelte afdelinger giver hver især tilskud.
 Du har i øvrigt henvist til Arbejdsskadestyrelsens hjemmeside, hvor praksis for skade pådraget under julefrokoster eller firmasport gennemgås.
 Vi bemærker, at oplysningerne er indgået ved sagens behandling og henviser til begrundelsen for afgørelsen, hvor vi finder, at den anmeldte skade skyldes arbejdet eller arbejdets forhold.
Oplysningerne i sagen Vi har afgjort sagen på grundlag af · de oplysninger, som forelå, da Arbejdsskadestyrelsen traf afgørelse i sagen · Arbejdsskadestyrelsens afgørelse af 19. februar 2009. Ved denne afgørelse fik du afslag på anerkendelse af din ulykke som en arbejdsskade, da du ikke fandtes omfattet af lov om arbejdsskadesikring.
