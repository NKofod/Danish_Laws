Betænkning afgivet af Transport- og Bygningsudvalget den 24. maj 2016 Betænkning over Forslag til lov om ændring af lov om luftfart (Regulering af mindre droner, justering af arbejdsmiljøregler samt afgifter og gebyrer) [af transport- og bygningsministeren (Hans Christian Schmidt)]:
1. Ændringsforslag Transport- og bygningsministeren har stillet 8 ændringsforslag til lovforslaget.
2. Udvalgsarbejdet Lovforslaget blev fremsat den 24. februar 2016 og var til 1. behandling den 4. marts 2016. Lovforslaget blev efter 1. behandling henvist til behandling i Transport- og Bygningsudvalget.
Møder Udvalget har behandlet lovforslaget i 6 møder.
Høring Et udkast til lovforslaget har inden fremsættelsen været sendt i høring.
Den 25. februar 2016 sendte transport- og bygningsministeren de indkomne høringssvar og et notat herom til udvalget.
Teknisk gennemgang Transport- og bygningsministeren og embedsmænd afholdt den 14. april 2016 en teknisk gennemgang af lovforslaget for udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Datatilsynet, Modelflyvning Danmark og UAS Denmark.
 Transport- og bygningsministeren har over for udvalget kommenteret de skriftlige henvendelser til udvalget.
Deputationer Endvidere har UAS Denmark mundtligt over for udvalget redegjort for sin holdning til lovforslaget.
Spørgsmål Udvalget har stillet 5 spørgsmål til transport- og bygningsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, DF, V, LA, ALT, RV og SF) indstiller lovforslaget til vedtagelse med de stillede ændringsforslag.
Et mindretal i udvalget (EL) vil stemme hverken for eller imod lovforslaget.
Mindretallet vil stemme for ændringsforslag nr. 2 og 3 og hverken for eller imod ændringsforslag nr. 1 og 4-8.
 Et andet mindretal i udvalget (KF) vil redegøre for sin holdning til lovforslaget og de stillede ændringsforslag ved 2. behandling.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af transport- og bygningsministeren, tiltrådt af et flertal (udvalget med undtagelse af EL og KF):
 1) I det under nr. 13 foreslåede kapitel 9 a ændres i § 126 b, stk. 4, og § 126 c, stk. 5,  »minimumsgrænse« til: »minimumsvægtgrænse«.
[Præcisering] Af transport- og bygningsministeren, tiltrådt af et flertal (udvalget med undtagelse af KF):
 2) I det under nr. 13 foreslåede kapitel 9 a indsættes i § 126 d efter stk. 2 som nyt stykke:
»Stk. 3. Flyvning med mindre droner uden for bymæssigt område kræver, at dronen kan identificeres, og at ejeren af dronen er registreret hos Trafik- og Byggestyrelsen, medmindre flyvningen foregår fra en godkendt modelflyveplads og i det dertil knyttede luftrum.« Stk. 3 og 4 bliver herefter stk. 4 og 5.
[Krav om identifikation og registrering ved flyvning med mindre droner uden for bymæssigt område] 3) I det under nr. 13 foreslåede kapitel 9 a ændres i § 126 d, stk. 3, der bliver stk. 4, »stk. 1 og 2,« til: »stk. 1-3,«.
[Konsekvens af ændringsforslag nr. 2] Af transport- og bygningsministeren, tiltrådt af et flertal (udvalget med undtagelse af EL og KF):
 4) I det under nr. 13 foreslåede kapitel 9 a ændres i § 126 d, stk. 3, der bliver stk. 4, »erhvervelsen« til: »erhvervelse og registrering«.
[Præcisering] 5) I det under nr. 13 foreslåede kapitel 9 a indsættes i § 126 e, stk. 3, efter »betingelserne i stk. 1«: », herunder bestemmelser om registrering af dronebevis«.
[Præcisering] 6) I det under nr. 13 foreslåede kapitel 9 a ændres i § 126 h »i forbindelse med flyvning med droner« til: »i forbindelse med flyvning med mindre droner«.
[Præcisering] 7) I den under nr. 15 foreslåede ændring af § 149 indsættes i stk. 16 efter »§ 126 c, stk. 1 og 2,«: »§ 126 d, stk. 1-3,«.
[Lovteknisk ændring og konsekvens af ændringsforslag nr. 2] 8) Nr. 16 udgår.
[Lovteknisk ændring] Bemærkninger Til nr. 1 Det foreslås at præcisere terminologien vedrørende bagatelgrænsen.
Terminologien præciseres, da både afgrænsningen af, hvad der forstås ved en mindre drone, og målestokken for, hvilke droner der helt eller delvis er undtaget fra reglerne i loven, i første omgang påtænkes at relatere sig til dronens vægt.
Det er fortsat hensigten, at målestokken administrativt kan ændres fra vægt til et andet parameter såsom eksempelvis kinetisk energi, såfremt den teknologiske udvikling på området gør det flyvesikkerhedsmæssigt forsvarligt.
Det gælder både afgrænsningen af, hvad der forstås ved en mindre drone, og målestokken for, hvilke droner der helt eller delvis er undtaget fra reglerne i loven.
Til nr. 2 For flyvning med mindre droner uden for bymæssigt område foreslås det at indsætte krav om, at dronen kan identificeres, og at ejeren af dronen er registreret hos Trafik- og Byggestyrelsen, medmindre flyvningen foregår fra en godkendt modelflyveplads og i det dertil knyttede luftrum.
 Registreringen påtænkes i første omgang at være fysisk identifikation i form af et registreringsnummer, der tildeles af Trafik- og Byggestyrelsen og påsættes dronen.
 Ved at indføre krav om identifikation og registrering får myndighederne lettere adgang til at håndhæve reglerne for flyvning med mindre droner, ligesom dronens ejer kan identificeres ved eventuelle havarier.
 Registerets informationer tænkes anvendt af relevante myndigheder som led i håndhævelsen af reglerne for flyvning med mindre droner og som led i afklaringen af forhold omkring eksempelvis havarier, sikringsmæssig ulovlig brug af droner m.v.
 Det anses ikke for nødvendigt at indsætte krav om identifikation og registrering, hvis flyvningen foregår fra en godkendt modelflyveplads og i det dertil knyttede luftrum, da denne flyvning foregår under ordnede og godkendte forhold.
 En godkendt modelflyveplads er et område, som er godkendt som modelflyveplads af Trafik- og Byggestyrelsen eller af en organisation, der er godkendt hertil af Trafik- og Byggestyrelsen.
 Oprettelsen af registeret sker i overensstemmelse med persondatalovens regler herom, idet der ikke med nærværende lov er tiltænkt en fravigelse af gældende regler på området.
Til nr. 3 Som konsekvens af ændringsforslag nr. 2 foreslås det at udvide bemyndigelsesbestemmelsen.
Til nr. 4 Det er fundet mest hensigtsmæssigt, at udstedelsen af dronetegnet i første omgang varetages af transport- og bygningsministeren med henblik på at indhøste erfaringer på området.
Denne opgave påtænkes delegeret til Trafik- og Byggestyrelsen.
Da udstedelsen af dronetegn indebærer en registrering af indehavere af dronetegn, foreslås det tydeliggjort i lovteksten, at der endvidere kan fastsættes regler herom.
 Oprettelsen af registeret sker i overensstemmelse med persondatalovens regler herom, idet der ikke med nærværende lov er tiltænkt en fravigelse af gældende regler på området.
Til nr. 5 Da udstedelsen af dronebevis i lighed med dronetegn indebærer en registrering af indehavere af dronebevis, foreslås det tydeliggjort i lovteksten, at der endvidere kan fastsættes regler herom.
 Oprettelsen af registeret sker i overensstemmelse med persondatalovens regler herom, idet der ikke med nærværende lov er tiltænkt en fravigelse af gældende regler på området.
Til nr. 6 Det foreslås at præcisere, at transport- og bygningsministerens bemyndigelse til at fastsætte bestemmelser om trafikinformation i forbindelse med flyvning med droner alene vedrører trafikinformation i forbindelse med flyvning med mindre droner og således ikke droner generelt.
Hvad der forstås ved en mindre drone, fastsættes af transport- og bygningsministeren i medfør af det foreslåede i § 126 b, stk. 3.
Til nr. 7-8 Af lovtekniske grunde foreslås det at samle det foreslåede i § 149, stk. 16, og § 149, stk. 17, i ét ændringsnummer.
Som konsekvens af ændringsforslag nr. 2 udvides endvidere strafbestemmelsen til også at omfatte flyvning med mindre droner uden for bymæssigt område, hvis dronen ikke kan identificeres, eller hvis ejeren af dronen ikke er registreret hos Trafik- og Byggestyrelsen.
Kim Christiansen (DF) nfmd.
Morten Marinus (DF) Peter Kofod Poulsen (DF) Mette Hjermind Dencker (DF) Jan Erik Messmann (DF) Henrik Brodersen (DF) Kristian Pihl Lorentzen (V) Hans Andersen (V) Torsten Schack Pedersen (V) Jane Heitmann (V) Louise Schack Elholm (V) Jan E.
Jørgensen (V) Leif Mikkelsen (LA) Villum Christensen (LA) Rasmus Jarlov (KF) Christian Rabjerg Madsen (S) Erik Christensen (S) Lea Wermelin (S) Lennart Damsbo-Andersen (S) fmd.
Magnus Heunicke (S) Rasmus Prehn (S) Trine Bramsen (S) Henning Hyllested (EL) Rune Lund (EL) Christian Poll (ALT) Roger Matthisen (ALT) Johannes Lebech (RV) Karsten Hønge (SF) Jonas Dahl (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
