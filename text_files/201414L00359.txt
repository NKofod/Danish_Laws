Betænkning afgivet af Indfødsretsudvalget den 11. december 2014 Betænkning over Forslag til lov om indfødsrets meddelelse [af justitsministeren (Mette Frederiksen)]:
1. Ændringsforslag Justitsministeren har stillet 3 ændringsforslag til lovforslaget, herunder om deling af lovforslaget.
2. Udvalgsarbejdet Lovforslaget blev fremsat den 30. oktober 2014 og var til 1. behandling den 13. november 2014. Lovforslaget blev efter 1. behandling henvist til behandling i Indfødsretsudvalget.
 Udvalget indstiller, at L 45 A henvises til fornyet udvalgsbehandling efter 2. behandling.
Møder Udvalget har behandlet lovforslaget i 3 møder.
Spørgsmål Udvalget har stillet 2 spørgsmål til justitsministeren til skriftlig besvarelse, som denne har besvaret.
3. Indstillinger og politiske bemærkninger Udvalget indstiller ændringsforslag nr. 1 om deling af lovforslaget til vedtagelse.
 Et flertal i udvalget (V, S, RV, LA og KF) indstiller det under B nævnte lovforslag til vedtagelse med de stillede ændringsforslag.
Venstres medlemmer af udvalget bemærker, at lovforslaget har til formål at give indfødsrets meddelelse til 1.607 voksne og 888 børn.
Venstre er positivt indstillet over for lovforslaget, Venstre ser det som et privilegium at være dansk statsborger, og Venstre ser det som en stor glæde at få lov til at være med til at give folk dansk statsborgerskab.
Den 23. maj 2013 indgik de daværende regeringspartier (Socialdemokratiet, Socialistisk Folkeparti og Radikale Venstre) en aftale med Enhedslisten om mere lempelige retningslinjer for tildeling af indfødsret.
Behandlingen af ansøgninger om dansk indfødsret i forbindelse med optagelse af personer på dette lovforslag er sket i overensstemmelse med disse nye mere lempelige retningslinjer.
Som bekendt er Venstre imod de lempelser, som er i de nye retningslinjer for meddelelse af indfødsret.
Venstre mener ikke, at man skal sænke kravene til danskkundskaber og selvforsørgelse.
Dette skal dog ikke komme de konkrete ansøgere til skade, og derfor vælger Venstre at stemme for lovforslaget.
Det er ødelæggende for tilliden til lægeerklæringer, at der for ni ansøgeres vedkommende er afgivet stort set enslydende lægeerklæringer udstedt af den samme læge.
Sagen understreger behovet for nytænkning, for så vidt angår den fremtidige indhentning af oplysninger vedrørende ansøgeres sygdomme og handicaps og den deraf følgende eventuelle manglende evne til at tilegne sig dansk på det krævede niveau samt viden om danske samfundsforhold.
Venstre er dog i første omgang tilfreds med, at tildelingen af statsborgerskab til de pågældende ansøgere stilles i bero, indtil der er fremkommet nærmere oplysninger om baggrunden for lægeerklæringerne.
 Venstre stemmer således for ændringsforslaget om at dele lovforslaget i to, således at tildeling af statsborgerskab for de ni ansøgeres vedkommende udsættes.
 Et mindretal i udvalget (EL og SF) indstiller det under B nævnte lovforslag til vedtagelse uændret.
 Et andet mindretal i udvalget (DF) indstiller de under A og B nævnte lovforslag til forkastelse ved 3. behandling.
Dansk Folkepartis medlemmer af udvalget bemærker, at Dansk Folkeparti ikke kan stemme for lovforslaget.
Der er uden tvivl mange personer ud af de 1.607 på lovforslaget, som fortjener statsborgerskab, men Dansk Folkeparti kan ikke stemme for tildeling af statsborgerskaber, når reglerne er blevet slækket så meget, som de er, især hvad angår sprogkrav (jf. aftalen mellem regeringen og Enhedslisten juni 2012). En anden grund til, at Dansk Folkeparti ikke kan stemme for, er, at der i 598 tilfælde (dvs. i over en tredjedel af tilfældene) er blevet givet dispensation i forhold til navnlig sprogkrav og indfødsretsprøve, og den er hovedsagelig givet på baggrund af diagnosen PTSD.
Dansk Folkeparti mener, at det er fuldstændig uholdbart, at der tildeles statsborgerskaber til personer, der ikke kan det danske sprog, og som derfor aldrig vil blive integreret i det danske samfund.
Så længe regeringen og Enhedslisten har flertal for denne slappe linje, kan Dansk Folkeparti ikke stemme for forslaget.
Angående de ni personer, som har fået dispensation fra sprogkrav på baggrund af særdeles tvivlsomme lægeerklæringer, er det Dansk Folkepartis holdning, at de helt skal pilles af lovforslaget.
Dansk Folkeparti ville have stillet ændringsforslag til dette.
Imidlertid anbefaler justitsministeren i sit ændringsforslag, at lovforslaget deles, det vil sige, at de ni skilles ud og deres statsborgerskab først afklares, når Sundhedsstyrelsen har udtalt sig om den pågældende læge og de særdeles tvivlsomme lægeerklæringer.
Dansk Folkeparti stiller derfor ikke ændringsforslaget og stemmer ja til ændringsforslaget om deling af lovforslaget for at få afklaret situationen, men vil, når sagen er afklaret, stemme nej til, at personer skal kunne få dispensation fra sprog og dermed statsborgerskab på baggrund af særdeles tvivlsomme lægeerklæringer.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag a Ændringsforslag om deling af lovforslaget Af justitsministeren, tiltrådt af udvalget:
 1) Lovforslaget deles i to lovforslag med følgende titler og indhold:
 A. »Forslag til lov om indfødsrets meddelelse« omfattende § 1, nr. 179, 207, 226, 246, 434, 688, 870, 916 og 917, og § 3.
 B. »Forslag til lov om indfødsrets meddelelse« omfattende § 1, øvrige numre, og §§ 2 og 3.
[Deling af lovforslaget] B Ændringsforslag til det under B nævnte lovforslag Til § 1 Af justitsministeren, tiltrådt af et flertal (udvalget med undtagelse af EL og SF):
2) Nr. 359, 413, 515, 644 og 1225 udgår [Udtagelse af personer] Til § 2 3) Nr. 1483 udgår.
[Udtagelse af person] Bemærkninger Til nr. 1 Det foreslås, at forslag til lov om indfødsrets meddelelse deles i to lovforslag.
Den ene del (A) omfatter ni personer som udskilles fra det oprindelige lovforslag, idet det findes usikkert, om grundlaget for de pågældendes optagelse på lovforslaget fortsat er til stede.
Det foreslås, at 3. behandling af lovforslaget om indfødsrets meddelelse til disse personer udsættes, til der er skabt øget klarhed om grundlaget for tildeling af indfødsret til disse personer.
 Den anden del (B) omfatter øvrige personer omfattet af lovforslaget.
Til nr. 2 Ansøgerne under ændringsforslag nr. 2 er behandlet efter retningslinjerne i cirkulæreskrivelse nr. 9253 af 6. juni 2013 om naturalisation.
 Ansøgerne foreslås udtaget af lovforslaget, da de pågældende ikke opfylder retningslinjerne for naturalisation.
Til nr. 3 Ansøgeren under ændringsforslag nr. 3 er behandlet efter retningslinjerne i cirkulæreskrivelse nr. 9253 af 6. juni 2013 om naturalisation.
 Ansøgeren foreslås udtaget af lovforslaget, da den pågældende ikke opfylder retningslinjerne for naturalisation.
René Skau Björnsson (S) Jens Joel (S) Karen J.
Klint (S) Jeppe Bruus (S) Trine Bramsen (S) Marlene Borst Hansen (RV) nfmd.
Lotte Rod (RV) Karina Lorentzen Dehnhardt (SF) Johanne Schmidt-Nielsen (EL) Preben Bang Henriksen (V) Michael Aastrup Jensen (V) Jan E.
Jørgensen (V) Karsten Nonbo (V) Christian Langballe (DF) fmd.
Marie Krarup (DF) Leif Mikkelsen (LA) Tom Behnke (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 45 Bilagsnr.
