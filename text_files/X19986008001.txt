 Et brillefirmas sikringsordning, der i  

 tilfælde af f.eks. tyveri gav kunden ret til køb af ny brille  

 med rabat, ikke anset for forsikringsvirksomhed, hvorfor Finanstilsynets  

 afgørelse ophævedes.
 Advokat A har i skrivelse af 31. maj 1996 på vegne K  

 klaget over, at  Finanstilsynet ved skrivelse af 14. maj 1996 (j.nr.  

 561-0079) bestemte, at dele af  selskabets kundetilfredshedsprogram er  

 forsikringsvirksomhed og derfor må ophøre  eller afdækkes  

 i et forsikringsselskab.
 Sagens omstændigheder:
 Den 2. februar 1996 sendte advokat A på vegne K en  

 revideret  service-  og garantiordning  benævnt "K's  

 Kundetilfredshedsprogram" (vedhæftet kendelsen som bilag 1) til  

 Finanstilsynet med henblik på, at få tilsynets accept af, at  

 kundetilfredshedsprogrammet ikke kunne anses for at være  

 forsikringsvirksomhed.
I den påklagede afgørelse af 14. maj 1996  

 udtalte tilsynet, at punkt 4 i kundetilfredshedsprogrammet er at anse som  

 forsikringsvirksomhed.
Afgørelsen lyder således:
 "Ved stedfunden brevveksling ... er rejst  

 spørgsmål om hvorvidt punkt 4 i  K's kundetilfredshedsprogram er  

 at anse som forsikringsvirksomhed.
 Det fremgår af Deres skrivelse, at K har  

 drøftet forsikringsmæssig dækning af  

 kundetilfredshedsprogrammet punkt 4 med B (forsikringsselskab) og at  

  dette forsikringsselskab har meddelt, at  man efter at have  

 analyseret kundetilfredshedsprogram punkt 4 er kommet frem til, at der ikke  

 er tale om en forsikringsordning og at det derfor ikke har været muligt  

 at fremsætte et tilbud om forsikringsdækning.
 I denne anledning skal man meddele, at Finanstilsynet  

 fortsat er af den opfattelse, at punkt 4 i det senest forelagt  

 kundetilfredshedsprogram, hvorefter der omtales en afdækning i  

 tilfælde af at brillerne tabes/stjæles eller på anden  

 måde ødelægges, er at anse som en  

 forsikringsvirksomhed.
 Tilsynet henviser i denne forbindelse til  

 Lyngsø:
 Dansk forsikringsret 6 udg. side 37, hvorefter det  

 antages, at der foreligger forsikring, når der er tale om en aftale om  

 overtagelse af en risiko for en uvis begivenheds indtræden mod et  

 vederlag, der beregnes statistisk.
 Endvidere kan man oplyse, at tilsynet i en lignende sag  

 vedrørende en brillegarantiordning der dækkede skader på  

 kundernes briller opstået ved uheld og hændelser efter sagens  

 behandling i Forsikringsrådet har fundet, at garantiordningen burde  

 afdækkes i et forsikringsselskab, hvilket efterfølgende er  

 sket.
 Finanstilsynet beder derfor om inden 4 uger fra dato, at  

 modtage underretning om hvorledes forsikringsmæssig afdækning vil  

 ske i et forsikringsselskab eller såfremt afdækning ikke sker  

 hvilke skridt, der vil blive taget for at bringe ordningen til  

 ophør.
..." I klageskrivelsen har klagerens advokat gjort  

 gældende, at der ikke er tale om forsikringsvirksomhed.
Af  

 klageskrivelsen fremgår det blandt andet:
 "1.1  K driver en landsomspændende optikervirksomhed  

 med 90 butikker over hele landet, der drives under K navnet og med 11  

 butikker over hele landet, der drives under C navnet.
 K-butikkerne sælger briller og kontaktlinser,  

 foretager synsbestemmelse med henblik på tilpasning, kontrol og  

 udlevering af briller, kontaktlinser og andre individuelt tilpassede  

 synshjælpemidler, foretager efterfølgende tilpasninger og  

 reparationer på solgte  produkter og udøver anden virksomhed,  

 der står i naturlig forbindelse hermed.
1.2     I tilknytning til denne hovedvirksomhed har K i  

 mere end 10 år praktiseret en service- og garantiordning i forbindelse  

 med salg af briller.
Eksempelvis kan nævnes den såkaldte  

 tornadogaranti, hvorved K har ydet fuld garanti på børnebriller  

 og 2 års gratis service.
Garantien omfattede brud på brillerne.  

 Det nu praktiserede kundetilfredshedsprogram skal ses som en naturlig  

 videreudvikling og finjustering af disse service- og garantiordninger.
Dette  

 indebærer, at kundetilfredshedsprogrammet af K betragtes som et  

 integreret hele, hvori de enkelte service- og garantitilsagn er afstemt efter  

 hinanden.
1.3    Kundetilfredshedsprogrammets punkt 4 kan herefter  

 ikke bedømmes isoleret, men må vurderes i nøje  

 sammenhæng med de øvrige delelementer i  

 kundetilfredshedsprogrammet, der samlet fremstår som en standardiseret  

 servicepakke indeholdende service- og garantitilsagn, som alle er naturligt  

 forbundne med min klients hovedvirksomhed.
Kundetilfredshedsprogrammet  

 indeholder i alt overvejende grad et forsøg på at afstemme  

 produktkvalitet og service- og garantitilsagn, og langt størstedelen  

 af de meddelte service- og garantitilsagn kan opfyldes ved den  

 reparationsvirksomhed, min klient udøver ved sit eget personale som en  

 del af den samlede optikervirksomhed.
I kundetilfredshedsprogrammets punkt 1 gives der  

 således kunden adgang til at få om byttet glas til anden styrke  

 indenfor samme glasudførelse, hvis kunden har fået foretaget en  

 synsprøve i K og efterfølgende får problemer med at  

 vænne sig til glassene.
Stellet er der også fri ombytningsret  

 på indenfor 14 dage, idet en eventuel prisdifference på stellet  

 skal betales.
Ved punkt 3 gives en 15 måneders fabrikationsgaranti  

 på stel og glas, mens der eksempelvis i kundetilfredshedsprogrammets  

 punkt 5 afgives et løfte om, at reparation af brillerne indenfor 24  

 måneder efter brillernes afhentning aldrig koster mere end 100 kr.,  

 medmindre der er tale om en totalskade.
Der gives i punkt 6 tilsagn om  

 årlige eftersyn og retning af stel uden vederlag, mens der i punkt 7 og  

 8 afgives særlige tilsagn for så vidt angår Multipower glas  

 og børnebriller.
Kundetilfredshedsprogrammets punkt 4 er en integreret del  

 af hele dette service- og garantisystem og kan ikke bedømmes  

 uafhængigt heraf.
Bedømt som et samlet hele kan  

 tilfredshedsprogrammet ikke karakteriseres som udøvelse af  

 forsikringsvirksomhed.
 1.4    Anskues punkt 4 imidlertid isoleret, er der heller  

 ikke fornøden hjemmel til at karakterisere det i punktet indeholdte  

 tilsagn som udøvelse af forsikringsvirksomhed.
Ved det nævnte punkt gives der kunden mulighed for -  

 hvis et tab af brillerne, et tyveri, eller en ødelæggelse af  

 brillerne ikke er dækket af en forsikring - indenfor de første  

 12 måneder efter afhentningen af de mistede briller, at genkøbe  

 tilsvarende briller med en rabat på 50%. Kunden skal således selv  

 betale de resterende 50% af den nye erstatningsbrilles pris.
Denne  

 egenbetaling overstiger gennemsnitligt K's udgifter til  

 materialeindkøb i forbindelse med anmeldelser under tilsagnet og  

 indebærer dermed alt andet lige en fortjeneste for K, der kan medvirke  

 til dækning af omkostningerne i øvrigt.
Typisk vil  

 egenbetalingen dække såvel materialeindkøbsomkostninger,  

 som de variable omkostninger i forbindelse hermed.
Udnyttes tilsagnet af en  

 kunde, vil der således ikke være tale om, at K lider et egentligt  

 tab, men blot at K mister en del af en avance.
 Det følger heraf også, at denne ordning er af  

 ganske underordnet økonomisk betydning for K.
 Børge Dahl og Peter Møgelvang-Hansen antager  

 i "Garantier", side 113, følgende:
"Garantiordninger, hvorefter (også) udefra kommende  

 (pludselige) skader som f.eks. trafikulykker og tyveri kan udløse  

 garantikrav, synes dog i almindelighed at udgøre  

 forsikringsvirksomhed, når (denne del af) ordningen ikke har  

 underordnet økonomisk betydning." Som anført, er kundetilfredshedsprogrammets punkt 4  

 i det hele af underordnet økonomisk betydning for Synoptik, og det  

 gøres således gældende, at der ikke foreligger  

 forsikringsvirksomhed ved denne del af kundetilfredshedsprogrammet.
 Ordningen er i øvrigt som nævnt alene  

 accessorisk knyttet til hovedvirksomheden, nemlig salg af briller, og der  

 indgås ingen særskilt aftale om vedtagelse af  

 kundetilfredshedsprogrammet, der således er udtryk for en ensidig  

 indrømmelse fra K's side.
1.5     Uanset det i punkt 1.4 anførte, har K efter  

 drøftelser med Finanstilsynet forsøgt at opnå en  

 forsikringsdækning for det tilsagn, der meddeles ved  

 kundetilfredshedsprogrammets punkt 4. B har herunder meddelt, at der efter  

 B's mening ikke er tale om en forsikringsordning, men om en udvidet  

 garanti/rabatordning.
B har herunder særligt hæftet sig ved, at  

 salget af en erstatningsbrille til 50% af genanskaffelsesprisen i realiteten  

 giver K en avance, og at der dermed ikke er nogen økonomisk risiko  

 knyttet til ordningen.
Den betydeligt mindre avance, der opnås ved salg  

 af en erstatningsbrille kan ikke betragtes som et tab for K, idet det  

 må lægges til grund, at erstatningsbrillen ikke  

 nødvendigvis ville have været indkøbt i K, såfremt  

 ordningen ikke praktiseredes.
Det må derfor afvises, når Finanstilsynet til  

 støtte for sin afgørelse henviser til "Dansk Forsikringsret",  

 6. udgave, side 37. K overtager således ikke nogen økonomisk  

 risiko.
Det må endvidere påpeges, at det anførte tekststed  

 ikke giver fornøden hjemmel for at anse en sædvanlig og normal  

 praktiseret service- og garantiordning som udøvelse af  

 forsikringsvirksomhed.
Erhvervsdrivende kan således kun praktisere  

 garantiordninger,  hvis de giver forbrugeren en retsstilling, der er bedre  

 end efter købeloven, jfr. markedsføringslovens ? 4. En forudsætning for overhovedet at yde  

 garanti er således, at den erhvervsdrivende fastholder en række  

 af sine forpligtelser overfor køber udover, hvad der følger af  

 købeloven og dermed i en vis forstand overtager en risiko for en uvis  

 begivenheds indtræden mod et vederlag, der beregnes statistisk.
Dette illustrerer med al ønskelig tydelighed, at  

 udsagnet i "Dansk Forsikringsret", 6. udgave, side 37, ikke kan anvendes  

 ganske mekanisk, men at der må anlægges en langt mere nuanceret  

 bedømmelse som ved Børge Dahl og Peter Møgelvang-Hansens  

 "Garantier", side 113 ff, der i fornødent omfang tager hensyn til, at  

 der skal være rum for udvidede garanti- og servicetilsagn, uden at  

 dette kan karakteriseres som forsikringsvirksomhed." Finanstilsynet har i en redegørelse for sagen af  

 28. juni 1996 fastholdt afgørelsen og blandt andet udtalt:
 "Udtalelse:
 Ved i kundetilfredshedsprogrammets punkt 4 at indgå  

 en aftale om forsikringsmæssig dækning, således at K  

 dækker i tilfælde af, at brillerne tabes, stjæles eller  

 på anden måde ødelægges, er det tilsynets  

 opfattelse, at K udøver forsikringsvirksomhed omfattet af lov om  

 forsikringsvirksomhed ? 9.
En sådan forsikringsvirksomhed kan i følge  

 lov om forsikringsvirksomhed ? 5  

 kun udøves af et selskab, der har modtaget koncession hertil af  

 Finanstilsynet.
I modsat fald må virksomheden afdækkes i et  

 koncessioneret forsikringsselskab eller ophøre.
 ...
 Retlige omstændigheder:
 Lov om forsikringsvirksomhed indeholder ingen definition  

 af forsikringsvirksomhed.
 I "Dansk Forsikringsret" af Preben Lyngsø, 6.  

 udgave, side 37, defineres en forsikringsaftale som en aftale om overtagelse  

 af en risiko for en uvis begivenheds indtræden mod et vederlag, der kan  

 beregnes statistisk.
Forsikringsvirksomhed kan alene udøves af - aktieselskaber,gensidige selskaber og  

 tværgående pensionskasser,der har fået Finanstilsynets  

 tilladelse (koncession), - udenlandske forsikringsselskaber, der har fået  

 tilladelse (koncession) af Finanstilsynet, -  Krigsforsikringen for Danske Skibe, jf. lov om forsikringsvirksomhed § 5.
 Overtrædelse heraf straffes med bøde, jf. lov  

 om forsikringsvirksomhed § 260.
 K's reviderede kundetilfredshedsprogram punkt 4 er at anse  

 som forsikringsvirksomhed omfattet af §§ 5 og 9 i lov om  

 forsikringsvirksomhed.
Tilsynet finder ikke, at det forhold, at programmets punkt  

 4 er et delelement af selskabets samlede kundetilfredshedsprogram,  

 ændrer ved, at den af K udøvede virksomhed under punkt 4 er  

 omfattet af lov om forsikringsvirksomhed.
Ved den beskrevne  

 brillegarantiordning har K uomtvisteligt overtaget risikoen for en uvis  

 begivenheds indtræden, nemlig skade på kundernes brille  

 opstået ved "at brillerne tabes, stjæles eller på anden  

 måde ødelægges". Slitageskader er uomtalt.
Kundetilfredshedsprogrammet fremstår p.t. isoleret  

 set som værende af underordnet økonomisk betydning for K's  

 samlede virksomhed, hvilket kan henføres til selskabets  

 prisfastsættelsesmetoder.
Finanstilsynet finder imidlertid, at der er  

 knyttet en økonomisk risiko til ordningen, som skal afdækkes,  

 selvom der på grund af K's interne prisfastsættelsesmetoder ikke  

 p.t. vil kunne opstå tab for K men kun formindsket avance.
 Finanstilsynet finder det i den forbindelse uden  

 betydning, at garantiordningen p.t. er af underordnet økonomisk  

 betydning for K.
Endelig skal oplyses, at tilsynet i en lignende sag  

 vedrørende en brillegarantiordning, der dækkede skader på  

 kundernes briller opstået ved uheld og hændelser, efter sagens  

 behandling i Forsikringsrådet har fundet, at garantiordningen burde  

 afdækkes i et forsikringsselskab, hvilket efterfølgende er  

 sket." I en supplerende skrivelse af 12. august 1996 har  

 klagerens advokat fastholdt klagen og kommenteret tilsynets udtalelse  

 således:
 "...
2. Finanstilsynet anfører i sin udtalelse, at K ved  

 kundetilfredshedsprogrammets pkt. 4 "indgår en aftale om forsikringsmæssig  

 dækning, således at K dækker i tilfælde af, at  

 brillerne tabes, stjæles eller på anden måde  

 ødelægges" og at Finanstilsynet på denne baggrund finder, at K  

 driver forsikringsvirksomhed.
 Finanstilsynets argumentation er tautologisk og bygger  

 på den fejlagtige opfattelse, at der ved kundetilfredshedsprogrammets  

 pkt. 4 aftales en forsikringsmæssig dækning.
 Kundetilfredshedsprogrammet pkt. 4 er formuleret som  

 følger:
 "De skal ikke være bange for at tabe brillerne,  

 få dem stjålet eller at få dem ødelagt.
 Hvis De har en forsikring, der dækker skaden,  

 så afregner K med forsikringen.
 Er De ikke forsikret, eller dækker forsikringen  

 ikke, kan De - hvis De ønsker det - indenfor de første 12  

 måneder efter afhentningen af de mistede briller genkøbe  

 tilsvarende briller med en rabat på 50%.
 Det samme gælder ved totalbrud af glas.
 Glasstyrken kan ikke ændres.
Vedrørende delskader henvises til  

 efterfølgende afsnit om reparationer." Realindholdet i kundetilfredshedsprogrammets pkt. 4 er  

 således - som også anført i klagen - et tilbud til K's  

 kunder, om genkøb af en tilsvarende brille med 50% rabat under visse  

 nærmere beskrevne omstændigheder.
 Der indgås således ingen "aftale om  

 forsikringsdækning" men afgives alene af K et tilsagn om adgang til  

 køb af brille til en særlig reduceret pris, såfremt visse  

 faktiske forhold gør sig gældende.
 Det må i denne sammenhæng indgå med  

 betydelig vægt ved bedømmelsen, at kundetilfredshedsprogrammets  

 pkt. 4 er en del af et samlet koncept, som må anskues og juridisk  

 behandles i sin helhed som en samlet servicepakke.  

 Kundetilfredshedsprogrammet i sin helhed kan ikke betragtes som  

 udøvelse af forsikringsvirksomhed.
 3. Finanstilsynet henviser til støtte for sin  

 afgørelse til Lyngsø, Dansk Forsikringsret, 6. udgave, side 37,  

 hvor det bl.a. anføres, at en forsikringsaftale defineres som en  

 aftale om overtagelse af en risiko for en uvist begivenheds indtræden  

 mod et vederlag der kan beregnes statistisk.
 Finanstilsynet undlader imidlertid at gøre  

 opmærksom på eftersætningen der lyder som  

 følger:
 "Det er dog ikke alle sådanne aftaler, der falder  

 ind under FAL (Forsikringsaftaleloven, min tilføjelse). Loven  

 kræver nemlig for det første, at forsikringsaftalen er afsluttet  

 med nogen "der driver forsikringsvirksomhed". For at man kan sige, at nogen  

 "driver forsikringsvirksomhed"i FAL's forstand, må det kræves, at  

 virksomheden grunder sig på en planmæssig stordrift, dvs. en -  

 mere eller mindre tilforladelig - statistik over indtrufne  

 skadestilfælde og en sandsynlighedsbetragtning over kommende  

 skadestilfælde".
 Det her anførte støtter klagerens synspunkt  

 om, at kundetilfredshedsprogrammets pkt. 4 må undergives en  

 helhedsbetragtning og det ligger ganske klart, at K's virksomhed ikke grunder  

 sig på en "planmæssig stordrift, dvs. en - mere eller mindre  

 tilforladelig - statistik over indtrufne skadestilfælde og en  

 sandsynlighedsberegning over kommende skadestilfælde". Dette  

 gælder uanset om der ved virksomheden forstås den af K  

 udøvede hovedvirksomhed eller om der tænkes på den  

 konkrete meddelelse af servicetilsagn, som alene er et accessorium til  

 hovedvirksomheden og som ikke grunder sig på en "planmæssig  

 stordrift".
 Jeg er selvsagt opmærksom på, at den her  

 nævnte omtale refererer sig til lov om forsikringsaftaler, men  

 bemærkningen om indholdet af forsikringsvirksomhed viser tydeligt, hvad  

 der er kerneområdet for denne virksomhed, og hvorfor det forekommer  

 særdeles kunstigt at karakterisere pkt. 4 i K's  

 kundetilfredshedsprogram som forsikringsvirksomhed.
 4. Som anført i pkt. 2 er realindholdet i  

 kundetilfredshedsprogrammets pkt. 4 et tilbud om genkøb af brille  

 på særlige fordelagtige vilkår.
Salg af briller på særlige fordelagtige  

 vilkår finder ofte sted i optikerforretninger og særlig i  

 udsalgsperioder er det reglen snarere end undtagelsen, at briller tilbydes  

 til en prisreduktion på 50%. Som nævnt i klagen er den  

 økonomiske realitet for K den, at betaling af 50% af den  

 sædvanlige salgspris gennemsnitlig vil overstige K's udgifter til  

 materiale indkøb og vil dermed alt andet lige indebære en  

 fortjeneste for K, der kan medvirke til dækning af K's omkostninger i  

 øvrigt.
Typisk vil kundens betaling dække såvel  

 materialeindkøbsomkostninger som de variable omkostninger i  

 forbindelse hermed.
 K kan således ikke siges at overtage nogen  

 økonomisk risiko, men giver blot kunder et særligt incitament  

 til i visse situationer at foretage genkøb af briller i K's  

 butikker.
 Der sker således heller ikke nogen "overtagelse af  

 en risiko".
..." Ankenævnet har ikke fundet grundlag for at  

 imødekomme en begæring fra klageren om afholdelse af mundtlig  

 forhandling.
 Ankenævnet udtaler:
Tilsagnet i pkt. 4, der er et led i det samlede  

 kundetilfredshedsprogram, udgør alene en meget begrænset  

 udvidelse af det i programmet i øvrigt indeholdte service- og  

 garantitilsagn og må anses for at være af underordnet betydning  

 for kunden.
Da endvidere den risiko, som udvidelsen medfører for  

 selskabet i hvert fald må betegnes som yderst beskeden, finder  

 ankenævnet, uanset at tilsagnet dækker indtræden af en uvis  

 begivenhed, at ordningen ikke kan anses for omfattet af lov om  

 forsikringsvirksomhed.
 Ankenævnet ophæver derfor Finanstilsynets  

 afgørelse af 14. maj 1996.
