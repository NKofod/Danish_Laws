Ved kongelig resolution af 5. december 1973 er indstiftet et nyt  

 hæderstegn for god tjeneste i brandvæsenet.
Hæderstegnet træder i stedet for  

 de tidligere jubilæumstegn for 25 års god tjeneste i henholdsvis brandkorps i  

 købstæderne og brandkorps på landet.
Københavns og Frederiksberg kommuner  

 opretholder deres særlige jubilæumstegn.
 For tildeling af tegnet er fastsat de i bilaget nævnte særlige  

 bestemmelser.
 Brandmyndigheden afgiver herefter indstilling til Statens brandinspektion  

 om tildeling af hæderstegnet.
 Samtidig ændres justitsministeriets cirkulære nr. 165 af 1. juli 1970 om  

 indstiftelse af anciennitetstegn for brandvæsenet, således at  

 anciennitetstegnet og diplomet i fremtiden rekvireres fra Statens  

 brandinspektion og kan tildeles samme kreds af personer som hæderstegnet.
 Justitsministeriet, den 21. januar 1974.
 P.M.V.
 Eefsen.
 Bilag.
 Bestemmelser for det af Hendes Majestæt Dronning Margrethe den Anden under  

 den 5. december 1973 indstiftede hæderstegn for god tjeneste i brandvæsenet.
§ 1 Hæderstegnet benævnes »Hæderstegnet for god tjeneste i  

 brandvæsenet«.
Det præges i sølv og formes som en medalje, der på  

 aversen bærer Hendes Majestæt Dronning Margrethe den Andens kronede kongelige  

 navnetræk, og på reversen en brandhjelm, som hviler på en brandøkse og et  

 strålerør, der er krydslagt, samt indskriften »Fortjent«.
Hæderstegnet bæres på venstre side af brystet i et gult silkebånd, der  

 knyttes på samme måde som danske ordensbånd.
Til uniform kan båndet bæres på  

 samme måde som ordensbånd.
Indehavere af danske ordener, hæderstegn og  

 medaljer bærer hæderstegnet til venstre for disse.
Tilsvarende gælder, hvis  

 båndet bæres alene.
§ 2 Hæderstegnet tildeles af justitsministeriet.
Adgang til at få hæderstegnet har enhver, der i 25 år har forrettet god  

 tjeneste i dansk brandvæsen og i øvrigt ved sin vandel har gjort sig fortjent  

 til en udmærkelse.
Dette gælder således alle, der er ansat i et kommunalt  

 brandvæsen eller i Statens brandinspektion, samt brandfogder og medlemmer af  

 de frivillige brandværn i Sønderjylland.
 For personer, der forretter tjeneste i brandvæsenet i Københavns og  

 Frederiksberg kommuner, opretholdes dog de ved kongelige resolutioner af 29.  

 juli 1903 og 25. marts 1926 indstiftede særlige hæderstegn.
 Hæderstegnet kan endvidere tildeles udlændinge, der har gjort en særlig  

 indsats inden for brandvæsen.
§ 3 De med hæderstegnets prægning forbundne udgifter betales af vedkommende  

 kommunalbestyrelse.
Tildeles hæderstegnet udlændinge, betales udgifterne af  

 justitsministeriet.
 Brandmyndigheden afgiver indstilling om tildeling af hæderstegnet til  

 Statens brandinspektion for så vidt angår ansatte i lokale brandkorps.
§ 4 Når nogen, hvem hæderstegnet er tildelt, gør sig skyldig i forhold, som  

 ville have udelukket den pågældende fra at få hæderstegnet tildelt, kan  

 tegnet fratages vedkommende efter justitsministeriets bestemmelse.
 Ved indehaverens død indsendes hæderstegnet til Statens brandinspektion.
