Skriftlig fremsættelse (13. december  

 2000) Erhvervsministeren (Pia Gjellerup) :
 Herved tillader jeg mig for Folketinget at  

 fremsætte:
Forslag til lov om ændring af lov om  

 Handelsflådens Velfærdsråd (Bortfald af statens  

 finansiering af TV-betjeningen af søfarende) (Lovforslag nr.
L 131).
Forslaget har til formål at afskaffe statens  

 lovbestemte pligt til at finansiere TV-betjeningen af søfarende og den  

 private institution Handelsflådens Velfærdsråds pligt til  

 at administrere ordningen.
Det ligger dog fortsat inden for  

 Velfærdsrådets formål på frivillig basis at kunne  

 varetage administrationen af en TV-ordning for søfarende.
Forslaget er en opfølgning på  

 finanslovsforslaget for 2001. De årlige udgifter til TV-ordningen er  

 på knapt 5 mio. kr.
Som led i afviklingen er der afsat 3 mio. kr.  

 på regeringens finanslovsforslag for 2001. Derefter bortfalder udgiften  

 helt.
 Lovforslaget har været i høring hos de  

 relevante søfartsorganisationer og offentlige myndigheder.  

 Handelsflådens Velfærdsråd og alle søfartens  

 arbejdsgiver- og arbejdstagerorganisationer tager afstand fra forslaget og  

 ønsker den statsfinansierede ordning bevaret.
 Det er min opfattelse, at ordningens finansiering ikke  

 længere kan anses for en statsopgave, men må påhvile  

 søfartserhvervet som led i den almindelige sikring af  

 søfarendes trivsel, mens de er til søs.
 Jeg henviser i øvrigt til de bemærkninger,  

 der ledsager lovforslaget, og anbefaler det til Folketingets velvillige  

 behandling.
