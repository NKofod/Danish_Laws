Nr BTB 37 Betænkning over Forslag til folketingsbeslutning om en kvoteordning for  

 opnåelse af dansk statsborgerskab ved naturalisation   

 Nr B 37 1992-93, 1. samling Afgivet af Indfødsretsudvalget Afgivet: 19930617 Udvalget har behandlet beslutningsforslaget i nogle møder.
 Herefter indstiller et flertal (udvalget med undtagelse af  

 Fremskridtspartiets medlem) beslutningsforslaget til forkastelse .
 Et mindretal (Fremskridtspartiets medlem af udvalget) indstiller  

 beslutningsforslaget til vedtagelse uændret og anfører, at de senere  

 år har været kendetegnet ved en stærkt tiltagende strøm af flygtninge og  

 familiesammenførte indvandrere og deraf følgende større antal ansøgninger og  

 tildelinger af statsborgerskab ved naturalisation.
Der er jo mærkeligt nok en sammenhæng med, hvor mange der modtages som  

 spontanflygtninge, FN-flygtninge, flygtninge med såkaldt midlertidigt ophold,  

 der forlænges og forlænges, for så at nå frem til varige ophold, der udløser  

 familiesammenføringer og dermed ny indvandring.
I den forbindelse får mange  

 mulighed for at ansøge om dansk statsborgerskab.
Denne ukontrollable og  

 uønskede udvikling har været meget markant.
Denne udvikling har vel at mærke  

 fundet sted, uden at det politiske flertal på noget tidspunkt har været  

 villig til at forelægge sin udlændingepolitik for befolkningen.
Der er  

 imidlertid ingen tvivl om, at der nu er et stort og voksende befolkningskrav  

 om, at lovgivningen om udlændinge på en række væsentlige områder underkastes  

 ændringer.
De seneste flygtningestrømme fra Jugoslavien med omkring 30.000  

 såkaldt midlertidige flygtninge til Danmark om året kan beregnes at ville  

 medføre ca. 30.000 flere statsborgeransøgninger om nogle år, når denne gruppe  

 opfylder betingelserne for at ansøge om dansk statsborgerskab.
På et eller  

 andet tidspunkt er den øvre grænse for, hvor mange nye borgere Danmark kan  

 optage, nået.
Når Danmark i forvejen har utrolig mange arbejdsløse, så ser  

 det ikke ud til, at disse folkemængder kan forsørge sig selv i overskuelig  

 fremtid.
Derfor var det positivt, da den daværende justitsminister, Hans Engell, i  

 et interview udtalte følgende: »Det jeg mener, man bør diskutere, er en  

 samlet kvote for indvandrere, flygtninge og familiesammenføringer.
Altså  

 enhver art af opholdstilladelse/grundlag, der gives i Danmark.
Men altid  

 sådan, at det sker med fuld respekt af flygtningenes rettigheder.
Danmark  

 ville aldrig nogen sinde kunne etablere et kvotesystem, der tilsidesatte  

 flygtningenes krav på beskyttelse, når de melder sig ved den danske  

 grænse.« Nærværende beslutningsforslag skal i denne sammenhæng ses som et  

 forsigtigt første skridt i retning af indførelse af kvoteordninger for så  

 vidt angår antallet af tildelte statsborgerskaber.
Der er så sandelig en  

 kraftig forskel på ikke at give beskyttelse til livstruede flygtninge og så  

 på ikke at ville have dem allesammen som danske statsborgere.
Folketinget kan  

 naturligvis til enhver tid forhøje eller reducere statsborgerkvoten på  

 grundlag af indhøstede erfaringer.
Erling Christensen (S) Taanquist (S) Ole Vagn Christensen (S) Poul  

 Andersen (S) Lise Hækkerup (S) Lotte Henriksen (S) Birthe Hansen (SF) fmd.  

John Vinther (KF) Helge Adam Møller (KF) Pernille Sams (KF) Lis Noer  

 Holmberg (V) Inge Dahl-Sørensen (V) Birthe Rønn Hornbech (V) Anders Mølgaard  

 (V) Kirsten Madsen (FP) Elisabeth Arnold (RV) Glønborg (KRF) Centrum-Demokraterne havde ikke medlemmer i udvalget.
