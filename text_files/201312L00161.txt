Fremsat den 26. marts 2014 af klima-, energi- og bygningsministeren Forslag til Lov om et klimaråd, klimapolitisk redegørelse og fastsættelse af nationale klimamålsætninger Formål § 1. Loven har til formål at etablere en overordnet strategisk ramme for Danmarks klimapolitik med henblik på at overgå til et lavemissionssamfund i 2050, det vil sige et ressourceeffektivt samfund med en energiforsyning baseret på vedvarende energi og markant lavere udledninger af drivhusgasser fra øvrige sektorer, og som samtidig understøtter vækst og udvikling.
Loven skal derudover fremme gennemsigtighed og offentlighed om status, retning og fremdrift for Danmarks klimapolitik.
Klimarådet § 2. For at fremme et fagligt sammenhængende beslutningsgrundlag for Danmarks klimapolitik, nedsætter klima-, energi- og bygningsministeren Klimarådet som et uafhængigt rådgivende ekspertorgan.
 Stk. 2. Klimarådet bidrager med uafhængig rådgivning m.v. om omstillingen til et lavemissionssamfund og har følgende hovedopgaver:
 1) Vurdere status for Danmarks opfyldelse af nationale klimamålsætninger og internationale klimaforpligtelser.
 2) Analysere mulige omstillingsveje mod et lavemissionssamfund i 2050 og mulige virkemidler for at opnå drivhusgasreduktioner.
 3) Udarbejde anbefalinger om udformning af klimapolitikken, herunder valg af virkemidler og omstillingsveje.
4) Bidrage til den offentlige debat.
Klimarådet skal, i fornødent omfang,  i udarbejdelsen af sine analyser og øvrige arbejde høre og inddrage relevante parter, herunder bl.a. erhvervsinteresser, arbejdsmarkedets parter og civilsamfundet, jf. stk. 6.
 Stk. 3. Klima-, energi- og bygningsministeren kan anmode Klimarådet om at komme med anbefalinger vedrørende særlige, højt prioriterede problemstillinger m.v. inden for lovens formål.
 Stk. 4. Klimarådet skal mindst 1 gang årligt fremsende og offentliggøre anbefalinger til klima-, energi- og bygningsministeren om klimaindsatsen, jf. stk. 2 og 3, så denne kan indrettes omkostningseffektivt og under hensyn til vækst, konkurrenceevne, beskæftigelse og videnskabens anbefalinger om den nødvendige klimaindsats.
 Stk. 5. Klimarådet kan inddrage ekstern ekspertise i sit arbejde, herunder etablere ekspertbaserede ad hoc-udvalg, når rådet ikke selv besidder den nødvendige sagkundskab, lige som rådet vil kunne få udarbejdet eksterne analyser m.v.
 Stk. 6. Til brug for Klimarådets arbejde med at høre og inddrage relevante parter m.v. i medfør af stk. 2, nr. 4, etablerer Klimarådet en interessentgruppe med repræsentanter fra relevante interesseorganisationer, brancheforeninger, virksomheder, NGOer, kommuner og regioner m.v.
 Stk. 7. Klimarådet offentliggør en årlig arbejdsplan for rådets opgaver.
 Stk. 8. Klimarådet fastsætter en forretningsorden.
 § 3. Klimarådet består af 1 formand og 6 øvrige medlemmer.
Stk. 2. Klimarådet sammensættes af eksperter med bred ekspertise og et højt klimarelevant fagligt niveau inden for energi, bygninger, transport, landbrug, miljø eller natur og økonomi, herunder bred samfundsøkonomisk og erhvervsøkonomisk ekspertise.
Formanden udpeges af klima-, energi- og bygningsministeren og de øvrige medlemmerne udpeges af klima-, energi- og bygningsministeren efter høring af relevante ministerier.
Stk. 3. Medlemmerne af Klimarådet udpeges for en periode af 4 år.
Genudpegning kan ske én gang.
Hvis formanden eller et af de øvrige medlemmer udtræder af rådet før periodens udløb, kan et nyt medlem udpeges for mindre end 4 år.
 § 4. Klimarådet bistås af et sekretariat.
 Stk. 2. Sekretariatet ledes af en sekretariatschef, som udnævnes af klima-, energi- og bygningsministeren efter indstilling fra Klimarådets formand.
Klimapolitisk redegørelse § 5. Klima-, energi- og bygningsministeren udarbejder en årlig klimapolitisk redegørelse til Folketinget, der indeholder følgende:
 1) Historisk drivhusgasudledning fordelt på sektorer.
 2) Fremskrivninger for drivhusgasudledninger.
 3) Planlagte klimatiltag og virkemidler og forventet fremtidig effekt heraf.
 4) Beskrivelse af og status for opfyldelse af nationale klimamålsætninger.
 5) Beskrivelse af og status for opfyldelse af internationale klimaforpligtelser.
 6) Klimarådets anbefalinger m.v. til klima-, energi- og bygningsministeren.
 7) Klima-, energi- og bygningsministerens redegørelse for og stillingtagen til Klimarådets  anbefalinger m.v.
 Ikrafttræden m.v.
 § 6. Loven træder i kraft den 1. oktober 2014, jf. dog stk. 2.
 Stk. 2. § 1, § 2, stk. 2-7, og § 5 træder i kraft den 1. januar 2015.
 § 7. Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Indledning Lovforslaget har til formål at etablere en overordnet strategisk ramme for Danmarks klimapolitik med henblik på at overgå til et lavemissionssamfund i 2050. Formålet udmøntes i 3 centrale elementer:
For at skabe en klar retning for klimaindsatsen forudsættes det, at klima-, energi- og bygningsministeren  på regeringens vegne - mindst hvert 5. år skal udarbejde nationale klimamålsætninger overfor Folketinget.
De nationale klimamålsætninger skal have et tiårigt perspektiv.
 For at fremme gennemsigtighed og et fagligt sammenhængende beslutningsgrundlag for Danmarks klimapolitik nedsættes Klimarådet, således at det kan påbegynde arbejdet fra den 1. januar 2015. Klimarådet skal bidrage med uafhængig rådgivning til regeringen om omstillingen til et lavemissionssamfund i 2050 samt bidrage til den offentlige debat.
 For at fremme gennemsigtighed og offentlighed om status for Danmarks klimapolitik skal klima-, energi- og bygningsministeren hvert år udarbejde en klimapolitisk redegørelse til Folketinget.
1.1. Lovforslagets formål og baggrund Forslaget til lov om et klimaråd, klimapolitisk redegørelse og fastsættelse af nationale klimamålsætninger, i det følgende benævnt forslaget til klimalov, fremsættes som led i gennemførelsen af den politiske aftale af 6. februar 2014 om Danmarks Klimalov, Klimaråd og nationale klimamålsætninger, indgået mellem regeringen (Socialdemokraterne og Det Radikale Venstre), Socialistisk Folkeparti, Enhedslisten og Det Konservative Folkeparti.
Af aftalen fremgår blandt andet, at lovforslaget skal etablere en overordnet strategisk ramme for Danmarks klimapolitik med henblik på at overgå til et lavemissionssamfund i 2050, dvs. et ressourceeffektivt samfund med en energiforsyning baseret på vedvarende energi og markant lavere udledninger af drivhusgasser fra øvrige sektorer, og som samtidig understøtter vækst og udvikling.
Den nye strategiske ramme skal fremme tilvejebringelse af et fagligt velfunderet og sammenhængende beslutningsgrundlag, sikre gennemsigtighed og offentlighed om status, retning og fremdrift for klimapolitikken, herunder sikre løbende fastsættelse af nationale klimamålsætninger.
Forud for fremsættelse af lovforslaget er tillige indgået en politisk aftale af 6. februar 2014 om det nationale klimamål i 2020 mellem regeringen (Socialdemokraterne og Det Radikale Venstre), Socialistisk Folkeparti, Enhedslisten og Det Konservative Folkeparti, hvoraf det blandt andet fremgår, at det er målet, at Danmarks udledning af drivhusgasser i 2020 reduceres med 40 pct. i forhold til niveauet i 1990, og at klimaindsatsen skal skabe jobs og ikke koste jobs.
Det kan ske ved at gøre brug af moderne teknologier, sikre synergieffekter i alle sektorer og ved at sikre, at det danske erhvervsliv forbliver konkurrencedygtigt.
 Omstillingen til et lavemissionssamfund frem mod 2050 er en betydelig udfordring, og det er således afgørende, at omstillingen tilrettelægges både miljø- og ressourcemæssigt effektivt og økonomisk forsvarligt.
Forslaget til klimalov etablerer på denne baggrund en overordnet strategisk ramme for klimapolitikken.
Forslaget sigter mod, at Danmark kan bidrage aktivt til at reducere de globale udledninger af drivhusgasser i lyset af klimavidenskabens anbefalinger og realisere en overgang til et lavemissionssamfund i 2050 på en måde, der medvirker til at understøtte den økonomiske udvikling, herunder vækst, konkurrenceevne og sunde offentlige finanser.
Loven skal derudover fremme gennemsigtighed og offentlighed om status, retning og fremdrift for Danmarks klimapolitik, herunder fremdrift i form af fastsættelse af nationale klimamålsætninger.
Det forudsættes i den forbindelse, at klima-, energi- og bygningsministeren mindst hvert 5. år skal udarbejde nationale klimamålsætninger med et tiårigt perspektiv.
Den til enhver tid siddende klima-, energi- og bygningsminister skal således med regelmæssige mellemrum fremsætte nationale klimamålsætninger overfor Folketinget.
De nationale klimamålsætninger vil på denne baggrund kunne medvirke til at skabe en klar retning for klimaindsatsen, herunder erhvervslivets investeringer.
For at fremme tilvejebringelse af et fagligt velfunderet og sammenhængende beslutningsgrundlag for Danmarks klimapolitik nedsætter klima-, energi- og bygningsministeren Klimarådet som et uafhængigt ekspertorgan, der skal bidrage med rådgivning til regeringen om omstillingen til et lavemissionssamfund.
Klimarådet skal mindst 1 gang årligt komme med anbefalinger til regeringen om klimaindsatsen, så denne kan indrettes omkostningseffektivt og under hensyn til vækst, konkurrenceevne, beskæftigelse, herunder jobskabelse, og under hensyn til videnskabens anbefalinger om den nødvendige klimaindsats.
Klimarådet kan desuden nedsætte ad hoc baserede ekspertudvalg til brug for belysning af særlige emner m.v. af relevans for Klimarådets arbejde.
Klimarådet skal tillige bidrage til den offentlige debat og skal i fornødent omfang i forbindelse med udarbejdelsen af analyser og sit øvrige arbejde høre og inddrage relevante parter, herunder blandt andet erhvervsinteresser, arbejdsmarkedets parter og civilsamfundet.
Det kan ske gennem konferencer, medier og lignende, som kan øge gennemsigtigheden i klimapolitikken.
Til Klimarådet etableres desuden en interessentgruppe med repræsentanter fra relevante interesseorganisationer, brancheforeninger, virksomheder, NGOer, kommuner og regioner m.v.
 For at fremme gennemsigtighed og offentlighed om status for Danmarks klimapolitik følger det desuden af forslaget til klimaloven, at klima-, energi- og bygningsministeren hvert år skal udarbejde en klimapolitisk redegørelse til Folketinget med henblik på en klimapolitisk debat.
1.2. Den internationale ramme for klimapolitikken i Danmark Det er ikke kun i Danmark, at de menneskeskabte klimaforandringer tages alvorligt.
Danmark har i forskellige sammenhænge påtaget sig forpligtelser i forhold til at adressere udfordringen om at begrænse Danmarks bidrag til menneskeskabte klimaforandringer som følge af udledning af drivhusgasser til atmosfæren.
Danmark har således ratificeret FNs klimakonvention, der er rettet mod at stabilisere koncentrationen af drivhusgasser i atmosfæren til et niveau, der kan forhindre farlig menneskelig indgriben i klimasystemet.
Klimakonventionen blev vedtaget på FNs konference om miljø og udvikling i Brasilien i 1992.
Efterfølgende har Danmark sammen med de øvrige EU-15 lande tiltrådt Kyotoprotokollen ved Rådets beslutning 2002/358/EF af 25. april 2002. Danmark har i forlængelse heraf, jf.
Kommissionens beslutning 2010/778/EU af 15. december 2010, påtaget sig et loft i form af emissionstilladelser (såkaldte landekvoter) for Danmarks drivhusgasudledning på ca. 273,8 mio. tons CO2-ækvivalenter i årene 2008-12.
Kyotoprotokollens fleksible mekanismer åbner mulighed for, at Danmark kan købe landekvoter eller JI/CDM kreditter til målopfyldelsen.
Under Kyotoprotokollen er der vedtaget mulighed for at lande der påtager sig bindende udledningslofter kan anvende forskellige såkaldte fleksible mekanismer, ved 1) køb af landekvoter (andre landes tilladte udledningsrettigheder) og 2) JI/CDM klimakreditter fra projekter, der reducerer drivhusgasudledningen enten i lande, der har påtaget sig udledningslofter (i form af såkaldte Joint Implementation-kreditter) eller i lande der ikke har påtaget sig udledningslofter (i form af såkaldte Clean Development Mechanism-kreditter).
Ud over udledning af drivhusgasser indgår tillige optag og udledning af drivhusgasser fra jorder og skove i klimaregnskabet.
Ved »optag« menes i denne sammenhæng den »lagring« af CO2 i plantedele (i form af biomasse), som sker ved planters vækst, samt den ophobning af CO2 i jorde, som eksempelvis opstår når plantedele pløjes ned i jorden eller lignende.
Der kan, i tilfælde af at optaget øges eller udledningen reduceres, genereres kreditter herfra.
Kyotoprotokollen stiller endvidere krav til parternes årlige rapportering af drivhusgasudledning og -optag.
Ligeledes har EU vedtaget regler for medlemsstaternes rapportering.
Europa-Parlamentet og Rådet vedtog i 2009 EUs klima- og energipakke, som indeholder en række tæt forbundne retsakter.
Klima- og energipakken har til formål at sikre, at EU-landene reducerer udledningen af drivhusgasser med 20 pct. inden 2020 i forhold til 1990, samtidig med at andelen af vedvarende energi i EUs samlede endelige energiforbrug øges til 20 pct., mens andelen af vedvarende energiformer i transportsektoren øges til 10 pct.
Klima- og energipakken indeholder følgende fælles EU-lovgivning: Direktiv om fremme af vedvarende energikilder, beslutning om målsætninger for medlemsstaternes reduktion af drivhusgasudledningen i de ikke kvotebelagte sektorer, ændring af EUs kvotedirektiv og direktiv om CO2-opsamling og -lagring i undergrunden (CCS). I sammenhæng hertil er der i EU vedtaget en række retsakter om rapportering af drivhusgasudledningen m.m.
Hertil kommer, at der i EU er vedtaget en række retsakter på klima- og energiområdet, som bidrager til at reducere drivhusgasudledningen.
Dette omfatter bl.a.
EUs forordninger om præstationsnormer for CO2-udledningen fra biler, energieffektiviseringsdirektivet, eco-designdirektivet, energibeskatningsdirektivet, direktiv om bygningers energimæssige ydeevne, energimærkningsdirektivet, F-gas forordningen, lossepladsdirektivet og nitratdirektivet m.v.
Danmark er i medfør af EUs klima- og energipakke forpligtet til at reducere udledningerne af drivhusgasser i de ikke-kvoteomfattede sektorer med 20 pct. i 2020 i forhold til niveauet i 2005. Forpligtelsen fremgår af Europa-Parlamentets og Rådets beslutning 406/2009/EF af 23. april 2009 og Kommissionens beslutning 2013/162/EU af 26. marts 2013 om medlemsstaternes indsats for at reducere deres drivhusgasudledninger med henblik på at opfylde EUs forpligtelser til at reducere drivhusgasudledningerne frem til 2020. EU-forpligtigelsen i perioden 2013-2020 er årlig, idet der kan overføres over- eller underskydende udledningsrettigheder mellem årene.
Der er tillige mulighed for at købe andre medlemslandes drivhusgasudledningsrettigheder eller kreditter fra internationale klimaprojekter og anvende disse til målopfyldelse i Danmark.
Denne målsætning vil blive meldt ind til FN i forbindelse med Danmarks ratifikationsinstrument til ændringen til Kyotoprotokollen, som blev vedtaget i Doha i 2012.
Der er i EU fra 2005 gennemført et system for handel med CO2-kvoter, jf.
Europa-Parlamentets og Rådets direktiv 2003/87/EF af 13. oktober 2003 om en ordning for handel med kvoter for drivhusgasudledninger i Fællesskabet.
Med etableringen af EUs kvotehandelssystem er der fastlagt et loft for udledningen af CO2 og visse andre drivhusgasser fra de stationære anlæg og luftfartsoperatører, der er omfattet af kvotesystemet.
De nærmere regler for kvotesystemets funktion er fastlagt i EUs kvotehandelsdirektiv og en række tilhørende EU-forordninger.
Kvotehandelsdirektivet er desuden gennemført i dansk lovgivning via lov om CO2-kvoter.
På grund af de kvoteomfattede virksomheders mulighed for at handle med kvoter på tværs af EU og for at anvende eksterne JI/CDM kreditter, er der ikke med EU-reglerne fastsat nationale grænser for kvoteomfattede anlægs og operatørers udledning i Danmark.
EUs stats- og regeringsledere har i konklusioner fra et møde i Det Europæiske Råd i oktober 2009 anmodet parterne til FNs Klimakonvention om at tilslutte sig en målsætning om at holde den globale temperaturstigning inden for 2° C og samtidig tilsluttet sig en EU-målsætning om, at de industrialiserede lande reducerer deres samlede drivhusgasudledninger med 80-95 pct. i 2050 i forhold til 1990, som et led i en samlet halvering af de globale udledninger.
I den sammenhæng henviste Det Europæiske Råd til, at dette reduktionsniveau er nødvendigt i henhold til anbefalinger fra FN's Klimapanel (IPCC). I lyset af denne EU-målsætning og eventuelle fremtidige målsætninger eller klimaforpligtelser som Danmark måtte tilslutte sig internationalt, skal Danmark overgå til et lavemissionssamfund frem mod 2050. Danmarks bidrag til menneskeskabte klimaforandringer som følge af udledning af drivhusgasser til atmosfæren bliver herved begrænset.
Samtidigt bidrager Danmark til efterlevelse af formålet med FNs Klimakonvention, som er rettet mod at stabilisere koncentrationen af drivhusgasser i atmosfæren på et niveau, der kan forhindre farlig menneskelig indgriben i klimasystemet.
 Ifølge rådskonklusioner fra maj 2013 har Det Europæiske Råd på dagsordenen i marts 2014 til hensigt at debattere en mulig ramme for EUs klima- og energipolitikker frem til 2030.
2. Lovforslagets hovedindhold 2.1. Fastsættelse af nationale klimamålsætninger Det forudsættes at klima-, energi- og bygningsministeren fremover - på regeringens vegne - mindst hvert 5. år udarbejder nationale klimamålsætninger med et tiårigt perspektiv.
Den til enhver tid siddende klima-, energi- og bygningsminister skal således med regelmæssige mellemrum fremsætte nationale klimamålsætninger over for Folketinget.
 De politiske klimamålsætninger angående reduktion af de fremtidige danske drivhusgasudledninger skal udarbejdes i lyset af videnskabens anbefalinger, herunder anbefalinger fra IPCC, og skal som minimum være i overensstemmelse med de til enhver tid gældende internationale klimaforpligtelser, der påhviler Danmark i henhold til EU-retten eller internationale aftaler, som den danske stat er eller bliver aftalepart i.
 Den til enhver tid siddende klima-, energi- og bygningsminister skal således med regelmæssige mellemrum fremsætte nationale klimamålsætninger inden for disse rammer.
 De nationale klimamålsætninger vil på denne måde medvirke til at etablere en ramme for klimapolitikken og kan således medvirke til at skabe en klar retning for klimaindsatsen, herunder erhvervslivets investeringer.
For så vidt angår det nuværende nationale klimamål for reduktion af Danmarks drivhusgasudledning henvises til den politiske aftale af 6. februar 2014 om det nationale klimamål i 2020, hvoraf det blandt andet fremgår, at det er målet, at Danmarks udledning af drivhusgasser i 2020 reduceres med 40 pct. i forhold til niveauet i 1990, og at klimaindsatsen skal skabe jobs og ikke koste jobs.
Det kan ske ved at gøre brug af moderne teknologier, sikre synergieffekter i alle sektorer og ved at sikre, at det danske erhvervsliv forbliver konkurrencedygtigt.
2.2. Klimarådet For at fremme gennemsigtighed og et fagligt sammenhængende beslutningsgrundlag for Danmarks klimapolitik nedsætter klima-, energi- og bygningsministeren det uafhængige rådgivende ekspertorgan, Klimarådet, som skal bidrage med uafhængig rådgivning til regeringen om omstillingen til et lavemissionssamfund.
Klimarådet skal mindst 1 gang årligt komme med anbefalinger til regeringen om klimaindsatsen, så denne kan indrettes omkostningseffektivt og under hensyn til vækst, konkurrenceevne, beskæftigelse, herunder jobskabelse, og under hensyn til videnskabens anbefalinger om den nødvendige klimaindsats.
Klimarådet vil i den forbindelse belyse fordelingsmæssige konsekvenser således at regeringen i udmøntningen af klimapolitikken kan tage hensyn til relevante parters vilkår, hvor dette er muligt og relevant.
Klimarådet vil med lovforslaget blive pålagt en række opgaver og skal således f.eks. vurdere status for Danmarks opfyldelse af nationale klimamålsætninger og internationale klimaforpligtelser og rådgive om den fremadrettede klimaindsats.
Som led i denne rådgivning pålægges Klimarådet en række analyseopgaver.
Klimarådet skal således analysere mulige omstillingsveje mod et lavemissionssamfund i 2050 og mulige virkemidler.
Klimarådet skal bl.a. analysere og vurdere effekten af mulige virkemidler som kan reducere Danmarks drivhusgasudledning.
Klimarådet kan i analyserne tage højde for mulige virkemidler på EU-niveau eller internationalt, som også vil kunne bidrage til at reducere drivhusgasudledningen i Danmark.
 Klimarådet skal derudover udarbejde anbefalinger til klima-, energi- og bygningsministeren om udformning af klimapolitikken, herunder anbefalinger om valg af klimapolitiske virkemidler, mulige omstillingsveje og øvrige klimapolitisk relevante problemstillinger.
 Klimarådet kan til brug for dets arbejde nedsætte ad hoc baserede ekspertudvalg til belysning af særlige emner m.v. af relevans for Klimarådets arbejde.
Klimarådet skal desuden bidrage til at øge gennemsigtigheden i klimapolitikken.
Klimarådet skal gennem sit virke skabe debat om klimapolitiske spørgsmål og skal gennem sit arbejde inddrage og høre relevante parter, herunder blandt andet erhvervsinteresser, arbejdsmarkedets parter og civilsamfundet.
Dette kan ske gennem konferencer, medier og lignende, som kan øge gennemsigtigheden i klimapolitikken.
 Til Klimarådet etableres desuden en interessentgruppe med repræsentanter fra relevante interesseorganisationer, brancheforeninger, virksomheder, NGOer, kommuner og regioner m.v.
Klimarådet kommer til at bestå af 1 formand og 6 øvrige medlemmer, som udpeges for en 4-årig periode.
Der etableres ligeledes et selvstændigt sekretariat til at betjene Klimarådets formand og medlemmer.
2.3. Den klimapolitiske redegørelse For at fremme en bred politisk og samfundsmæssig debat er det vigtigt med gennemsigtighed og offentlighed om status for Danmarks klimapolitik.
Det foreslås derfor, at klima-, energi- og bygningsministeren skal udarbejde en årlig klimapolitisk redegørelse, der skal indeholde status for en række forhold, som giver et samlet overblik over klimapolitikken og klimaindsatsen og indholdet af klimarådets anbefalinger.
Klima-, energi- og bygningsministeren skal i den klimapolitiske redegørelse ligeledes redegøre for regeringens holdning til indholdet af Klimarådets anbefalinger og redegøre for indhold af og status for de nationale klimamålsætninger og internationale klimaforpligtelser.
Den klimapolitiske redegørelse vil blive oversendt til Folketinget og således indgå i den løbende klimapolitiske debat.
Redegørelsen vil på denne baggrund medvirke til at skabe gennemsigtighed og offentlighed vedrørende klimaindsatsen og klimapolitikken.
3. Økonomiske og administrative konsekvenser for det offentlige Udgifterne til Klimarådet, herunder til sekretariatet og øvrige aktiviteter, der følger af loven, og opnormering af Energistyrelsens arbejde med nationalt klima fastlægges til 12 mio. kr. årligt, hvoraf 3 mio. kr. årligt tilføres Energistyrelsen.
Forslaget til klimaloven afstedkommer nye og udvidede opgaver på klimaområdet.
Der vil således f.eks. blive behov for at udarbejde opgørelser af og fremskrivninger for drivhusgasudledningen med øget frekvens og detaljeringsgrad.
Der vil ligeledes være behov for vurdering, forberedelse og koordinering af regeringens løbende stillingtagen til Klimarådets anbefalinger og udarbejdelse af årlige klimapolitiske redegørelser.
Desuden forventes Klimarådet at øge opmærksomheden om klimapolitikken, hvilket vil øge behovet for ministerbetjening og interministeriel koordinering.
Der afsættes 3 mio. kr. som et permanent årligt bidrag fra og med 2015 til opnormering af Energistyrelsens arbejde med klimaområdet.
 Forslaget vurderes ikke at have økonomiske og administrative konsekvenser for regioner og kommuner.
 4. Økonomiske og administrative konsekvenser for erhvervslivet m.v.
 Lovforslaget pålægger ikke erhvervslivet nye økonomiske eller administrative byrder eller lettelser, da lovforslaget alene etablerer en overordnet strategisk ramme for klimapolitikken med henblik på at overgå til et lavemissionssamfund frem mod 2050.
 Erhvervsstyrelsens Team Effektiv Regulering (TER) vurderer, at forslaget ikke indeholder administrative konsekvenser for erhvervslivet, og har dermed ikke yderligere kommentarer.
5. Administrative konsekvenser for borgerne Lovforslaget har ingen direkte retsvirkning over for borgerne og pålægger derfor ikke borgerne nye administrative byrder eller lettelser.
Lovforslaget har således ikke nogen administrative konsekvenser for borgerne.
6. Miljømæssige konsekvenser Lovforslaget medvirker til, at der på et gennemsigtigt og fagligt velfunderet grundlag kan træffes de nødvendige beslutninger med henblik på at begrænse det nationale bidrag til menneskeskabte klimaforandringer, således at Danmark kan overgå til et samfund med lave drivhusgasudledninger.
Lovforslaget vil således ikke i sig selv medføre igangsættelse af konkrete initiativer til reduktion af Danmarks drivhusgasudledning, men kan medvirke til at skabe et grundlag herfor.
Lovforslaget har derfor indirekte positive miljømæssige konsekvenser i form af reduktion af Danmarks drivhusgasudledning.
7. Forholdet til EU-retten Lovforslaget indeholder ikke EU-retlige aspekter.
 8. Hørte myndigheder, organisationer m.v.
 Et udkast til lovforslaget har i perioden fra den 7.- 27. februar 2014 været sendt i høring hos følgende myndigheder og organisationer m.v.:
Aalborg Portland A/S, Advokatrådet - Advokatsamfundet, Altinex Oil Denmark A/S, Akademisk Arkitektforening, Autoriserede Kølefirmaers Brancheforening, Ankenævnet på Energiområdet, Arbejderbevægelsens Erhvervsråd, Boligselskabernes Landsforening, Brancheforeningen for Biogas, Brancheforeningen for Decentral Kraftvarme, Brancheforeningen for Husstandsvindmøller, Branchen Forbrugerelektronik, Bureau Veritas, Bygge-, Anlægs- og Trækartellet (BAT-kartellet), Byggecentrum, Byggeskadefonden, CO-industri, DANAK (Den Danske Akkrediterings- og Metrologifond), Danmarks Jægerforbund, Danmarks Naturfredningsforening, Danmarks Rederiforening, Danmarks Statistik, Danmarks Teknisk Universitet (DTU), Danmarks Vindmølleforening, Dansk affaldsforening, Dansk Arbejdsgiverforening (DA), Dansk Biotek, Dansk Byggeri, Dansk Center for Lys, Dansk Energi, Dansk Energibranche Forening (DEBRA), Dansk Erhverv, Dansk Fjernvarme, Dansk Gartneri, Dansk Gas, Dansk Gasteknisk Center (DGC), Dansk Geotermi Aps, Dansk Standard, A/S Dansk Shell, Dansk Transport og Logistik (DTL), Dansk Varefakta Nævn, Dansk Ventilation, Danske Advokater, Danske Arkitektvirksomheder (DANSKE ARK), Danske Regioner, Danske Udlejere, DANVA (Dansk Vand- og Spildvandsforening), Datatilsynet, De Grønne, DELTA Dansk Elektronik, Det Økologiske Råd, DI ITEK, DI  Organisation for erhvervslivet, DONG Energy A/S, DS Håndværk & Industri, DTU  Afdelingen for myndighedsbetjening, DTU - Afdelingen for vindenergi, Ejendomsforeningen Danmark, Energi- og olieforum.dk, Energiforbrugeren, Energiforum Danmark, Energiklagenævnet, Energitilsynet, Energitjenesten, E.
ON Danmark A/S, Fagligt Fælles Forbund (3F), Finansrådet, Foreningen Danske Kraftvarmeværker, Foreningen af fabrikanter og importører af elektriske belysningsarmaturer (FABA), Foreningen af fabrikanter og importører af elektriske husholdningsapparater (FEHA), Foreningen af Rådgivende Ingeniører (FRI), Foreningen for Slutbrugere af Energi, Frederiksberg Kommune, Frie Elforbrugere, FSR Danske Revisorer, Greenpeace, Green Ways, GTS (Godkendt teknologisk Service), Hess ApS, HMN Naturgas I/S, Håndværksrådet, Indukraft sekretariatet c/o Dansk Industri, Ingeniørforeningen i Danmark (IDA), Institut for produktudvikling (IPU), Intelligent Energi, IT-Branchen, Kalk og Teglværksforeningen, KE Vind A/S/HOFOR, KL (Kommunernes Landsforening), KommuneKredit, Den Kooperative arbejdsgiver- og interesseorganisation i Danmark (Kooperationen), KTO  Kommunale Tjenestemænd og Overenskomstansatte, Københavns Kommune, Landbrug & Fødevarer, Landsorganisationen i Danmark (LO), LCA Center, Landsbyggefonden, Landsforeningen Naboer til Kæmpevindmøller, Mærsk Olie og Gas A/S, Mærsk Drilling, Naturgas Fyn, NEAS Energy A/S, NOAH Energi og Klima, Nordisk Folkecenter for Vedvarende Energi, Det Norske Veritas, Realkreditforeningen, Reel Energi Oplysning (REO), Statens Byggeforskningsinstitut, Statoil A/S, Tekniq, Teknologisk Institut, Telekommunikationsindustrien, Varmepumpefabrikantforeningen, Vattenfall A/S, Vedvarende Energi, VELTEK - VVS- og El-Tekniske Leverandørers Brancheforening, Verdens Skove, Vestas Wind Systems A/S, Vindenergi Danmark, Vindmølleindustrien, WWF Verdensnaturfonden, Østkraft og Aalborg Universitet.
9. Sammenfattende skema Bemærkninger til lovforslagets enkelte bestemmelser Til § 1 Den foreslåede bestemmelse fastsætter, at lovens mål er at etablere en overordnet strategisk ramme for klimapolitikken med henblik på at overgå til et lavemissionssamfund i 2050. Med lavemissionssamfund forstås et ressourceeffektivt samfund med en energiforsyning baseret på vedvarende energi og markant lavere udledninger af drivhusgasser fra øvrige sektorer, og som samtidig understøtter vækst og udvikling.
EU's stats- og regeringsledere har tilsluttet sig en målsætning om, at de industrialiserede lande reducerer deres samlede drivhusgasudledninger med 80-95 pct. i 2050 i forhold til 1990 som et led i en samlet halvering af de globale udledninger.
Danmark skal bidrage til at nå denne målsætning og andre klimamål i overensstemmelse med de til enhver tid gældende nationale klimamål og internationale klimaforpligtelser for Danmark.
Målsætningen om at overgå til et lavemissionssamfund skal derfor forstås inden for ovennævnte kontekst.
Det vil i den forbindelse være afgørende, at omstillingen indrettes omkostningseffektivt under hensyn til vækst, konkurrenceevne og beskæftigelse og på en måde, der sikrer gennemsigtighed og offentlighed om status, retning og fremdrift for Danmarks klimapolitik, herunder sikrer løbende fastsættelse af nationale klimamålsætninger.
Dette fordrer en løbende overvågning af udviklingen, og at klima-, energi- og bygningsministeren kan få en uafhængig og faglig sammenhængende rådgivning om den fremadrettede klimaindsats.
Loven skal medvirke til at skabe fremdrift for Danmarks klimapolitik.
Det forudsættes at klima-, energi- og bygningsministeren fremover mindst hvert 5. år skal fastsætte nationale klimamålsætninger med et tiårigt perspektiv overfor Folketinget.
For så vidt angår det nuværende nationale klimamål for reduktion af Danmarks drivhusgasudledning henvises til den politiske aftale af 6. februar 2014 om det nationale klimamål i 2020, hvoraf blandt andet fremgår, at det er målet, at Danmarks udledning af drivhusgasser i 2020 reduceres med 40 pct. i forhold til niveauet i 1990, og at klimaindsatsen skal skabe jobs og ikke koste jobs.
Det kan ske ved at gøre brug af moderne teknologier, sikre synergieffekter i alle sektorer og ved at sikre, at det danske erhvervsliv forbliver konkurrencedygtigt.
 De nationale klimamålsætninger vil på denne måde medvirke til at etablere en ramme for klimapolitikken.
Til § 2 For at fremme et fagligt sammenhængende beslutningsgrundlag for Danmarks klimapolitik foreslås i stk. 1, at klima-, energi- og bygningsministeren nedsætter Klimarådet som et uafhængigt rådgivende ekspertorgan.
Klimarådet er en offentlig uafhængig institution og er i den forbindelse underlagt de samme regler, som andre offentlige institutioner, herunder f.eks. offentlighedsloven, forvaltningsloven og persondataloven.
I det foreslåede stk. 2 beskrives Klimarådets hovedopgaver.
Klimarådet, skal bidrage med uafhængig rådgivning m.v. til klima-, energi- og bygningsministeren om omstillingen til et lavemissionssamfund, så klimaindsatsen kan indrettes under hensyn til vækst, konkurrenceevne, beskæftigelse, herunder jobskabelse, og under hensyn til videnskabens anbefalinger, herunder anbefalinger fra IPCC, om den nødvendige klimaindsats.
Klimarådet vil i den forbindelse belyse fordelingsmæssige konsekvenser, således at regeringen i udmøntningen af klimapolitikken kan tage hensyn til relevante parters vilkår, hvor dette er muligt og relevant.
Bestemmelsen skal ses i sammenhæng med stk. 3, hvorefter klima-, energi- og bygningsministeren kan anmode Klimarådet om at komme med anbefalinger om særlige, højt prioriterede problemstillinger m.v. inden for lovens formål.
I stk. 2, nr. 1, foreslås, at Klimarådet skal vurdere status for Danmarks opfyldelse af nationale klimamålsætninger og internationale klimaforpligtelser.
Klimarådets vurdering af status for Danmarks opfyldelse af nationale klimamålsætninger og internationale klimaforpligtelser, vil således medvirke til at skabe et overblik over Danmarks klimaindsats, herunder om Danmark er på rette vej mod et lavemissionssamfund i 2050.
I stk. 2, nr. 2, foreslås, at Klimarådet skal analysere mulige omstillingsveje mod et lavemissionssamfund i 2050 og mulige virkemidler for at opnå drivhusgasreduktioner.
Rådet skal identificere og beskrive de væsentligste scenarier for omstillingen til et lavemissionssamfund i 2050, som skal ses i relation til såvel nationale klimamålsætninger som internationale klimaforpligtelser for Danmark, og som samtidig kan skabe grundlag for beslutninger om mere kortsigtede nationale klimamålsætninger.
Scenarierne for omstilling skal blandt andet belyse og beskrive konsekvenser for vækst, konkurrenceevne og beskæftigelse samt øvrige relevante forhold og belyse konsekvenser for sektorpolitikker og sektormål på f.eks. miljø-, transport-, energi- og landbrugsområdet, hvor det er muligt.
Omstillingsscenarierne skal blandt andet baseres på gældende klimavidenskabelige anbefalinger om den påkrævede indsats på baggrund af anerkendte modeller eller studier og internationale erfaringer.
Klimarådet skal analysere og vurdere effekten af mulige virkemidler, som kan reducere Danmarks drivhusgasudledning.
Disse analyser af potentielle klimapolitiske virkemidler skal belyse og beskrive virkemidlernes effekter bredt, herunder fordele og ulemper i form af samfundsøkonomiske omkostninger, statsfinansielle, erhvervsøkonomiske og andre relevante konsekvenser så som natur, miljø og sundhedsaspekter, hvor dette er muligt.
Klimarådet skal i den forbindelse, i fornødent omfang, belyse fordelingsmæssige konsekvenser, således at regeringen i udmøntningen af klimapolitikken kan tage hensyn til relevante parters vilkår hvor dette er muligt og relevant.
Klimarådet kan i analyserne tage højde for mulige virkemidler på EU-niveau eller internationalt, som også vil kunne bidrage til at reducere drivhusgasudledningen i Danmark.
Klimarådet kan i øvrigt igangsætte de analyser og evalueringer, der måtte være nødvendige inden for lovens formål.
Det kunne f.eks. være analyser af forbrugets klimapåvirkning og muligheden for at opgøre Danmarks forbrugsrelaterede drivhusgasudledning.
Det vil eksempelvis sige drivhusgasudledningen knyttet til danskernes forbrug af varer, inklusive udledningen knyttet til eksempelvis importerede varer, men eksklusive udledningen relateret til varer som eksporteres ud af Danmark eller vurdering af det samlede drivhusgas-fodaftryk relateret til danskernes forbrugsmønster.
I stk. 2, nr. 3, foreslås, at Klimarådet skal udarbejde anbefalinger til klima-, energi- og bygningsministeren om udformning af klimapolitikken, herunder anbefalinger om valg af virkemidler og omstillingsveje.
Dette skal ske på baggrund af vurderinger og analyser, jf. stk. 2, nr. 1 og 2, og under hensyn til omkostningseffektivitet, vækst, konkurrenceevne, beskæftigelse, herunder jobskabelse, og under hensyn til videnskabens anbefalinger, herunder anbefalinger fra IPCC.
I stk. 2, nr. 4, foreslås, at Klimarådet skal bidrage til den offentlige debat.
Klimarådet skal i fornødent omfang i udarbejdelsen af sine analyser og øvrige arbejde høre og inddrage relevante parter, herunder bl.a. erhvervsinteresser, arbejdsmarkedets parter og civilsamfundet.
Dette kan ske gennem konferencer, medier og lignende, som kan øge gennemsigtigheden.
Klimarådet kan tillige rådgive borgere, virksomheder, stat, regioner og kommuner om muligheder for at reducere drivhusgasudledningen og lign.
Til brug for Klimarådets arbejde etableres en interessentgruppe med repræsentanter fra relevante interesseorganisationer, brancheforeninger, virksomheder, NGOer, kommuner og regioner m.v., jf. nærmere i stk. 6.
I stk. 3 foreslås, at klima-, energi- og bygningsministeren kan anmode Klimarådet om at komme med anbefalinger vedrørende særlige, højt prioriterede problemstillinger m.v. inden for lovens formål.
Herved forstås, at klima-, energi- og bygningsministeren kan anmode Klimarådet om at løfte særlige, højt prioriterede opgaver.
På denne måde sikres det, at Klimarådet kan bidrage med viden, råd og lignende i forhold til det klimapolitiske behov for anbefalinger.
Det foreslås i stk. 4, at Klimarådet mindst 1 gang årligt fremsender og offentliggør anbefalinger til klima-, energi- og bygningsministeren om klimaindsatsen, så denne kan indrettes omkostningseffektivt og under hensyn til vækst, konkurrenceevne, beskæftigelse, herunder jobskabelse, og under hensyn til videnskabens anbefalinger, herunder anbefalinger fra IPCC, om den nødvendige klimaindsats.
Klimarådets anbefalinger, bør tillige beskrive Klimarådets væsentligste vurderinger, analyser m.v., som ligger bag udarbejdelsen af anbefalingerne, jf. stk. 2. Forpligtelsen til 1 gang årligt at fremsende anbefalinger udelukker ikke, at Klimarådet løbende fremsender de anbefalinger, analyser og konklusioner m.v., der udarbejdes i medfør af § 2. Forpligtelsen indebærer alene, at disse som minimum samles, fremsendes og offentliggøres 1 gang årligt.
Det foreslås i stk. 5, at Klimarådet kan inddrage ekstern ekspertise i sit arbejde, når rådet ikke selv besidder den nødvendige sagkundskab, lige som rådet vil kunne få udarbejdet eksterne analyser m.v.
Klimarådet kan til brug for dets arbejde nedsætte ad hoc baserede ekspertudvalg til belysning af særlige emner m.v. af relevans for Klimarådets arbejde.
Dette sikrer, at Klimarådet til enhver tid kan få dækket sit behov for at få faglige input eller udført faglige analyser m.v., i det omfang Klimarådet og dets sekretariat ikke selv måtte besidde disse kompetencer.
Det foreslås i stk. 6, at Klimarådet etablerer en interessentgruppe med f.eks. repræsentanter fra relevante interesseorganisationer, brancheforeninger, virksomheder, NGOer, kommuner og regioner m.v.
Interessentgruppen etableres som led i Klimarådets arbejde med at høre og inddrage relevante parter m.v., jf. stk. 2, nr. 4.
I stk. 7 foreslås, at Klimarådet offentliggør en årlig arbejdsplan for rådets opgaver.
Klimarådet kan tilrettelægge arbejdet inden for bestemte indsatsområder, komme med anbefalinger vedrørende særlige problemstillinger, afholde konferencer, bidrage til debat og lignende om bestemte emner m.v., som ligger inden for lovens formål.
Af hensyn til prioritering og tilrettelæggelse af Klimarådets arbejde kan det i den forbindelse være hensigtsmæssigt at have faste eller forskudte tidsintervaller på mellem 2 og 4 år mellem nogle af de skitserede større opgaver, inden for de til enhver tid gældende økonomiske rammer for Klimarådets aktiviteter.
I stk. 8 foreslås tillige, at Klimarådet fastsætter en forretningsorden.
Forretningsordenen kan blandt andet indeholde regler for beslutningsdygtighed, inhabilitet, mødefrekvens, afstemningsregler, forholdet mellem sekretariatet og Klimarådet og formandens kompetencer i forhold til de øvrige medlemmer.
Til § 3 Det foreslås i stk. 1, at Klimarådet består af 1 formand og 6 øvrige medlemmer.
Antallet er baseret på en afvejning af rådets funktionsdygtighed og hensynet til, at de fornødne kompetencer er repræsenteret.
I stk. 2 foreslås, at Klimarådet sammensættes af eksperter med bred ekspertise og et højt klimarelevant fagligt niveau inden for blandt andet energi, bygninger, transport, landbrug, miljø eller natur og økonomi, herunder bred samfundsøkonomisk og erhvervsøkonomisk ekspertise.
Formanden udpeges af klima-, energi- og bygningsministeren og medlemmerne udpeges af klima-, energi- og bygningsministeriet efter høring af relevante ministerier, hvilket f.eks. vil sige efter høring af Miljøministeriet, Fødevareministeriet, Skatteministeriet, Transportministeriet, Finansministeriet, Erhvervs- og Vækstministeriet, Økonomi- og Indenrigsministeriet, Uddannelses- og Forskningsministeriet og Ministeriet for By, Bolig og Landdistrikter.
Klimarådets formand og de øvrige medlemmer udpeges ud fra deres faglige kvalifikationer.
Medlemmerne af Klimarådet skal i udøvelsen af deres hverv være uafhængige af myndigheds-, organisations-, erhvervs- og politiske interesser og er således ikke underlagt instruktionsbeføjelser fra evt. arbejdsgivere.
Klimarådets medlemmer er ikke underlagt instruktionsbeføjelser fra klima-, energi- og bygningsministeren, jf. dog § 2, stk. 3, hvorefter klima-, energi- og bygningsministeren kan anmode Klimarådet om at komme med anbefalinger vedrørende særlige, højt prioriterede problemstillinger m.v. inden for lovens formål.
Klimarådet udpeges i overensstemmelse med lov om ligestilling.
I stk. 3 foreslås, at Klimarådets medlemmer udpeges for en periode af 4 år.
For at muliggøre en vis kontinuitet blandt medlemmerne foreslås det, at genudpegning kan ske én gang.
Af hensyn til den praktiske tilrettelæggelse af Klimarådets funktionalitet foreslås, at hvis formanden eller et medlem udtræder af rådet før periodens udløb, kan et nyt medlem udpeges for mindre end 4 år.
Til § 4 Det foreslås i stk. 1, at Klimarådet bistås af et sekretariat.
Sekretariatet skal udarbejde de vurderinger og analyser m.v., som Klimarådet finder hensigtsmæssige.
Ud over at betjene Klimarådet i dets arbejde sørger sekretariatet for den praktiske tilrettelæggelse af Klimarådets møder, rejser, konferencer og lign.
Sekretariatet betjener således Klimarådet i alle sager vedrørende rådets virksomhed.
Sekretariatet bemandes af medarbejdere med ekspertise inden for rådets arbejdsfelt.
Sekretariatet er underlagt Klimarådets instruktionsbeføjelser.
 Af den foreslåede stk. 2 følger, at sekretariatet ledes af en sekretariatschef, som udnævnes af klima-, energi- og bygningsministeren efter indstilling fra Klimarådets formand.
Til § 5 For at fremme en bred politisk og samfundsmæssig debat er det nødvendigt med gennemsigtighed og offentlighed om status for Danmarks klimapolitik.
Det foreslås derfor i stk. 1, at klima-, energi- og bygningsministeren udarbejder en årlig klimapolitisk redegørelse til Folketinget.
 Redegørelsen skal blandt andet beskrive status for en række forhold, som har til formål at give erhvervslivet og civilsamfundet et samlet overblik over klimapolitikken, herunder indhold og status for de nationale klimamålsætninger og internationale klimaforpligtelser, Klimarådets anbefalinger m.v., og klima-, energi- og bygningsministerens stillingtagen til Klimarådets anbefalinger m.v.
I stk. 1, nr.. 1, foreslås, at den klimapolitiske redegørelse beskriver Danmarks historiske drivhusgasudledning til atmosfæren, således at der etableres en samlet opgørelse over de drivhusgasser, der antages at bidrage til den menneskeskabte globale opvarmning.
Hermed gives offentligheden et samlet overblik over status for Danmarks bidrag til den menneskeskabte globale opvarmning.
I stk. 1, nr. 2, foreslås, at redegørelsen skal præsentere fremskrivninger for Danmarks drivhusgasudledninger.
Ved fremskrivninger forstås estimater og beregninger for, hvordan drivhusgasudledningen forventeligt kan udvikle sig i fremtiden i et forventet basisforløb, hvori er indregnet allerede vedtagne politikker, der er udmøntet i konkrete virkemidler, såkaldte »basisfremskrivninger«.
I stk. 1, nr. 3, foreslås det, at der redegøres for planlagte klimatiltag og virkemidler og forventet fremtidig effekt heraf.
Med en sådan redegørelse tilvejebringes en samlet oversigt over planlagte klimatiltag og virkemidler og forventet fremtidig effekt heraf.
Redegørelsen skal i den forbindelse tillige afspejle de fordelingsmæssige aspekter i forhold til f.eks. husholdninger og erhverv.
I stk. 1, nr. 4, foreslås, at redegørelsen skal beskrive indhold og status for de nationale klimamålsætninger, som det fremover pålægges klima-, energi- og bygningsministeren at udarbejde.
Det forudsættes således at klima-, energi- og bygningsministeren - på regeringens vegne - mindst hvert 5. år skal udarbejde nationale klimamålsætninger med et tiårigt perspektiv.
Den til enhver tid siddende klima-, energi- og bygningsminister skal således med regelmæssige mellemrum fremsætte nationale klimamålsætninger overfor Folketinget.
De politiske klimamålsætninger angående reduktion af de danske drivhusgasudledninger skal udarbejdes i lyset af videnskabens anbefalinger, herunder anbefalinger fra IPCC, og hensynet til vækst, konkurrenceevne, beskæftigelse, herunder jobskabelse, og sunde offentlige finanser.
Klima-, energi- og bygningsministeren vil i den forbindelse tage hensyn til relevante parters vilkår, herunder bl.a. erhvervsinteresser, hvor det er muligt og relevant.
De politiske klimamålsætninger skal som minimum være i overensstemmelse med de til enhver tid gældende internationale klimaforpligtelser, der påhviler Danmark i henhold til EU-retten eller internationale aftaler, som den danske stat er eller bliver aftalepart i.
I stk. 1, nr. 5, foreslås, at redegørelsen skal beskrive indhold og status for Danmarks internationale klimaforpligtelser, dvs. de til enhver tid gældende internationale klimaforpligtelser, der påhviler Danmark i henhold til EU-retten eller internationale aftaler, som den danske stat er eller bliver aftalepart i.
Se i øvrigt afsnit 1.2. i de almindelige bemærkninger om den internationale ramme for klimapolitikken i Danmark.
I stk. 1, nr. 6, foreslås, at redegørelsen skal indeholde de anbefalinger m.v., som Klimarådet har fremsendt eller udarbejdet i løbet af året til klima-, energi- og bygningsministeren.
Formålet med denne bestemmelse er at sikre gennemsigtighed og offentlighed om Klimarådets anbefalinger m.v.
I stk. 1, nr. 7, foreslås, at klima-, energi- og bygningsministeren kommer med en redegørelse for og stillingtagen til Klimarådets anbefalinger m.v.
Formålet med denne bestemmelse er at sikre, at klima-, energi og bygningsministeren på regeringens vegne, og efter høring af relevante fagministerier, offentliggør sin stillingtagen til Klimarådets anbefalinger m.v.
Til § 6 Det foreslås i stk. 1, at loven træder i kraft den 1. oktober 2014, jf. dog stk. 2. Der påregnes igangsat en række aktiviteter omkring udnævnelse af Klimarådets formand og medlemmer m.v., således at Klimarådet kan påbegynde arbejdet fra den 1. januar 2015.
 I stk. 2, foreslås at de bestemmelser i forslaget, der ikke vedrører aktiviteter relateret til etablering af Klimarådet, herunder dets sekretariat, først træder i kraft den 1. januar 2015. Det drejer sig om bestemmelserne i forslagets § 1, § 2, stk. 2-7, og § 5.
Til § 7 Det foreslås, at loven ikke skal gælde for Færøerne og Grønland.
