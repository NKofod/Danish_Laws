Fremsat den 25. april 2012 af økonomi  og indenrigsministeren (Margrethe Vestager) Forslag til Lov om ændring af lov om regionernes finansiering (Indførelse af betinget bloktilskud for regionerne og indførelse af sanktioner for regionerne ved overskridelse af budgetterne) § 1 I lov om regionernes finansiering, jf. lovbekendtgørelse nr. 797 af 27. juni 2011, foretages følgende ændringer:
 1. I § 3, stk. 5, indsættes efter »§§ 4 og 5«: », jf. dog stk. 6«.
 2. I § 3 indsættes som stk. 6 og 7:
»Stk. 6. Finansministeren kan beslutte, at en andel på op til 1 mia. kr. af statens samlede tilskud til sundhedsområdet og de regionale udviklingsopgaver efter stk. 1 alene udbetales til regionerne, hvis regionernes budgetterede nettodriftsudgifter for tilskudsåret efter finansministerens vurdering svarer til de forudsætninger, der har ligget til grund for fastsættelsen af tilskuddet.
Den nævnte andel på 1 mia. kr. fordeles på de to områder i forhold til størrelsen af statens tilskud til sundhedsområdet og de regionale udviklingsopgaver efter stk. 1. Økonomi- og indenrigsministeren kan træffe beslutning om fordelingen mellem regionerne af den i 1. pkt. nævnte andel af tilskuddet.
Hvis den i 1. pkt. nævnte andel af tilskuddet ikke udbetales fuldt ud til regionerne fordelt efter den enkelte regions andel af udgiftsbehovet på området, orienterer økonomi- og indenrigsministeren Finansudvalget om størrelsen og fordelingen af det udbetalte tilskud.
Stk. 7. Finansministeren kan beslutte, at en andel af tilskuddet efter stk. 1 på op til 0,5 mia. kr. kun udbetales til regionerne, hvis regionernes budgetterede anlægsudgifter for tilskudsåret efter finansministerens vurdering svarer til de forudsætninger, der har ligget til grund for fastsættelsen af tilskuddet.
Den nævnte andel på 0,5 mia. kr. fordeles på tilskuddene til sundhedsområdet og de regionale opgaver i forhold til størrelsen af statens tilskud til sundhedsområdet og de regionale udviklingsopgaver efter stk. 1.« 3. Overskriften efter § 5 ophæves og i stedet indsættes:
 »§ 6. Økonomi- og indenrigsministeren nedsætter statens tilskud til regionerne for tilskudsåret, jf. § 3, hvis regionernes regnskaber for sundhedsområdet eller de regionale udviklingsopgaver for året før tilskudsåret samlet udviser et højere niveau for nettodriftsudgifterne end det budgetterede niveau, korrigeret efter stk. 2. Nedsættelsen opgøres for sundhedsområdet og de regionale udviklingsopgaver hver for sig og udgør forskellen mellem de regnskabsførte og de korrigerede budgetterede nettodriftsudgifter for det pågældende år.
 Stk. 2. De budgetterede nettodriftsudgifter korrigeres for ændrede forudsætninger fra budget til regnskab. Økonomi- og indenrigsministeren kan indregne et korrektionsbeløb i opgørelsen af regionernes samlede budgetterede nettodriftsudgifter, såfremt de budgetterede nettodriftsudgifter er lavere end en af økonomi- og indenrigsministeren fastsat ramme.
Stk. 3. Nedsættelsen efter stk. 1 opgøres og fordeles mellem regionerne af økonomi- og indenrigsministeren. 40 pct. af nedsættelsen fordeles mellem alle regioner i forhold til den enkelte regions andel af det samlede udgiftsbehov på området. 60 pct. af nedsættelsen fordeles mellem de regioner, hvis regnskabsførte nettodriftsudgifter overstiger det korrigerede budget for året før tilskudsåret.
Nedsættelsen efter 3. pkt. fordeles på disse regioner i forhold til den enkelte regions andel af den samlede overskridelse af de korrigerede budgetter for de regioner, hvor de regnskabsførte nettodriftsudgifter overstiger de korrigerede budgetter.
Korrektionen af de enkelte regioners budgetter foretages på baggrund af ændrede forudsætninger fra budget til regnskab.
 Stk. 4. Nedsættelsen afregnes i månederne oktober, november og december i tilskudsåret.
 Stk. 5. Økonomi- og indenrigsministeren kan fastsætte nærmere regler for opgørelse og afregning af nedsættelsen, herunder om indhentelse af særlige revisionserklæringer vedrørende regnskabsaflæggelsen og om de nødvendige korrektioner ved sammenligning af budget og regnskab.
Udviklingsbidrag fra kommunerne« § 2 Stk. 1. Loven træder i kraft den 1. juli 2012.
 Stk. 2. Loven har virkning fra og med tilskudsåret 2013.
Bemærkninger til lovforslaget 1. Indledning For at understøtte, at de offentlige finanser udvikler sig i overensstemmelse med målsætningerne og prioriteringerne i 2020-planen, herunder strukturel balance på de offentlige finanser i 2020, er der behov for en strammere udgiftsstyring.
Det skal endvidere sikres, at Danmark efterlever kravene i EUs Vækst- og Stabilitetspagt om ikke at have underskud på mere end 3 pct. af BNP samt krav i den internationale aftale om finanspolitik (Fiscal Compact) om bl.a. en grænse for det strukturelle underskud på 0,5 pct. af BNP.
 Regeringen ønsker derfor med såvel dette lovforslag som det samtidigt fremsatte lovforslag om en budgetlov, herunder flerårige udgiftslofter, at foretage en samlet styrkelse af styringen af de offentlige udgifter.
Formålet med nærværende lovforslag er at styrke den enkelte regions incitamenter til at overholde de samlede økonomiske rammer for regionerne.
Ordningen indebærer, at der indføres et permanent system for effektive sanktioner over for regionerne ved overskridelse af budgetterne.
Den foreslåede ordning vil første gang have virkning for 2012, således at overskridelser for 2012 vil medføre en tilskudsnedsættelse i 2013.
 De stramme økonomiske rammer for de kommende år vil øge nødvendigheden af at effektivisere den regionale opgaveløsning og anspore til bedre ressourceanvendelse.
2. Hovedpunkter i lovforslaget 2.1. Gældende ret Regionerne modtager hvert år et generelt tilskud fra staten til finansiering af sundhedsområdet og et tilskud til finansiering af de regionale udviklingsopgaver.
Tilskuddene fastsættes af finansministeren med tilslutning fra Folketingets Finansudvalg.
Tilskuddene fordeles af økonomi- og indenrigsministeren til regionerne i forhold til den enkelte regions andel af det samlede udgiftsbehov på det pågældende område.
2.2. Regeringens overvejelser og forslag Som led i genopretningen af den offentlige økonomi er det centralt, at regionerne respekterer de økonomiske rammer, der er aftalt.
Det betyder, at regionerne skal budgettere inden for de forudsatte udgiftsrammer, og at de herefter skal overholde de vedtagne budgetter.
De aftalte udgiftsrammer for regionerne sker med udgangspunkt i den udgiftsbaserede opgørelse af de regionale budgetter og regnskaber.
Bestemmelserne i denne lov baseres derfor også på den udgiftsbaserede opgørelse.
Med henblik på at styrke regionernes incitamenter til i budgetsituationen at overholde de forudsatte udgiftsrammer, foreslås det, at en andel af statens samlede bloktilskud til regionerne på op til 1 mia. kr. gøres betinget af, at regionerne budgetterer driftsudgifterne i overensstemmelse med de forudsatte rammer.
Den betingede andel af bloktilskuddet på 1 mia. kr. fordeles forholdsmæssigt på tilskuddene til sundhedsområdet og de regionale udviklingsopgaver i forhold til størrelsen af bloktilskuddene på hvert af de to områder.
 Det foreslås tilsvarende, at en andel på op til 0,5 mia. kr. af bloktilskuddet gøres betinget af, at regionerne budgetterer deres bruttoanlægsudgifter i overensstemmelse med de forudsatte rammer.
Det foreslås videre, at økonomi- og indenrigsministeren får en bemyndigelse til at træffe beslutning om fordelingen af dette betingede bloktilskud vedrørende nettodriftsudgifterne.
Formålet er, at i en situation, hvor regionernes budgetter overskrider rammerne, således at det betingede bloktilskud ikke fuldt ud kan udbetales, er der mulighed for at gøre udbetalingen af det betingede bloktilskud mere individuel.
Den foreslåede ordning indebærer, at der i det enkelte år kan foretages en konkret vurdering af baggrunden for, at regionernes budgetter i det pågældende år samlet overskrider de forudsatte rammer.
På grundlag af denne vurdering træffer økonomi- og indenrigsministeren beslutning om, hvorvidt den delvise udbetaling af det betingede bloktilskud skal foretages kollektivt til alle regioner, efter individuelle kriterier eller som en kombination.
Forslaget indebærer endvidere i regnskabssituationen, at hvis de regionale regnskabsmæssigt bogførte nettodriftsudgifter for regionerne på sundhedsområdet eller de regionale udviklingsopgaver overskrider de aftalte rammer, nedsættes bloktilskuddet i det følgende år tilsvarende.
Nedsættelsen vil ske som en kombination af individuelle og kollektive nedsættelser.
 40 pct. af nedsættelsen vil blive afregnet kollektivt for regionerne under ét som en generel nedsættelse af bloktilskuddet, mens 60 pct. vil blive afregnet individuelt for de regioner, som har overskredet deres budgetter.
Ved den endelige opgørelse af de regionale regnskaber, som vil blive foretaget i foråret i året efter regnskabsåret, skal der foretages de nødvendige korrektioner ved sammenligning af budget og regnskab.
Der skal korrigeres for eventuelle ændringer i regler og opgaver, som er gennemført efter regionernes budgetlægning.
Endvidere kan der bl.a. være tale om korrektioner for ændrede forudsætninger om pris- og lønudviklingen i den regionale sektor.
3. Økonomiske og administrative konsekvenser for det offentlige Lovforslaget er fremsat med henblik på at forbedre styringen af regionernes udgifter.
Idet lovforslaget vil medføre en bedre udgiftsstyring, forventes lovforslaget ikke at have administrative konsekvenser.
Lovforslaget vil tilskynde regionerne til at budgettere inden for de aftalte rammer og herefter overholde deres budgetter.
Hvis det er tilfældet, vil der ikke ske nedsættelse af bloktilskuddet efter de foreslåede bestemmelser.
4. Økonomiske og administrative konsekvenser for erhvervslivet Lovforslaget har ingen økonomiske og administrative konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
 8. Hørte myndigheder og organisationer mv.
 Lovforslaget har været i høring hos Danske Regioner.
Bemærkninger til lovforslagets enkelte bestemmelser Til § 1 Til nr. 1 Hovedreglen for fordeling af tilskuddet til regionerne fremgår af § 3, stk. 5. Den foreslåede bestemmelse i § 3, stk. 6, jf. nedenfor, indebærer at en andel af tilskuddet gøres betinget, og at økonomi- og indenrigsministeren får en bemyndigelse til at træffe beslutning om fordelingen af en eventuel modregning i det betingede bloktilskud.
Den foreslåede bestemmelse indebærer således en mulighed for en fravigelse af hovedreglen om fordeling af tilskuddet, som fremgår af § 3, stk. 5. Det foreslås derfor, at der i § 3, stk. 5, indsættes en henvisning til stk. 6.
Til nr. 2 Til stk. 6 Den foreslåede bestemmelse indebærer, at der som noget nyt indføres et betinget bloktilskud for regionerne på samme måde, som der er for kommunerne.
Det foreslås, at indføre en to-deling af det betingede bloktilskud, således at den ene del vedrører nettodriftsudgifterne, mens den anden del vedrører anlægsudgifterne.
Bestemmelsen om den del, der vedrører nettodriftsudgifterne, fremgår af den foreslåede bestemmelse i stk. 6, mens den del, der vedrører bruttoanlægsudgifterne fremgår af stk. 7, jf. nedenfor Regionerne modtager særskilte bloktilskud til henholdsvis sundhedsområdet og de regionale udviklingsopgaver.
Det betingede bloktilskud vedrørende nettodriftsudgifterne udgør i alt 1 mia. kr. og fordeles forholdsmæssigt på tilskuddene til sundhedsområdet og de regionale udviklingsopgaver i forhold til størrelsen af bloktilskuddene på hvert af de to områder.
Den foreslåede ordning med det betingede bloktilskud betyder, at den betingede del af bloktilskuddet ikke udbetales fra starten af tilskudsåret.
Beslutning om udbetaling træffes først, når det ud fra Danmarks Statistiks opgørelse af regionernes budgetter kan konstateres, hvorvidt regionerne har budgetteret nettodriftsudgifterne inden for rammerne.
Rammerne fastlægges af økonomi- og indenrigsministeren.
Hvis regionerne budgetterer i overensstemmelse med rammerne, udbetales tilskuddet fuldt ud.
Men hvis regionernes budgetter skulle overskride rammerne, kan finansministeren beslutte, at det betingede bloktilskud ikke eller kun delvis udbetales.
Der bliver således i dette tilfælde tale om en hel eller delvis modregning i det betingede bloktilskud.
Det foreslås videre, at økonomi- og indenrigsministeren får en bemyndigelse til at kunne træffe beslutning om modregningen i det såkaldte betingede bloktilskud.
Formålet er, at i en situation, hvor regionernes budgetter overskrider rammerne, således at det betingede bloktilskud ikke fuldt ud kan udbetales, er der mulighed for at gøre udbetalingen af det betingede bloktilskud mere individuel.
Den foreslåede ordning indebærer, at der i det enkelte år kan foretages en konkret vurdering af baggrunden for, at regionernes budgetter for nettodriftsudgifterne i det pågældende år overskrider de forudsatte rammer.
På grundlag af denne vurdering træffer økonomi- og indenrigsministeren beslutning om, hvorvidt modregningen i det betingede bloktilskud skal foretages kollektivt til alle regioner, efter individuelle kriterier eller som en kombination.
På baggrund af de vedtagne budgetter beslutter økonomi- og indenrigsministeren, hvor stor vægt der skal lægges på det individuelle element i modregningen.
Der forudsættes i den forbindelse følgende muligheder:
  Modregningen gøres 100 pct. individuel.
  50 pct. af modregningen gøres individuel og 50 pct. gøres kollektiv.
  Modregningen gøres 100 pct. kollektiv.
 I de tilfælde, hvor der træffes beslutning om en helt eller delvist individuel modregning i det betingede bloktilskud, vil grundlaget for vurdering af den enkelte regions budget være følgende kriterier:
  Vækst i den enkelte regions budget i forhold til budgettet fra året før.
  Udviklingen i den enkelte regions befolkning og udgiftsbehov.
 Hvis der bliver tale om en anvendelse et individuelt grundlag for modregningen vil dette grundlag blive offentliggjort, bl.a. med henblik på at den enkelte region vil kunne efterregne grundlaget.
 Hvis en sanktion gøres helt eller delvist individuel, foreslås det, at økonomi- og indenrigsministeren orienterer Folketingets Finansudvalg om størrelsen og fordelingen af tilskuddet, herunder om baggrunden for den valgte fordeling.
Til stk. 7 Forslaget indebærer, at der indføres mulighed for at gøre op til 0,5 mia. kr. af bloktilskuddet betinget af, at regionerne budgetterer deres bruttoanlægsudgifter inden for en eventuelt fastsat ramme.
Det bemærkes, at den sidste del kun er relevant i de år, hvor der fastsættes en ramme for de regionale bruttoanlægsudgifter.
 Det betingede bloktilskud vedrørende bruttoanlægsudgifterne fordeles forholdsmæssigt på tilskuddene til sundhedsområdet og de regionale udviklingsopgaver i forhold til størrelsen af bloktilskuddene på hvert af de to områder.
 En eventuel nedsættelse af bloktilskuddet efter denne bestemmelse vil blive fordelt på alle regioner i forhold til den enkelte regions andel af det samlede udgiftsbehov, jf. bestemmelserne i § 3, stk. 5.
Til nr. 3 Til § 6 Den foreslåede bestemmelse i stk. 1 indebærer, at hvis regionernes udgifter for sundhedsområdet eller de regionale udviklingsopgaver for et år overskrider det korrigerede budget for nettodriftsudgifterne for det pågældende år, vil bloktilskuddet for det følgende år blive nedsat tilsvarende.
 Reglerne for korrektion af det samlede budget for regionerne under ét fremgår af stk. 2. Bestemmelsen giver mulighed for, at der kan opgøres et korrektionsbeløb, som udgør forskellen mellem regionernes budgetterede nettodriftsudgifter og en af økonomi- og indenrigsministeren forudsat ramme for nettodriftsudgifterne på det pågældende område.
Det foreslås videre, at der ved den endelige opgørelse af de regionale regnskaber skal foretages de nødvendige korrektioner ved sammenligning af budget og regnskab.
Der skal korrigeres for eventuelle ændringer i regler og opgaver, som er gennemført efter regionernes budgetlægning.
Endvidere kan der bl.a. være tale om korrektioner for ændrede forudsætninger om pris- og lønudviklingen i den regionale sektor.
Den foreslåede bestemmelse i stk. 3 indebærer, at nedsættelsen af de regionale bloktilskud efter stk. 1 beregnes og fordeles af økonomi- og indenrigsministeren.
Det foreslås, at 40 pct. af den beregnede nedsættelse efter stk. 1 fordeles på alle regioner i forhold til den enkelte regions andel af det samlede udgiftsbehov på det pågældende område.
Det vil sige, at der er tale om en kollektiv nedsættelse for alle regioner.
Det foreslås videre, at 60 pct. af den beregnede nedsættelse efter stk. 1 fordeles mellem de regioner, som har overskredet deres korrigerede budget på området for det pågældende år.
Denne del af nedsættelsen fordeles på disse regioner i forhold til den enkelte regions andel af den samlede overskridelse af de korrigerede budgetter.
I denne beregning indgår kun de regioner, som har overskredet deres korrigerede budget for det pågældende år.
Korrektionen af den enkelte regions budget indebærer, at der korrigeres for eventuelle ændringer i regler og opgaver, som er gennemført efter regionernes budgetlægning.
Endvidere kan der bl.a. være tale om korrektioner for ændrede forudsætninger om pris- og lønudviklingen i den regionale sektor.
 Det fremgår af den foreslåede bestemmelse i stk. 4, at nedsættelsen af det regionale bloktilskud for et tilskudsår vil blive afregnet med regionerne i de sidste tre måneder af året, det vil sige samtidig med den såkaldte midtvejsregulering af bloktilskuddet.
Økonomi- og indenrigsministeren vil foretage en foreløbig opgørelse af nedsættelsen beregnet på grundlag af Danmarks Statistiks opgørelse af regionernes regnskaber for året før tilskudsåret, som foreligger i maj i tilskudsåret.
Nedsættelsen vil blive udmeldt til regionerne sammen med udmeldingen af tilskuds- og udligningsbeløb ultimo juni i tilskudsåret.
Der vil dog herefter kunne ske ændringer, såfremt revisionens bemærkninger til de regionale regnskaber giver anledning hertil.
Økonomi- og indenrigsministeren vil foretage en endelig opgørelse og afregning af nedsættelsen på grundlag af regionernes revisionspåtegnede regnskaber.
Det betyder, at der vil kunne ske ændringer i den foreløbige opgørelse, som vil blive foretaget på grundlag af Danmarks Statistisk opgørelse af de regionale regnskaber, jf. ovenfor, såfremt revisionens bemærkninger giver anledning hertil.
Den foreslåede bestemmelse i stk. 5 indeholder en bemyndigelse til økonomi- og indenrigsministeren til at fastsætte regler om opgørelsen af de nødvendige korrektioner ved sammenligning af budget og regnskab.
Der skal korrigeres for eventuelle ændringer i regler og opgaver, som er gennemført efter regionernes budgetlægning.
Endvidere kan der være tale om korrektioner for ændrede forudsætninger om pris- og lønudviklingen i den regionale sektor.
 Opgørelse af nedsættelsen vil efter forslaget blive foretaget på grundlag af regionernes revisionspåtegnede regnskaber for det pågældende år. Økonomi- og indenrigsministeren kan i den forbindelse fastsætte nærmere regler om afgivelse og indberetning af revisionspåtegnede regnskaber for de regionale sundhedsudgifter.
Til § 2 Bestemmelsen fastsætter, at loven træder i kraft den 1. juli 2012. Loven har virkning fra og med tilskudsåret 2013. Der kan i følgende to situationer ske nedsættelse af bloktilskuddet for 2013 efter denne lov: hvis regionernes budgetter for 2013 overstiger det forudsatte niveau, eller hvis det i 2013 konstateres, at regionernes udgifter for 2012 har oversteget de korrigerede budgetter for 2012.
