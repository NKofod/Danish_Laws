 Prøveudtagning af apoteksfremstillede lægemidler m.v. til undersøgelse på  

 sundhedsstyrelsens farmaceutiske laboratorium (SFL) har hidtil fundet sted i  

 forbindelse med visitatsen af det enkelte apotek.
Som følge af en omlægning af laboratoriearbejdet på SFL vil denne praksis  

 blive ændret.
Der vil samtidig ske en ændring af sundhedsstyrelsens  

 meddelelser vedrørende undersøgelsesresultater.
For fremtiden vil prøver almindeligvis blive indkaldt til undersøgelse ved  

 skriftlig rekvisition, som fremsendes af SFL til det enkelte apotek eller  

 sygehusapotek.
I forbindelse hermed kan SFL endvidere udbede sig oplysninger,  

 som er af betydning for den laboratoriemæssige kontrol, jfr. bestemmelserne i  

 lægemiddellovens § 9.
 Der vil dog fortsat kunne ske udtagning af prøver i forbindelse med  

 visitatsen.
 Idet der henvises til »Sundhedsstyrelsens meddelelse af 25. juli 1974  

 vedrørende udtagning af lægemidler til kontrol og meddelelse om  

 resultaterne« skal det oplyses, at apoteker og sygehusapoteker fremover  

 vil få meddelelse vedrørende samtlige udtagne prøver, altså også i de  

 tilfælde, hvor undersøgelsesresultaterne ikke har givet anledning til  

 bemærkninger.
 SUNDHEDSSTYRELSEN, DEN 6. JUNI 1978.
 P.D.V.
