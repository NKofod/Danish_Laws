 I henhold til § 73 E i lov om opkrævning af indkomst- og formueskat for  

 personer m.v. (Kildeskat), jf. lovbekendtgørelse nr. 662 af 19. oktober 1989,  

 senest ændret ved § 10 i lov nr. 888 af 29. december 1989, bestemmes  

 følgende:
 § 1.  Den regionale told- og skatteforvaltning, i  

 Københavns og Frederiksberg kommuner skattedirektoratet, og den centrale  

 told~ og skatteforvaltning, bemyndiges til at bevilge henstand med  

 skattebetalingen i et tidsrum af ikke over 4 år ved påklage af en  

 skatteansættelse.
Stk. 2.  Henstanden omfatter den del af den pålignede  

 skat, der ved årsopgørelsen/skatteopgørelsen er fremkommet som skyldig skat,  

 der ikke er betalt på ansøgningstidspunktet, og som kan henføres til den  

 påklagede forhøjelse.
Herudover er det en betingelse, at den skyldige skat  

 opkræves ved skattebillet, jf. kildeskattelovens § 61, stk. 3-6. Henstand kan  

 gives med betaling af indkomstskat til staten, kommune og amtskommune, skat  

 af særlig indkomst, formueskat, selskabsskat og skat, der er pålignet  

 dødsboer.
Endvidere kan henstand gives med betaling af kirkelige afgifter,  

 skat i henhold til lov om kulbrinteindvinding, samt andre skatter og  

 afgifter, for hvilke reglerne i kildeskatteloven finder tilsvarende  

 anvendelse.
 Stk. 3.  For skattepligtige efter § 2, stk. 1 og 3, i  

 lov om ansættelse og opkrævning m.v. af skat ved kulbrinteindvinding, jf.  

 lovbekendtgørelse nr. 739 af 20. november 1987, bevilges henstand med  

 betalingen af en pålignet skat eller en foreløbig kulbrinteskat af den  

 centrale told- og skatteforvaltning, jf. bekendtgørelse nr. 523 af 11.  

 oktober 1984.
 Stk. 4.  Henstanden kan i særlige tilfælde gøres  

 betinget af, at der stilles betryggende sikkerhed.
§ 2.  Ansøgningen indgives til den regionale told- og  

 skatteforvaltning, hvorunder den slutligningskommune, der har foretaget  

 skatteansættelsen, hører.
I Københavns og Frederiksberg kommuner indgives  

 ansøgning dog til skattedirektoratet.
 Stk. 2.  For kulbrinteskatters vedkommende indgives  

 ansøgningen til den centrale told- og skatteforvaltning.
§ 3.  De afgørelser, som den regionale told- og  

 skatteforvaltning samt skattedirektoratet i Københavns og Frederiksberg  

 kommuner træffer i henhold til § 1, stk. 1, kan påklages til den centrale  

 told- og skatteforvaltning indenfor en frist på 4 uger fra den dag, hvor  

 afgørelsen er meddelt skatteyderen.
Den centrale told~ og skatteforvaltning  

 kan dog se bort fra en overskridelse af fristen, når omstændighederne taler  

 derfor.
 Stk. 2.  Den centrale told- og skatteforvaltnings  

 afgørelse kan ikke indbringes for højere administrativ myndighed.
§ 4.  Bekendtgørelsen træder i kraft dagen efter  

 bekendtgørelsen i Lovtidende og har virkning for ansøgninger, der indgives  

 den 1. januar 1990 og senere.
Bekendtgørelsen erstatter bekendtgørelse nr.  

 189 af 17. marts 1986 om bemyndigelse til at bevilge henstand med  

 skattebetalingen ved klage over skatteansættelser.
