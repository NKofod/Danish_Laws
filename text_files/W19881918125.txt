 Ankestyrelsen fandt, at der efter bistandslovens § 48, stk. 1, kunne  

 ydes kompensation for tabt arbejdsfortjeneste til forældrene til et svært  

 hørehæmmet barn under deres deltagelse i tegnsprogskursus.
 Ankestyrelsen lagde vægt på, at bistandslovens § 48 ifølge pkt. 20 i  

 Socialministeriets vejledning af 3. juli 1987 om hjælp efter bistandslovens §  

 48 ansås at indeholde den nødvendige lovhjemmel til at yde hjælp hertil.
 Ankestyrelsen lagde endvidere vægt på, at reglerne i  

 Socialministeriets vejledning måtte anses for at være udtryk for praksis på  

 området, således at det var uden afgørende betydning, hvornår vejledningen  

 var udsendt.
 REDEGØRELSE FOR SAGEN:
Forældrene til et 8-årigt svært hørehæmmet barn ansøgte social- og  

 sundhedsforvaltningen om hjælp til dækning af udgifter i forbindelse med  

 deltagelse i et kursus om tegnsprog for døve.
Det sociale udvalg bevilgede  

 hjælp til udgiften til deltagelse i kurset, men gav afslag på kompensation  

 for tabt arbejdsfortjeneste under orlov fra arbejdet af 1 uges varighed i  

 forbindelse med kurset.
 Forældrene klagede til amtsankenævnet over det sociale udvalgs afgørelse.
 Amtsankenævnet tiltrådte det sociale udvalgs afslag og begrundede  

 afgørelsen med, at det var korrekt som anført af det sociale udvalg, at  

 forældrene ikke var omfattet af bestemmelsen i bistandslovens § 48, stk. 1,  

 om kompensation for tabt arbejdsfortjeneste, da de kun midlertidigt havde  

 haft orlov fra deres respektive arbejdspladser.
 En forening anmodede efterfølgende på forældrenes vegne amtsankenævnet om  

 at genvurdere sagen.
Foreningen anførte, at amtsankenævnets afgørelse efter foreningens  

 opfattelse ikke harmonerede med de senere års praksis ved forvaltningen af  

 bistandslovens § 48, stk. 1. Foreningen henviste til, at det i  

 Socialministeriets vejledning af 3. juli 1987 om hjælp efter bistandslovens §  

 48 direkte var anført, at dækning af merudgift ved deltagelse i  

 handicaprettede kurser også omfattede hel eller delvis kompensation for tabt  

 arbejdsfortjeneste.
Som et eksempel nævntes deltagelse i kurser i  

 totalkommunikation (tegnsprogsundervisning m.v.) for pårørende.
 AFGØRELSEN, DER KLAGES OVER:
 Amtsankenævnet fandt ikke grundlag for at genbehandle sagen om  

 kompensation for tabt arbejdsfortjeneste efter bistandslovens § 48,som nævnet  

 oprindelig traf afgørelse i den 24. juni 1987, idet der ikke i  

 genoptagelsesanmodningen var fremkommet nye, væsentlige oplysninger, som  

 kunne begrunde genoptagelse.
Amtsankenævnet henviste til bistandslovens § 48, samt uddrag af cirkulære  

 af 16. december 1986 om kontanthjælp efter bistandsloven, pkt. 54 e,  

 vedrørende merudgifter ved deltagelse i kursus i totalkommunikation,  

 sammenholdt med pkt. j, vedrørende hel eller delvis erstatning for tabt  

 arbejdsfortjeneste.
Nævnet tolkede disse bestemmelser således, at både  

 lidelsens og arbejdsophørets varighed var afgørende momenter med hensyn til,  

 om der kunne ydes tilskud i form af hel eller delvis erstatning for tabt  

 arbejdsfortjeneste.Nævnet begrundede yderligere sin afgørelse med, at nævnet  

 var af den opfattelse, at ændringer i vejledninger og praksis som tidsmæssigt  

 lå efter ansøgningstidspunktet, ikke kunne tillægges tilbagevirkende kraft.
 KLAGEN TIL ANKESTYRELSEN:
Afgørelsen var indanket af foreningen, som gjorde gældende, at  

 vejledningen fra 1987 ikke åbenbarede en ny retstilstand, men kodificerede  

 flere års gældende ret og praksis.
Foreningen gjorde endvidere gældende, at  

 opregningen i pkt. 54 i det nu ophævede cirkulære om kontanthjælp af  

 merudgifter, hvortil der kunne ydes hjælp efter bistandslovens § 48 ikke var  

 udtømmende.
 LOVGRUNDLAG M.V.:
 Bistandslovens § 48.
 Pkt. 53-55 i Socialministeriets cirkulære af 16. december 1986 om  

 kontanthjælp efter bistandsloven.
 Socialministeriets vejledning af 3. juli 1987 om hjælp efter  

 bistandslovens § 48.
 ANKESTYRELSENS AFGØRELSE:
 Ankestyrelsen finder, at den ansøgte hjælp bør bevilges efter  

 bistandslovens § 48, stk. 1.
 Ved afgørelsen har Ankestyrelsen lagt vægt på, at bistandslovens § 48  

 ifølge pkt. 20 i Socialministeriets vejledning af 3. juli 1987 anses for at  

 indeholde den nødvendige lovhjemmel til at yde hjælp af den ansøgte art.
 Ankestyrelsen har endvidere lagt vægt på, at reglerne i Socialministeriets  

 vejledning må anses for at være udtryk for praksis på området, således at det  

 er uden afgørende betydning, hvornår vejledningen er udsendt.
 Ankestyrelsen ændrer således amtsankenævnets afgørelse.
