 I henhold til § 10, stk. 4, i lov nr. 276 af 26. maj 1976 om tandlæger  

 fastsætter sundhedsstyrelsen følgende:
 § 1.  En tandlæge er berettiget til at iværksætte  

 generel analgesi (smertefrihed uden bevidsthedstab), når han har gennemgået  

 enten den af sundhedsstyrelsen godkendte undervisning i anæstesiologi ved  

 tandlægehøjskolen i København eller Århus eller har deltaget i et af  

 sundhedsstyrelsen godkendt kursus i generel analgesi samt har modtaget bevis  

 for gennemgået kursus.
 Stk. 2.  En cand. odont., der virker som klinisk  

 assistent hos en tandlæge, har ret til at iværksætte generel analgesi,  

 såfremt den tandlæge, han arbejder hos, har en sådan ret.
 § 2.  De i § 1 omhandlede personer har ret til at  

 anvende blandinger af kvælstofforilte og ilt til iværksættelse af generel  

 analgesi under iagttagelse af betingelserne i §§ 3-4.
§ 3.  Det anvendte analgesiapparat skal være af en  

 type, som er godkendt af sundhedsstyrelsen til brug for tandlæger.
Følgende  

 betingelser må være opfyldt for sundhedsstyrelsens godkendelse af et  

 kvælstofforilteapparat:
a.
Apparat og armaturer (gascylindre og reduktionsventiler) skal opfylde  

 de til enhver tid gældende bestemmelser for medicinske gasarter, herunder  

 arbejdstilsynets regler for indretning af flaskecentraler for oxygen (ilt) og  

 dinitrogenoxid (kvælstofforilte).
b.
Apparatet skal være forsynet med blokeringsanordning, som sikrer  

 automatisk aflukning af kvælstofforilten, hvis ilttilførelsen svigter.
c.
Apparatet skal være forsynet med en ventilanordning, som tillader  

 indsugning af atmosfærisk luft i systemet.
d.
Justeringen af apparatet skal sikre, at gasblandingen til indånding  

 aldrig indeholder mindre end 20 pct. ilt og aldrig har et CO2 indhold, der  

 fremkalder skadelige patofysiologiske tilstande (maksimalt 1-2 pct.) - selv  

 under forudsætning af summation af flowmeterfejl, for såvidt apparatet  

 fungerer efter »continuous flow« systemet.
e.
I et apparat med reservoirpose må posens kapacitet ikke overstige 1 1/2  

 liter.
f.
Apparatet skal være forsynet med gasbortledningsanordning som fjerner  

 patientens ekspirationsluft fra tandlægens og eventuelle medhjælperes  

 indåndingszone og leder den udendørs i fri luft.
 § 4.  Et apparat til iværksættelse af generel analgesi  

 må ikke benyttes, dersom det formodes at fungere uregelmæssigt eller ikke at  

 opfylde betingelserne i § 3.
 § 5.  Overtrædelse af denne bekendtgørelse straffes  

 med bøde i henhold til § 20, stk. 3 i lov nr. 276 af 26. maj 1976 om  

 tandlæger.
 § 6.  Bekendtgørelsen træder i kraft den 1. april  

 1980.
 Stk. 2.  Sundhedsstyrelsens regler af 26. juli 1971 for  

 tandlægers ret til at iværksætte universel analgesi ophæves samtidig.
SUNDHEDSSTYRELSEN, DEN 3. DECEMBER 1979 P.D.V.
ERIK RANDERS HANSEN /Øhlenschlæger BEMÆRKNINGER TIL SUNDHEDSSTYRELSENS BEKENDTGØRELSE OM TANDLÆGERS RET TIL  

 AT IVÆRKSÆTTE GENEREL ANALGESI:
Da den af sundhedsstyrelsen godkendte udvidede undervisning i  

 anæstesiologi i 1962 blev lagt ind i undervisningsplanen på de to  

 tandlægehøjskoler, og da de fleste tandlæger med kandidateksamen før 1962 har  

 gennemgået nødvendig supplerende undervisning i anæstesiologi, henvender § 1  

 i bekendtgørelsen sig overvejende til personer, der med udenlandsk  

 tandlægeeksamen ønsker at arbejde i Danmark.
Alle tandlæger med eksamen fra  

 de andre nordiske lande og nogle lande omfattet af direktiver vedtaget af De  

 europæiske Fællesskaber samt visse andre lande skal for at være berettigede  

 til at iværksætte generel analgesi gennemgå et af sundhedsstyrelsen godkendt  

 kursus.
Kurset arrangeres med mellemrum, når der er rimelig tilslutning, af  

 Dansk tandlægeforenings kursusnævn og består af 12 timers forelæsninger, 12  

 timers øvelser og demonstrationer og 12 timers auscultation  

 (hospitalstjeneste). Kursusnævnet udsteder et af sundhedsstyrelsen godkendt  

 bevis for gennemgået kursus.
Indehaveren af et bevis forelægger beviset for  

 sundhedsstyrelsen, som herefter skriftligt giver den pågældende tilladelse  

 til at iværksætte generel analgesi.
Kompetencen kan IKKE delegeres til  

 assisterende tandlæger, som ikke har gennemgået kursus eller til personer,  

 der arbejder som medhjælp for en tandlæge (f. eks. tandplejere).
 Retten til at iværksætte generel analgesi omfatter alene kvælstofforilte.  

 Anvendelse af andre gasarter er fortsat forbeholdt læger.
Foruden de tidligere stillede krav til analgesiapparatur fastsætter  

 sundhedsstyrelsen nu også, at apparatet skal forsynes med en  

 gasbortledningsanordning således at patientens ekspirationsluft fjernes fra  

 personalets indåndingszone og ledes til fri luft udendørs.
Dette skal ses på  

 baggrund af, at direktoratet for arbejdstilsynet i bilag til publikation nr.  

 62: Hygiejniske grænseværdier (april 1979) har foreslået en hygiejnisk  

 grænseværdi for kvælstofforilte på 25 ppm (cm3/ m3). Hvis der ikke fremkommer  

 materiale, der begrunder en anden stillingtagen, vil denne hygiejniske  

 grænseværdi blive endeligt fastsat den 1. april 1980.
Den hygiejniske grænseværdi (HGV) angiver det tidsvægtede gennemsnit af  

 koncentrationen i klinikluften, som man i løbet af en arbejdsdag ikke må  

 overstige.
I almindelighed angiver hygiejniske grænseværdier de højest  

 tilladte, tidsvægtede gennemsnitskoncentrationer for en 8-timers arbejdsdag.  

 Kortvarige overskridelser af HGV kan tillades, hvis koncentrationen i øvrigt  

 holdes så langt under HGV, at det tidsvægtede gennemsnit ligger under HGV.  

 Der tillades dog ikke vilkårligt store overskridelser, og den koncentration,  

 der forekommer i tandlægens indåndingsluft ved anvendelse af  

 analgesiapparatur uden gasbortledningsudstyr, er under alle omstændigheder  

 langt større, end hvad der normalt tillades - selv ved kortvarige analgesier.  

 Nogle stoffer er tildelt en særlig HGV, en loftværdi, som ikke på noget  

 tidspunkt må overskrides, men dette gælder ikke kvælstofforilte.
 Arbejdstilsynets forslag om en HGV på 25 ppm for kvælstofforilte er  

 baseret på 2 rapporter fra U.S.A.'s National Institute for Occupational  

 Safety and Health (NIOSH): »Occupational exposure to waste anesthetic  

 gases and vapor »og« Control of occupational exposure to N2O in the  

 dental operatory' (1979).
Af den sidstnævnte fremgår det, at en metode til at bringe den  

 gennemsnitlige N2O koncentration ned under 25 ppm er anvendelse af såkaldt  

 scavenger-udstyr og eventuelt en lille luftpropel.
Et scavengerudstyr er en  

 gasbortledningsanordning, der drives ved hjælp af trykluft.
Apparatet  

 monteres således, at al patientens ekspirerede luft fjernes gennem et  

 slangesystem og blæses ud i det fri.
For at dette kan opfyldes, skal  

 ejektoren fjerne mindst lige så mange liter gas pr. tidsenhed, som der  

 tilføres, og gassen må blæses ud i det fri med en kraft, der kan overvinde  

 selv et kraftigt vindtryk på facaden.
Det fremgår videre af rapporten, at man for at være sikker på at holde sig  

 under den foreslåede HGV bør montere en lille propel foran eller bagved  

 patienten, således at den mængde gas, der eventuelt undslipper  

 udsugningssystemet på grund af mundånding, tale, hoste eller utæt maske,  

 blæses væk fra tandlægens og en eventuel medhjælpers indåndingszone.
For at  

 opnå den påkrævede reduktion af kvælstofforiltekoncentrationen i personalets  

 indåndingsluft, bør man tillige sørge for, at patienten taler mindst muligt,  

 at masken slutter så tæt om næsen som muligt, og at apparaturet jævnligt  

 kontrolleres for utætheder (trykflasker, slanger, sammenføjninger m. m.).
Opmærksomheden henledes i øvrigt på, at de tidligere stillede  

 sikkerhedskrav til apparaturet fortsat gælder.
Apparater, der under  

 forudsætning af summation af flowmeterfejl eller menneskelige fejl (f. eks.  

 manglende oplukning af flaskernes haner) muliggør, at indåndingsluften kan  

 indeholde mindre end 20 pct. ilt, er fortsat ikke tilladt for tandlæger.
 Endelig gøres der opmærksom på, at nye apparattyper fortsat skal godkendes  

 i sundhedsstyrelsen, før de må tages i anvendelse af tandlæger.  

 Gasbortledningsudstyr påmonteret godkendt analgesiapparatur kan medføre  

 ændrede gastilførselsforhold til patienten, hvorfor gasbortledningsudstyret  

 også skal godkendes af sundhedsstyrelsen.
