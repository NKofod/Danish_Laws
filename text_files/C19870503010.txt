Ved gennemgang af de budgetter, de kommunale forsyningsvirksomheder  

 indsender ved deres anmeldelse af priser m.v. til Gas- og Varmeprisudvalgets  

 register, er det konstateret, at der gennemgående foreligger problemer med  

 anvendelse af bestemmelserne i Energiministeriets bekendtgørelse nr. 648 af  

 10. december 1985 om afskrivninger, henlæggelser m.v.
Det gælder navnlig  

 reglerne omkring den kommunale mellemregningskonto.
Endvidere har en række  

 virksomheder problemer med afvikling af over- eller underskud.
 I den anledning skal man henlede de kommunale forsyningsvirksomheders  

 opmærksomhed på følgende forhold:
 Afdrag på gæld er ikke en indregningsberettiget omkostning efter  

 varmeforsyningslovens § 27, men kommunerne kan efter bekendtgørelsens § 1  

 foretage afskrivning på saldoen på den kommunale mellemregningskonto ultimo  

 det regnskabsår, der omfatter 31. marts 1982. Disse afskrivninger skal  

 foretages efter reglerne i bekendtgørelsens § 4, stk. 2.
 For nye anlæg gælder særlige regler om afskrivninger og henlæggelser i  

 bekendtgørelsens § 4, stk. 3, og § 5.
Kommunale forsyningsvirksomheder kan således ikke for anlæg idriftsat  

 efter den 31. marts 1982, i de tilfælde, hvor de pågældende anlæg er  

 finansieret over mellemregningskontoen, beregne årets samlede afskrivninger  

 på grundlag af den totale saldo på mellemregningskontoen, men må foretage en  

 særskilt beregning af afskrivninger for hvert års anlægsinvesteringer efter  

 bekendtgørelsens regler, §§ 2-4. Eventuelle korrektioner i  

 beregningsgrundlaget skal oplyses, og det anføres endvidere, hvor store  

 beløb, der herefter er tilbage til indregning i de efterfølgende år.
Ud fra  

 det således opgjorte grundlag beregnes afskrivningerne efter reglerne i § 4.
I forbindelse med fastlæggelsen af afskrivningsgrundlaget skal det  

 bemærkes, at tilslutningsafgifterne normalt må anses for en pris i  

 leveringsforholdet.
Ligeledes har udvalget anlagt det synspunkt, at  

 tilslutningsafgifterne må anses som bidrag til de faste anlæg.
Det følger  

 heraf, at tilslutningsafgifter principielt skal modregnes fuldt ud i årets  

 afskrivningsgrundlag.
 Det vil således ikke kunne accepteres, at tilslutningsafgifterne overføres  

 til en særlig fond eller til mellemregningskontoen.
 Gas- og Varmeprisudvalget har i en række sager accepteret, at der i  

 priserne indregnes en forrentning af kommunens nettoudlæg (saldoen på  

 mellemregningskontoen). Denne forrentningssats forudsættes ikke ansat højere  

 end den sats, der gælder for den kommunale mellemregning med alle øvrige  

 forsyningsgrene m.v.
 Som nævnt er det endvidere konstateret, at flere forsyningsvirksomheder  

 ikke følger Gas- og Varmeprisudvalgets retningslinier for indregning af over-  

 eller underdækning.
 Man skal i denne anledning henlede opmærksomheden på følgende forhold:
Varmeforsyningsvirksomheder skal fastsætte deres priser på grundlag af et  

 budget for det kommende års udgifter.
Priserne skal fastsættes således, at  

 der er balance mellem budgetterede indtægter og budgetterede udgifter.
En  

 afvigelse mellem budget og regnskab vil resultere i en over- eller  

 underdækning.
Denne over- eller underdækning skal indregnes i budgettet for  

 det umiddelbart følgende år.
På budgetteringstidspunktet vil regnskabsresultatet for det år, der ligger  

 umiddelbart før budgetåret, naturligvis ikke være kendt.
Udvalgets  

 retningslinier skal derfor forstås således, at der i budgettet skal indregnes  

 et skøn over resultatet for det år, der ligger umiddelbart før budgetåret.  

 Forskellen mellem det skønnede og endelige regnskabsresultat skal herefter  

 normalt indregnes i det efterfølgende års budget.
I et prissættende budget  

 for f.eks. 1986 indregnes der således et skøn over resultatet for 1985.  

 Forskellen mellem den skønnede og faktiske konstaterede over- eller  

 underdækning for 1985 vil herefter indgå i budgettet for 1987.
 Udviser regnskabet en overdækning, kan beløbet dog tilbagebetales direkte  

 til forbrugerne i forbindelse med årsafregningen.
Endelig skal man anmode forsyningsvirksomheden om at gennemgå  

 beregningsgrundlaget for de fastsatte priser og afgifter med henblik på at  

 sikre, at det er i overensstemmelse med bekendtgørelsens bestemmelser.
Der  

 skal således ved prisanmeldelser - foruden beregningsgrundlaget - også  

 vedlægges oplysning om saldo på mellemregningskontoen samt indregning af  

 forrentning af kommunens udlæg.
P.
D.
V.
Erik Larsen fm.
Rich.
Harpsøe fm.
