I medfør af § 28, stk. 3, i lov nr. 814 af 21. december 1988 om husdyrsygdomme, som ændret ved lov nr. 189 af 23. marts 1992, fastsættes:
§ 1.  For veterinærkontrol af dyr og af produkter  

 omfattet af husdyrsygdomsloven betales 80 kr. pr. påbegyndt kvarter på  

 hverdage mellem kl. 6 og 17. For kontrol på hverdage, der udføres mellem kl.  

 17 og 22, betales 120 kr. pr. påbegyndt kvarter.
Kontrol i øvrige tidsrum på  

 hverdage, på lørdage efter kl. 14 samt på søn- og helligdage betales med 160  

 kr. pr. påbegyndt kvarter.
 Stk. 2.  Veterinærkontrol udført af tilsynsførende  

 dyrlæger, der er udpeget eller ansat af Veterinærdirektoratet, og hvor  

 omkostningerne i forbindelse med tilsynet påhviler den enkelte virksomhed, er  

 ikke omfattet af betalingsbestemmelserne i stk. 1.
 § 2.  Udgifter til laboratorieundersøgelser m.m.,  

 lægemidler, desinfektionsmidler og materialer i øvrigt samt udgifter ved  

 indsendelse af prøver til laboratoriemæssig undersøgelse betales særskilt.
 § 3.  Håndtering og eventuel oplagring af produkter i  

 forbindelse med veterinærkontrol betales særskilt.
 § 4.  Betaling i henhold til bekendtgørelsen påhviler  

 rekvirenten, med mindre der er truffet aftale om anden betalingsordning.
 § 5.  Der er udpantningsret for de i § 1, stk. 1, og  

 §§ 2 og 3 omhandlede beløb, jf. § 28, stk. 5, i husdyrsygdomsloven.
 § 6.  Bekendtgørelsen træder i kraft den 1. januar  

 1993. Samtidig ophæves bekendtgørelse nr. 142 af 27. februar 1992 om betaling  

 for foretagelse af offentlig fastsat kontrol i forbindelse med udførsel af  

 levende husdyr.
 § 7.  Bekendtgørelsen gælder ikke for Grønland.
