Bekendtgørelse om tilskud til varmepumper der installeres af energitjenesteleverandører hos varmekunder, hvis fjernvarmeforsyning fra et grundbeløbsværk nedlægges I medfør af tekstanmærkning nr. 125 ad 29.24.30. i akt nr. 131 af 25. april 2019 til § 29 på finansloven for finansåret 2019 fastsættes:
Formål og anvendelsesområde § 1. Energistyrelsen kan efter ansøgning yde tilskud til delvis dækning af energitjenesteleverandørens omkostninger til indkøb af en varmepumpe, som installeres hos en kunde, hvis fjernvarmeforsyning fra et grundbeløbsværk nedlægges.
Energitjenesteleverandøren varetager ejerskabet, installationen, driften og vedligeholdelsen af varmepumpen til brug for levering af varme mod løbende fakturering af kunden.
 Stk. 2. Tilskud kan ydes inden for den bevillingsmæssige ramme for 2020-2023 afsat på finansloven.
 Stk. 3. Tilskudsordningen administreres i overensstemmelse med Europa-Kommissionens forordning nr. 651/2014 af 17. juni 2014 om visse kategorier af støttes forenelighed med det indre marked i henhold til traktatens artikel 107 og 108 (den generelle gruppefritagelsesforordning).
Definitioner § 2. I denne bekendtgørelse forstås ved:
 1) Energitjenesteleverandør: En virksomhed der er godkendt i henhold til §§ 4 og 5.
 2) Støtteberettigede omkostninger: Forskellen i omkostningerne ved investering i en varmepumpe sammenlignet med et mindre miljøvenligt alternativ opgjort i overensstemmelse med artikel 41, nr. 6, litra b), i den generelle gruppefritagelsesforordning.
 3) Grundbeløbsværk: Et kraftvarmeanlæg der modtog pristillæg under ordningerne grundbeløb 1 og 2 samt treledstariffen, jf. lov om elforsyning § 58, stk. 1, nr. 1 og 2.
 4) Drift: Indkøb af energi til at drive varmepumpen, lovpligtige eftersyn og løbende optimering af varmepumpen med henblik på at sikre optimal effektivitet.
 5) Vedligeholdelse: Reparation, udskiftning af reservedele og lignende.
 6) Installation: Rådgivning, dimensionering, tilkobling, indregulering og idriftsættelse af varmepumpen.
 7) Levering af varme: Varme leveret fra varmepumpen til bygningers rumvarme og forsyning med varmt vand.
 8) Virksomhedsstørrelse: Som defineret i artikel 2, nr. 2 og 24 i den generelle gruppefritagelsesforordning.
Støtteberettigede omkostninger og vilkår for tilskud § 3. Der kan ydes tilskud til en varmepumpe, jf. § 1, med op til 15.000 kr. pr. varmepumpe, dog maksimalt 45 procent af de støtteberettigede omkostninger.
Stk. 2. Ved beregningen af de støtteberettigede omkostninger tages udgangspunkt i kostprisen for en varmepumpe.
De støtteberettigede omkostninger opgøres eksklusiv merværdiafgift (moms). Ved opgørelsen af de støtteberettigede omkostninger modregnes opnåede eller forventede tilbagekrediteringer, rabatter eller lignende.
 Stk. 3. Der kan ydes tilskud til én varmepumpe pr. adresse.
 Stk. 4. Det er muligt at kombinere tilskuddet med anden offentlig støtte, jf. dog stk. 1, forudsat at betingelserne i den generelle gruppefritagelsesforordning er overholdt.
Ansøgning om prækvalifikation § 4. Energitjenesteleverandører kan løbende ansøge om at blive prækvalificeret.
Ansøgningen om prækvalifikation skal indsendes via en ansøgningsportal, der kan tilgås via Energistyrelsens hjemmeside.
Ansøgning om prækvalifikation skal vedhæftes:
 1) Standardkontrakt med oplysning om vilkår for udtrædelse, fakturering, regulering, minimumsafregning, elafregning, el-leverandør samt mulighed for ændring af kontraktvilkårene i kontraktperioden.
 2) Seneste årsregnskab.
 3) Eventuelle aftaler med investorer.
 4) Oplysninger om referenceprojekter vedrørende installation af individuelle varmepumper.
 5) Virksomhedens vedtægter, aftaler med installatører og underleverandører og eventuelle oplysninger om anvendte IT-systemer til overvågning af installationer.
 6) Dokumentation for kvalitetssikrings- og managementsystem, som kontrolleres af en uvildig part.
§ 5. Energistyrelsen vurderer de indkomne ansøgninger og træffer afgørelse om prækvalifikation.
Energistyrelsen lægger ved vurderingen vægt på, at energitjenesteleverandøren:
1) har et organisatorisk set-up, der kan håndtere både installation, service og administration, 2) enten selv har rådighed over den fornødne kapital eller har indgået aftale med en investor til minimum at kunne installere 100 varmepumper, 3) har erfaring med installation og service af husstandsvarmepumper, 4) som minimum kan tilbyde abonnementsløsninger i én region, 5) installerer en hovedmåler til elafregning, 6) varetager ejerskabet af varmepumpen i minimum 10 år, jf. dog § 14, og varetager indkøb, installation, drift og vedligeholdelse af varmepumpen samt levering af varme, og 7) tilbyder en prisstruktur opdelt i:
a.
Prisen på varmekundens abonnement angivet i kr. per år.
b.
Afregning per kWh leveret varme.
c.
Varmekundens engangsbetaling på installationstidspunktet.
 Stk. 2. Energistyrelsen kan fastsætte yderligere vilkår for prækvalifikation, herunder fravige de i stk. 1, nr. 1-7, angivne forudsætninger, hvis særlige forhold taler herfor.
Stk. 3. Energistyrelsen offentliggør løbende en liste over prækvalificerede energitjenesteleverandører.
Sker der væsentlige ændringer i de forudsætninger, der lå til grund for afgørelsen om prækvalifikation, fjernes energitjenesteleverandøren fra listen over prækvalificerede energitjenesteleverandører.
Tilsagn om tilskud § 6. Energistyrelsen kan efter ansøgning fra en prækvalificeret energitjenesteleverandør meddele tilsagn om tilskud.
Tilskudsbeløbet opgøres på baggrund af det forventede antal installerede varmepumper og de støtteberettigede omkostninger, jf. § 3.
 Stk. 2. Ansøgningen om tilsagn om tilskud udarbejdes af energitjenesteleverandøren på baggrund af et samlet antal varmekunder, hvis fjernvarmeforsyning fra det samme grundbeløbsværk nedlægges, og som ønsker varmepumper fra samme energitjenesteleverandør.
 Stk. 3. Ansøgningen om tilsagn om tilskud skal indsendes via en ansøgningsportal, som Energistyrelsen offentliggør.
 Stk. 4. Ansøgningen om tilsagn om tilskud skal indeholde:
 1) Energitjenesteleverandørens navn og CVR-nr.
 2) Energitjenesteleverandørens virksomhedsstørrelse.
 3) En beskrivelse af installationer, som forventes gennemført, og som bl.a. indeholder den eller de adresser, hvor varmepumperne skal installeres.
 4) Dokumentation for at fjernvarmeforsyning til adressen fra et grundbeløbsværk nedlægges i henhold til et af kommunalbestyrelsen godkendt projektforslag i overensstemmelse med reglerne i bekendtgørelse nr. 1792 af 27. december 2018 om godkendelse af projekter for kollektive varmeforsyningsanlæg.
 5) En tidsplan for gennemførelsen af installationen med en angivelse af start- og slutdato samt en dato for ophøret af varmeforsyningen.
 6) Et budget for indkøb af varmepumpen og dokumentation for omkostningerne.
 7) Opgørelse over antallet af varmepumper, der søges tilskud til og dokumentation herfor.
 8) Redegørelse for kundens engangsbetaling til energitjenesteleverandøren ved installation af varmepumpen opgjort både med og uden tilskud.
 9) Oplysninger om eventuelle forventede tilbagekrediteringer, rabatter og lignende.
 Stk. 5. Ansøgningen om tilsagn, vedhæftet underskrevne kontrakter, skal være Energistyrelsen i hænde inden den 1. november i det finansår, hvorfra der søges tilskud.
 § 7. Det er en betingelse for at få tilsagn om tilskud, at:
1) varmepumpen er eldrevet og anvender en vedvarende energikilde, herunder luft eller jordvarme, 2) varmepumpen installeres hos en kunde, hvis fjernvarmeforsyning fra et grundbeløbsværk nedlægges i henhold til et af kommunalbestyrelsen godkendt projektforslag, i overensstemmelse med reglerne i bekendtgørelse nr. 1792 af 27. december 2018 om godkendelse af projekter for kollektive varmeforsyningsanlæg, 3) kontrakter mellem energitjenesteleverandøren og kunden indgås med forbehold for Energistyrelsens tilsagn om tilskud, 4) hele tilskudsbeløbet anvendes til nedsættelse af kundens engangsbetaling til energitjenesteleverandøren ved installation af varmepumpen, 5) kundens engangsbetaling til energitjenesteleverandøren, ved installation af varmepumpen, fremgår af kontrakten både inklusiv og eksklusiv indregning af tilskud, 6) indkøb ikke gennemføres og installationsarbejderne ikke påbegyndes førend Energistyrelsen har meddelt tilsagn om tilskud, 7) energitjenesteleverandøren har efterkommet eventuelle krav om tilbagebetaling af støtte, som Europa-Kommissionen ved en tidligere afgørelse har erklæret ulovlig og uforenlig med det indre marked, 8) virksomheden ikke er kriseramt, som defineret i artikel 2, nr. 18 i den generelle gruppefritagelsesforordning, 9) varmepumpen ikke ville være blevet installeret uden tilskud efter denne bekendtgørelse, 10) Energistyrelsen vurderer, at det er teknisk muligt at installere varmepumpen, 11) ansøgningen om tilsagn er tilstrækkeligt oplyst, og 12) varmepumpen ikke installeres i en bygning ejet af Energitjenesteleverandøren eller dennes koncernforbundne selskab.
 Stk. 2. Energistyrelsen kan fastsætte yderligere vilkår for tilsagn om tilskud, herunder frister for indkøb og installation, drift, vedligeholdelse, levering af varme hos kunden, varighed af ejerskab, varighed af drift, frist for afslutning af installationen samt frist for anmodning om udbetaling m.v.
Udbetaling af tilskud § 8. Energitjenesteleverandøren skal indsende en anmodning om udbetaling af tilskuddet til Energistyrelsen, senest 120 dage efter at energitjenesteleverandøren har installeret den sidste varmepumpe, der er omfattet af tilsagnet.
 Stk. 2. Anmodning om udbetaling af tilskud skal indsendes via en ansøgningsportal, der offentliggøres på Energistyrelsens hjemmeside.
 Stk. 3. Det er en betingelse for udbetaling af tilskud, at:
1) energitjenesteleverandøren på udbetalingstidspunktet fortsat opfylder forudsætningerne for prækvalifikation, 2) det dokumenteres at indkøb og installation gennemføres i overensstemmelse med  Energistyrelsens tilsagn samt øvrige fastsatte vilkår er opfyldt, 3) støtteberettigede aktiviteter udføres eller leveres af en momsregistreret virksomhed, jf. dog stk. 4, 4) energitjenesteleverandøren indsender en opgørelse over betalte støtteberettigede omkostninger, dokumentation for betalingen og en slutrapport rettidigt til Energistyrelsen, 5) energitjenesteleverandøren på udbetalingstidspunktet har efterkommet eventuelle krav om tilbagebetaling af støtte, som Europa-Kommissionen ved en tidligere afgørelse har erklæret ulovlig og uforenlig med det indre marked, og 6) udbetalingsanmodningen er fyldestgørende og er underskrevet af en tegningsberettiget for den energitjenesteleverandør, der er angivet som ejer af varmepumpen i ansøgningen.
 Stk. 4. Energistyrelsen kan fravige betingelsen i stk. 3, nr. 3, når de støtteberettigede aktiviteter er momsfritaget i henhold til lov om merværdiafgift (momsloven).
 § 9. Det endelige tilskud beregnes på baggrund af de faktisk afholdte støtteberettigede omkostninger.
 Stk. 2. Tilskuddet udbetales per installeret varmepumpe, jf. § 11, stk. 1, nr. 5.
 Stk. 3. Såfremt de faktisk afholdte støtteberettigede omkostninger er lavere end det i tilsagnet opgjorte tilskudsbeløb, jf. § 6, stk. 1, nedjusteres tilskuddet således, at den i § 3, stk.1, angivne støtteintensitet ikke overskrides.
§ 10. Anmodningen om udbetaling af tilskud skal indeholde et regnskab med oplysninger om størrelsen af de afholdte støtteberettigede omkostninger og en slutrapport.
Regnskabet skal være underskrevet, af den tegningsberettigede for energitjenesteleverandøren, og ledsaget af en liste over regnskabsbilag, jf. § 11.
 Stk. 2. Udgør det ansøgte tilskudsbeløb mindre end 500.000 kr., skal regnskabet vedlægges en kopi af regnskabsbilagene vedrørende de støtteberettigede omkostninger og en ansøgererklæring udformet efter Energistyrelsens anvisninger.
 Stk. 3. Udgør det ansøgte beløb over 500.000 kr., skal regnskabet vedlægges en ansøgererklæring udformet efter Energistyrelsens anvisning samt revideres i overensstemmelse med revisorinstruks udarbejdet af Energistyrelsen.
 Stk. 4. Energistyrelsen kan bestemme, at oplysningerne i udbetalingsanmodningen og regnskabet bekræftes af en statsautoriseret eller en registreret revisor, herunder at regnskabet ledsages af en revisorerklæring.
 § 11. Energitjenesteleverandøren skal påføre regnskabsbilaget følgende oplysninger:
 1) Navn og CVR-nr. på den virksomhed, hvor varmepumpen er indkøbt.
 2) Fakturadatoen.
 3) Start- og slutdatoen for installering af varmepumpen hos kunden.
 4) Den eller de adresser installationerne vedrører.
 5) Kundens bekræftelse af, at varmepumpen er installeret.
 Stk. 2. Dækker et regnskabsbilag både over støtteberettigede og ikke-støtteberettigede omkostninger, skal det fremgå, hvilke dele af regningen der vedrører henholdsvis de støtteberettigede og de ikke-støtteberettigede omkostninger.
 Stk. 3. Energistyrelsen skal have forevist originale regnskabsbilag på forlangende.
 § 12. Energistyrelsen kan forlænge fristen for anmodningen om udbetaling af tilskud, jf. § 8, stk. 1.
Stk. 2. Energistyrelsen kan efter begrundet skriftlig anmodning tillade, at tilskud vedrørende omkostninger til de udførte aktiviteter udbetales helt eller delvist, selv om energitjenesteleverandøren ikke har gennemført installationen, som det var forudsat i tilsagnet.
Ved vurderingen af anmodningen lægges vægt på, at væsentlige dele af installationen er gennemført, eller at en fuldstændig gennemførelse ville være forbundet med betydelige vanskeligheder.
 § 13. Tilskuddet udbetales til energitjenesteleverandørens NemKonto, jf. dog stk. 2.
 Stk. 2. Tilskuddet kan udbetales til et pengeinstitut, realkreditinstitut eller lignende efter skriftlig anmodning fra den tegningsberettigede hos energitjenesteleverandøren.
Overdragelse af rettigheder § 14. Det er muligt at overdrage ejerskabet af varmepumpen til en anden virksomhed efter forudgående aftale med Energistyrelsen.
Stk. 2. Energitjenesteleverandøren kan ikke overdrage sine rettigheder og pligter til kunden uden Energistyrelsens skriftlige samtykke.
Anmodning om skriftligt samtykke skal være underskrevet af både energitjenesteleverandøren og kunden.
Tilsyn og kontrol § 15. Energistyrelsen kan føre tilsyn med, at reglerne i denne bekendtgørelse er overholdt.
 Stk. 2. Energistyrelsen kan foretage regnskabsmæssig stikprøvekontrol af anmodninger om udbetaling og afsluttede sager om støtte.
Stk. 3. Enhver energitjenesteleverandør, der modtager tilsagn om tilskud efter denne bekendtgørelse, er forpligtet til, efter anmodning fra Energistyrelsen, at tilvejebringe oplysninger og dokumentation til brug for vurderingen af ansøgningen om tilsagn, anmodningen om udbetaling af tilskud og indholdet af aftalegrundlaget mellem energitjenesteleverandøren og kunden.
Energitjenesteleverandøren er endvidere forpligtet til at tilvejebringe oplysninger og dokumentation til brug for vurderingen af forudsætningerne der er lagt vægt på ved prækvalifikation samt til brug for Energistyrelsens generelle tilsynsførelse og kontrol efter denne bekendtgørelse.
Energistyrelsen kan endvidere kræve, at oplysningerne bekræftes af en uafhængig ekspert.
 Stk. 4. Energitjenesteleverandøren skal gøre Energistyrelsen opmærksom på virksomhedens ændrede forhold, der kan være af betydning for prækvalifikation, meddelelse af tilsagn eller udbetaling af tilskud eller som strider imod de af Energistyrelsen øvrigt fastsatte vilkår.
Bortfald og tilbagebetaling af tilskud § 16. Energistyrelsen kan træffe afgørelse om bortfald af tilsagn om tilskud eller helt eller delvis tilbagebetaling af tilskud, hvis:
1) energitjenesteleverandøren har afgivet urigtige eller vildledende oplysninger eller har fortiet oplysninger af betydning for sagens afgørelse, 2) betingelserne for tilsagn eller udbetaling ikke er opfyldte, 3) installationen ikke er gennemført som forudsat i tilsagnet om tilskud, jf. dog § 12, stk. 2, 4) den i tilsagnet fastsatte frist for installationens gennemførelse og indsendelse af udbetalingsanmodning overskrides, jf. dog § 12, stk. 1, 5) energitjenesteleverandøren ikke opfylder de øvrige fastsatte vilkår for tilskud, 6) tilskudsmodtager undlader at afgive oplysninger, der har betydning for udbetaling af tilskuddet, på anmodning fra Energistyrelsen, eller 7) tildeling af tilskud er i strid med den generelle gruppefritagelsesforordning.
Stk. 2. Tilbagebetaling af tilskuddet skal ske senest 14 dage efter påkrav.
Tilbagebetales det skyldige beløb ikke rettidigt, tillægges renter efter forfaldsdagen, svarende til den rente der er fastsat i § 5 i renteloven, jf. lovbekendtgørelse nr. 459 af 13. maj 2014. Den tillagte rente udgør dog mindst 50 kr.
Dispensation § 17. Energistyrelsen kan i særlige tilfælde dispensere fra reglerne i bekendtgørelsen.
Klage § 18. Energistyrelsens afgørelser truffet i medfør af denne bekendtgørelse kan indbringes for klima-, energi- og forsyningsministeren.
Ikrafttræden § 19. Bekendtgørelsen træder i kraft den 1. november 2019.
