Nr LSF 209 Forslag til Lov om ændring af lov om  

 miljøbeskyttelse(Autorisationsordninger for gennemførelse af egenkontrol) Fremsat af miljø- og energiministeren (Svend Auken) den 2. april 1997 Vedtaget ved tredjebehandling den 30. maj 1997 Lov nr. 433 af 10/06/1997 § 1 I lov om miljøbeskyttelse, jf. lovbekendtgørelse nr. 590 af 27. juni 1994,  

 som ændret ved lov nr. 403 af 14. juni 1995, lov nr. 302 af 24. april 1996,  

 lov nr. 395 af 22. maj 1996 og § 1 i lov nr. 325 af 14. maj 1997, foretages  

 følgende ændringer:
 1. I § 7 indsættes som stk. 4:
»Stk. 4. Miljø- og energiministeren kan fastsætte regler om, at andre  

 myndigheder eller private organisationer skal udøve nærmere fastlagte  

 beføjelser om typegodkendelse og fabrikationskontrol af de i stk. 1, nr. 5 og  

 6, nævnte anlæg, maskiner, indretninger m.v.« 2. I § 7 a indsættes som stk. 2-6:
»Stk. 2. Miljø- og energiministeren kan fastsætte nærmere regler om  

 autorisationsordninger, der vedrører gennemførelsen af egenkontrol, herunder  

 om, hvilke opgaver der skal udføres af de autoriserede personer, og om  

 administration af autorisationsordninger.
Ministeren kan ligeledes fastsætte  

 nærmere regler om tildeling samt tilbagekaldelse af autorisationer, herunder  

 om at tilbagekaldelse skal kunne forlanges indbragt for domstolene, og om  

 kontrol med det eftersyn, som de autoriserede personer udøver.
Autorisation  

 kan nægtes, såfremt den pågældende har forfalden gæld til det offentlige på  

 50.000 kr. eller derover, og autorisation kan tilbagekaldes, såfremt den  

 autoriserede har forfalden gæld til det offentlige på 100.000 kr. eller  

 derover eller gør sig skyldig i grov eller oftere gentagen forsømmelighed.  

 Afgørelse om nægtelse eller tilbagekaldelse af autorisation skal indeholde  

 oplysning om adgangen til at begære afgørelsen indbragt for domstolene og  

 fristen herfor.
Stk. 3. Miljø- og energiministeren kan fastsætte regler om gebyrer  

 for administration af autorisationsordninger, herunder kursusgebyrer,  

 klagegebyrer samt gebyrer for afgivelse af udtalelse, jf. stk. 5. Gebyrerne  

 kan anvendes til hel eller delvis dækning af omkostninger ved  

 autorisationsordningernes administration.
Gebyrerne opkræves efter  

 bestemmelserne i § 88.
Stk. 4. Miljø- og energiministeren kan fastsætte regler om, at  

 andre myndigheder eller private organisationer skal udøve nærmere fastlagte  

 beføjelser om 1) de i stk. 1 og 2 nævnte autorisationsordninger og 2) de i stk. 3 nævnte gebyrordninger.
 Stk. 5. Miljø- og energiministeren kan fastsætte regler om  

 adgangen til at klage over afgørelser truffet af de i stk. 4 nævnte  

 myndigheder og private organisationer og om de nævnte myndigheders og private  

 organisationers pligt til at afgive udtalelse om de autoriseredes virksomhed.
Stk. 6. Miljø- og energiministeren kan forlods foretage udlæg af  

 midler til midlertidig dækning af autorisationsordningers administration med  

 henblik på igangsættelse af sådanne ordninger.« § 2 Loven træder i kraft den 1. juli 1997.
Oprindeligt fremsat forslag § 1 I lov om miljøbeskyttelse, jf. lovbekendtgørelse nr. 590 af 27. juni 1994, som ændret ved lov nr. 403 af 14. juni 1995, lov nr. 302 af 24.
april 1996 og lov nr. 395 af 22. maj 1996, foretages følgende ændringer:
 1. I § 7 indsættes som stk. 4:
»Stk. 4. Miljø- og energiministeren kan fastsætte regler om,  

 at andre myndigheder eller private organisationer skal udøve nærmere  

 fastlagte beføjelser om typegodkendelse og fabrikationskontrol af de i stk.  

 1, nr. 5 og 6 nævnte anlæg, maskiner, indretninger m.v.« 2. I § 7 a indsættes som stk. 2-6:
»Stk. 2. Miljø- og energiministeren kan fastsætte nærmere  

 regler om autorisationsordninger, der vedrører gennemførelsen af egenkontrol,  

 herunder om hvilke opgaver, der skal udføres af de autoriserede personer, og  

 om administration af autorisationsordninger.
Ministeren kan ligeledes  

 fastsætte nærmere regler om tildeling samt tilbagekaldelse af autorisationer,  

 herunder om at tilbagekaldelse skal kunne forlanges indbragt for domstolene,  

 og om kontrol med det eftersyn, som de autoriserede personer udøver.  

 Autorisation kan nægtes, såfremt den pågældende har forfalden gæld til det  

 offentlige på 50.000 kr. eller derover, og autorisation kan tilbagekaldes,  

 såfremt den autoriserede har forfalden gæld til det offentlige på 100.000 kr.  

 eller derover eller gør sig skyldig i grov eller oftere gentagen  

 forsømmelighed.
Afgørelse om nægtelse eller tilbagekaldelse af autorisation  

 skal indeholde oplysning om adgangen til at begære afgørelsen indbragt for  

 domstolene og fristen herfor.
Stk. 3. Miljø- og energiministeren kan fastsætte regler om gebyrer  

 for administration af autorisationsordninger, herunder kursusgebyrer,  

 klagegebyrer samt gebyrer for afgivelse af udtalelse, jf. stk. 5. Gebyrerne  

 kan anvendes til hel eller delvis dækning af omkostninger ved  

 autorisationsordningernes administration.
Gebyrerne opkræves efter  

 bestemmelserne i § 88.
 Stk. 4. Miljø- og energiministeren kan fastsætte regler om, at  

 andre myndigheder eller private organisationer skal udøve nærmere fastlagte  

 beføjelser om:
1) de i stk. 1 og 2 nævnte autorisationsordninger, og 2) de i stk. 3 nævnte gebyrordninger.
 Stk. 5. Miljø- og energiministeren kan fastsætte regler om  

 adgangen til at klage over afgørelser truffet af de i stk. 4 nævnte  

 myndigheder og private organisationer, og om de nævnte myndigheders og  

 private organisationers pligt til at afgive udtalelse om de autoriseredes  

 virksomhed.
Stk. 6. Miljø- og energiministeren kan forlods foretage udlæg af  

 midler til midlertidig dækning af autorisationsordningers administration med  

 henblik på igangsættelse af sådanne ordninger.« § 2 Loven træder i kraft den 1. juli 1997.
Bemærkninger til lovforslaget Almindelige bemærkninger 1. Baggrund for lovforslaget Lovforslaget indeholder forslag til hjemmel for miljø- og energiministeren  

 til at fastsætte nærmere regler om autorisationsordningers indhold og  

 organisering og om finansiering af administrationsomkostninger ved sådanne  

 ordninger.
Med udgangspunkt i lovforslaget er det bl.a. hensigten at etablere  

 en autorisationsordning for ti årskontrol af beholdere til flydende  

 husdyrgødning, ensilagesaft og spildevand (mælkerumsvand og vand fra vask af  

 produkter m.v. fra landbrugsdrift).
Baggrunden for at oprette en autorisationsordning for ti  

 årsbeholderkontrol er, at der siden 1960 er blevet etableret opbevaringsanlæg  

 til husdyrgødning i form af delvis fritstående beholdere uden låg, hvor  

 husdyrgødningen opbevares på flydende form som gylle.
Væghøjden i en beholder  

 er typisk mellem 3,0 og 5,5 m, og beholderen er oftest gravet 1,0 til 2,5 m  

 ned i jorden.
Dansk Teknologisk Institut har vurderet, at der i perioden  

 1970-1987 blev opført ca. 20.000 beholdere.
 Ifølge § 8 i Miljø- og Energiminsteriets bekendtgørelse nr. 1159 af 19.  

 december 1994 om erhvervsmæssigt dyrehold, husdyrgødning, ensilage m.v.  

 (»husdyrgødningsbekendtgørelsen«) skal der på ejendomme, som har et  

 husdyrhold, eller som oplagrer husdyrgødning, være et opbevaringsanlæg for  

 husdyrgødning med tilstrækkelig kapacitet til, at udbringningen kan ske i  

 overensstemmelse med reglerne i bekendtgørelsens kapitel 10, samt til at  

 udnyttelsen af næringsstofferne i husdyrgødningen opfylder kravene i  

 Ministeriet for fødevarer, landbrug og fiskeri's bekendtgørelse om grønne  

 marker, sædskifte og gødningsplaner samt gødningsregnskaber i jordbruget.
Kravene om opbevaringskapacitet blev indført i 1987, og i perioden  

 1987-1995 vurderer Dansk Teknologisk Institut, at der er blevet opført ca.  

 15.000 beholdere.
Systemet, hvor husdyrgødning opbevares på flydende form som  

 gylle i beholdere, der ikke er helt nedgravede, er blevet den mest udbredte  

 metode til opbevaring af husdyrgødning.
De fleste tidligere beholdere til flydende husdyrgødning blev opført af  

 betonbloksten, og størrelsen var nogle få hundrede m3. Senere blev der også  

 opført beholdere i andre materialer såsom træ, stål og beton.
De fleste nyere  

 beholdere er fremstillet af fabriksfremstillede betonelementer, og beholdere  

 opføres i dag typisk op til en kapacitet på 4000 m3.
I tilfælde af at en fyldt beholder spontant falder sammen, vil der være  

 overhængende risiko for forurening af bl.a. vandmiljøet.
I tilfælde af at en  

 beholder har en mindre utæthed, kan der sive væske fra beholderen, hvilket  

 ligeledes vil påvirke vandmiljøet m.m.
I husdyrgødningsbekendtgørelsens kapitel 7 er beskrevet en række  

 funktionskrav til beholdere for flydende husdyrgødning m.v.
I kapitel 9 er  

 der beskrevet regler for drift og vedligeholdelse, bl.a. er der fastsat  

 regler om, at brugeren af en beholder for flydende husdyrgødning,  

 ensilagesaft eller spildevand mindst hver 10. år skal lade den kontrollere  

 med hensyn til styrke og tæthed.
Kontrollen skal udføres af en af  

 kommunalbestyrelsen udpeget person.
I forbindelse med kontrollen skal der  

 udarbejdes en rapport, som tilsendes kommunalbestyrelsen inden otte dage  

 efter, at kontrollen blev udført.
Rapporten indgår i kommunalbestyrelsens  

 vurdering af, om den pågældende beholder fortsat overholder bekendtgørelsens  

 krav om tæthed og styrke.
Det forudsætter en omfattende faglig kompetence at vurdere, om en  

 fritstående beholder er i forsvarlig stand, eller om den er i en stand, der  

 indebærer risiko for kollaps eller sivning.
Den autoriserede kontrollant skal  

 således have relevant uddannelsesmæssig baggrund, relevant erhvervsmæssig  

 erfaring samt kompetence til brug af specialværktøj, hvis det er påkrævet.  

 Behovet for faglig kompetence er baggrunden for at fremsætte forslag om, at  

 en kontrollant skal være autoriseret til at udføre ti årsbeholderkontrol.
Udførelse af ti årsbeholderkontrol kræver således mere omfattende  

 kvalifikationer end det generelle landbrugstilsyn, som kommunalbestyrelsen  

 lader udføre.
Den planlagte autorisationsordning for ti årsbeholderkontrol  

 kommer hovedsageligt til at omfatte beholdere til flydende husdyrgødning,  

 ensilagesaft eller spildevand med en kapacitet på 100 m3 eller derover, og  

 som ikke helt nedgravede. Øvrige beholdere er dækket af det generelle  

 landbrugstilsyn.
 Lovforslaget giver hjemmel til fastsættelse af regler, som tjener til, at  

 kommunalbestyrelsen kan træffe afgørelse om, hvorvidt en given beholder  

 fortsat overholder bekendtgørelsens krav om styrke og tæthed, på baggrund af  

 en tilstandsrapport udarbejdet af en autoriseret kontrollant.
Kommunalbestyrelsen er fortsat som tilsynsmyndighed forpligtet til at føre  

 tilsyn med beholdere til flydende husdyrgødning m.v. som led i det  

 almindelige tilsyn med landbrugsejendomme.
Kommunen er endvidere fortsat  

 forpligtet til umiddelbart at foretage indgreb, hvis der under tilsynet  

 konstateres nærliggende risiko for sprængning eller lignende af beholder til  

 flydende husdyrgødning, jf. § 30 i husdyrgødningsbekendtgørelsen.
Der er med Miljøbeskyttelseslovens § 7 a allerede hjemmel til at kræve  

 egenkontrol foretaget af en autoriseret person.
Med nærværende lovforslag  

 etableres hjemmel til at fastsætte nærmere regler om autorisationsordningers  

 indhold og organisering og om finansiering af deres administration, og dette  

 gøres med de foreslåede § 7 a, stk. 2-5.
Det er hensigten at fastsætte regler om organisering og finansiering af  

 autorisationsordningen for ti års beholderkontrol i en bekendtgørelse.
I  

 forbindelse med udstedelsen af bekendtgørelsen vil omfanget af de opgaver,  

 som vil kunne løses inden for rammerne af ordningen, blive fastlagt.
I  

 bekendtgørelsen vil endvidere blive fastsat de nærmere regler om kravene til  

 brugeren om at gennemføre egenkontrol ved autoriseret person i medfør af den  

 eksisterende hjemmel i loven.
Det er hensigten, at denne bekendtgørelse skal  

 erstatte de nuværende regler i husdyrgødningsbekendtgørelsen om udførelse af  

 ti års kontrol af beholdere.
 1.1. Fastsættelse af regler om tildeling og tilbagekaldelse af  

 autorisation m.v.
Lovforslaget giver miljø- og energiministeren hjemmel til at stille krav  

 om de forudsætninger, som skal være opfyldt forud for at en person kan opnå  

 autorisation.
Miljø- og energiministeren kan endvidere fastsætte regler  

 vedrørende tilbagekaldelse af autorisation.
 I forbindelse med en autorisationsordning for ti årsbeholderkontrol er det  

 hensigten, at disse forudsætninger bl.a. skal omfatte uddannelsesmæssig  

 baggrund, erhvervsmæssige erfaringer, gennemførsel af autorisationsordningens  

 introduktionskursus, samt krav om at kontrollanten er momsregistreret og  

 omfattet af en professionel ansvarsforsikring.
Fastsættelse af regler vedrørende udstedelse af autorisation til udførelse  

 af ti årsbeholderkontrol skal sikre, at de autoriserede kontrollanter er  

 specifikt kvalificerede til kontrol af beholdere til flydende husdyrgødning  

 m.v., således at brugeren kan være sikker på, at det kontroleftersyn, som han  

 lader gennemføre for egen regning, er af høj kvalitet.
Reglerne skal  

 ligeledes sikre, at kommunalbestyrelsen på et gennemarbejdet teknisk grundlag  

 kan vurdere, om beholderen fortsat kan anvendes, om der skal foretages  

 reparation, eller om beholderen skal kræves tages ud af drift.
 Den autoriserede kontrollant skal være kvalificeret til at vurdere, om en  

 beholder er i en sådan stand, at den opfylder kravene til styrke og tæthed og  

 fortsat kan anvendes uden bemærkninger, eller om der er behov for nærmere  

 angiven vedligeholdelse som forudsætning for videre brug af beholderen, eller  

 om beholderen ikke opfylder kravene til styrke og tæthed.
Hvis der ved kontroleftersynet konstateres forhold vedrørende beholderens  

 eventuelt manglende styrke eller tæthed, som ikke umiddelbart kan afklares,  

 kan den autoriserede kontrollant træffe beslutning om, at der er behov for et  

 supplerende eftersyn, baseret på specialviden eller brug af specialværktøj.  

 Brugeren beslutter, hvem der i givet fald skal udføre dette.
Omkostninger ved  

 et eventuelt supplerende eftersyn skal afholdes for brugerens regning.
Forslaget indeholder endvidere en præcisering af den eksisterende hjemmel  

 i lovens § 7 a, stk. 1, om, at der kan stilles krav om egenkontrol ved  

 autoriseret, idet det i stk. 2 bestemmes, at der kan fastsættes regler om de  

 opgaver, de autoriserede skal udføre.
I forbindelse med ti års  

 beholderkontrollen vil der med baggrund heri blive fastsat nærmere regler om  

 de opgaver, de autoriserede skal foretage i forbindelse med kontrollen af  

 beholdernes styrke og tæthed, og dermed om kontrollens nærmere indhold.
1.3. Fastsættelse af regler om gebyr Lovforslaget giver miljø- og energiministeren hjemmel til at fastsætte  

 regler vedrørende fastsættelse og opkrævning af gebyr til hel eller delvis  

 dækning af omkostninger ved administration af autorisationsordninger.
 I forbindelse med den påtænkte autorisationsordning for udførelse af ti  

 årsbeholderkontrol giver lovforslaget således mulighed for fastsættelse af  

 regler om opkrævning af gebyr til dækning af administrationsomkostninger,  

 herunder kursusgebyr og gebyr for indbringelse af kontrolrapporter for den i  

 afsnit 1.4 nævnte bestyrelse.
De opgaver, som gebyrerne skal dække, vil blive nærmere fastsat i  

 bekendtgørelse.
Der kan blive tale om anvisning af kontrollanter til de  

 enkelte kontrolbesøg under størst muligt hensyn til brugerens ønsker,  

 modtagelse og registrering af kontrolrapporter, stilprøvekontrol af  

 kontrollanternes eftersyn, sagsbehandling m.v. i forbindelse med afgivelse af  

 udtalelser om de autoriseredes virksomhed, og tildeling og fratagelse af  

 autorisation.
Hovedformålet med disse aktiviteter er at kvalitetssikre  

 kontroleftersynet.
Miljøstyrelsen fastsætter administrationsgebyrets  

 størrelse efter høring af de berørte parter.
Det forudsættes, at  

 administrationsomkostningerne dækkes fuldt ud af gebyret.
De nærmere regler  

 vedrørende opkrævningen vil blive fastlagt i bekendtgørelsen.
Administrationsomkostningerne og dermed gebyrets størrelse afhænger af den  

 nærmere fastlæggelse af opgavernes omfang og skønnes at ligge i en  

 størrelsesorden, der svarer til et gennemsnit på ca. 300,00 kr. pr. beholder.  

 Det forventede provenu for 1997 skønnes at ville udgøre kr. 240.000.  

 Provenuet for 1997 optages på forslag til tillægsbevillingslov for 1997 på  

 hovedkonto 23.21.01 Miljøstyrelsen.
Indtægter og udgifter i de følgende år  

 vil blive fastsat på de årlige bevillingslove.
Forslaget til en autorisationsordning for ti årsbeholderkontrol omfatter  

 adgang for brugeren til at forelægge kontrollantens vurdering for den i  

 afsnit 1.4. nævnte bestyrelse, som er forpligtet til at afgive en udtalelse  

 herom, jf. nedenfor under 1.5. Der vil blive opkrævet et gebyr ved en sådan  

 forelæggelse til dækning af omkostninger ved sagsbehandlingen, herunder af  

 omkostninger ved afholdelse af fornødne tekniske undersøgelser evt. i form af  

 en fornyet kontrol ved en anden autoriseret.
Hvis udtalelsen er i modstrid  

 med kontrollantens vurdering, tilbagebetales gebyret.
Miljøstyrelsen  

 fastsætter gebyrets størrelse efter høring af de berørte parter.
Gebyret  

 forventes fastsat i størrelsesordenen 4.000 kr.
Der forventes et provenu i  

 1997 på kr. 40.000. Indtægten fra de nævnte gebyrer optages på  

 tillægsbevillingsloven for 1997 på hovedkonto 23.31.01 Miljøstyrelsen.  

 Indtægter og udgifter i de følgende år vil blive fastsat på de årlige  

 bevillingslove.
Lovforslaget giver mulighed for, at der kan fastsættes regler om  

 opkrævning af gebyr for deltagelse i introduktionskursus forud for udstedelse  

 af autorisation.
Dette gebyr skal dække omkostninger ved udvikling og  

 afholdelse af introduktionskursus for kontrollanter.
Deltagelse i  

 introduktionskurset er en forudsætning for udstedelse af autorisation.  

 Gebyret fastsættes af Miljøstyrelsen efter høring af de berørte parter.  

 Gebyret skønnes umiddelbart at blive i størrelsesordenen 5.-10.000 kr.  

 Provenuet i 1997 skønnes til 300.000 kr.
Indtægten optages på  

 tillægsbevillingsloven for 1997 på hovedkonto 23.21.01 Miljøstyrelsen.  

 Indtægterne i de følgende år vil blive fastsat på de årlige bevillingslove.
 Fastsættelse af de nævnte gebyrer vil ske i overensstemmelse med de  

 gældende regler, herunder de i gebyrudvalgets rapport, oktober 1992  

 (foranlediget af statsrevisorernes beretning 5/1991) fastsatte  

 regningslinier.
1.4. Fastsættelse af regler om ekstern delegation Lovforslaget giver miljø- og energiministeren hjemmel til at fastsætte  

 regler om, at andre myndigheder eller private organisationer, skal udøve  

 nærmere fastlagte beføjelser på de i bestemmelsen nævnte områder.
Forslaget til oprettelse af en autorisationsordning for ti års kontrol af  

 beholdere til flydende husdyrgødning m.v. omfatter, at der foreslås oprettet  

 en organisation i form af en ti årsbeholderkontrolordning.
Der nedsættes en  

 bestyrelse for ti årsbeholderkontrolordningen med en repræsentant for hver af  

 følgende parter: Miljøstyrelsen, Kommunernes Landsforening, Sammenslutningen  

 af Miljø- og Levnedsmiddelkontrolenheder, De danske Landboforeninger, Dansk  

 Familielandbrug samt Beholderproducenterne.
Til varetagelse af den daglige  

 administration nedsætter bestyrelsen et sekretariat.
 Lovforslaget giver ministeren hjemmel til at delegere beføjelser til  

 ovennævnte bestyrelse, herunder beføjelser vedrørende tildeling og  

 tilbagekaldelse af autorisation, fastlæggelse af indholdet af  

 introduktionskursus, anvisning af kontrollanter under videst muligt  

 hensyntagen til brugerens ønske, afholdelse af stikprøvekontrol vedrørende  

 kontroleftersynets kvalitet, samt afgivelse af udtalelse vedrørende de  

 autoriseredes virksomhed.
Formålet med forslaget om oprettelse af ti årsbeholderkontrolordningen med  

 egen bestyrelse og sekretariat er at nedsætte en organisatorisk enhed, som  

 sikrer en høj kvalitet af eftersynet.
Nedsættelse af en bestyrelse, hvor de  

 berørte parter er repræsenteret, sikrer, at det eftersynsprodukt, som  

 brugeren betaler for, løbende overvåges, og at der kan opretholdes en løbende  

 dialog mellem parterne om produktudvikling af eftersynet, i fald det måtte  

 skønnes at være nødvendigt.
1.5. Fastsættelse af regler om adgangen til at klage over afgørelser  

 og til at indhente udtalelser Lovforslaget indeholder hjemmel til, at ministeren kan fastsætte regler om  

 adgangen til at klage over afgørelser truffet af de i stk. 4 nævnte  

 myndigheder og, private organisationer.
 Det er hensigten, at der i forbindelse med autorisationsordningen for  

 gennemførelse af ti årsbeholderkontrol skabes mulighed for, at der kan klages  

 over den i afsnit 1.4 nævnte bestyrelses afgørelser vedrørende tildeling og  

 tilbagekaldelse af autorisationer til Miljøstyrelsen.
Herudover er det tanken, at brugeren af en beholder skal kunne indbringe  

 den autoriseredes vurdering af beholderen for den i afsnit 1.4 nævnte  

 bestyrelse for beholderkontrolordningen med henblik på at få en udtalelse  

 herom.
Der fastsættes pligt for bestyrelsen til i så fald at afgive udtalelse  

 om vurderingen, om fornødent på baggrund af yderligere tekniske undersøgelser  

 og eventuel gennemførelse af ny kontrol på bestyrelsens foranledning.  

 Udtalelsen tilgår kommunalbestyrelsen og skal af kommunalbestyrelsen  

 tillægges betydelig vægt ved vurdering af, om den pågældende beholder  

 overholder husdyrgødningsbekendtgørelsens krav om styrke og tæthed.
 Det vil blive overvejet, om brugeren ligeledes skal kunne kræve en  

 udtalelse fra bestyrelsen vedrørende den autoriseredes beslutning om, at der  

 er behov for et supplerende eftersyn.
1.6. Regler om udlæg I § 7 a, stk. 6 foreslås, at miljø- og energiministeren forlods kan  

 afholde udgifter til dækning af administrationsomkostninger, som  

 efterfølgende tilbagebetales af gebyrindtægten.
Midlerne lægges ud med  

 henblik på etableringsfasen af autorisationsordninger, det vil sige indtil  

 der opnås indtægter i form af gebyrer, som dækker omkostningerne.
Midlerne  

 udgifts- og indtægtsføres på konto 23.21.01. Miljøstyrelsen.
Udgifterne i  

 1997 skønnes til ca. 600.000 kr. og optages på tillægsbevillingsloven for  

 1997.
2. Lovforslagets miljømæssige konsekvenser Lovforslaget indebærer, at beholdere, der anvendes til flydende  

 husdyrgødning m.v., kontrolleres med hensyn til styrke og tæthed af  

 kvalificerede autoriserede kontrollanter.
Det vurderes, at kontrollen vil  

 bidrage til, at nedslidte, dårligt vedligeholdte eller beskadigede beholdere  

 tages ud af drift eller vedligeholdes/istandsættes.
Gennem en sådan sanering  

 af beholdere, der anvendes til opbevaring af flydende husdyrgødning m.v.,  

 vurderes det, at risikoen for udslip af husdyrgødning fra  

 oplagringsfaciliteter vil blive væsentligt reduceret.
Udslip fra beholdere til flydende husdyrgødning m.v. belaster miljøet på  

 grund af et stort indhold af iltforbrugende organisk materiale og  

 næringsstoffer.
Udslip kan dels ske, hvor beholderen spontant sprænger/falder  

 sammen med synlig forurening til følge, især som overfladeforurening og  

 afstrømning.
Alt efter beholderens placering i forhold til især vandløb,  

 søer, dambrug og vandindvindingsinstallationer udgør den type udslip en  

 risiko for store akutte miljøskader - især på vandmiljøet.
Udslip kan  

 ligeledes ske som sivende udledning fra revner eller gennemtæring i  

 beholderen.
Lovforslaget vil medføre, at beholdere, der er i farezonen med hensyn til  

 spontan sprængning/sammenfald, bliver identificeret og tages ud af brug.  

 Lovforslaget vil ligeledes medføre forebyggelse af udslip gennem  

 vedligeholdelse af beholdere.
Lovforslaget vil således medføre en væsentlig  

 forbedring af miljøbeskyttelsen.
3. Lovforslagets erhvervsøkonomiske konsekvenser I relation til etablering af en autorisationsordning for beholderkontrol  

 indebærer forslaget, at brugerne og kontrollanterne påføres en udgift i  

 størrelsesorden 300,00 kr. pr. beholder til dækning af administrative  

 omkostninger.
I de tilfælde, hvor en bruger indbringer den autoriseredes vurdering for  

 bestyrelsen for beholderkontrolordningen med henblik på en udtalelse opkræves  

 et gebyr, som forventes fastsat til i størrelsesordenen 4.000 kr.
Gebyret  

 tilbagebetales, hvis bestyrelsens udtalelse er i modstrid med den  

 autoriseredes vurdering.
 På baggrund af, at beholderkontrollen og dermed de nævnte omkostninger kun  

 skal afholdes hvert tiende år, og på baggrund af bestemmelsen om  

 tilbagebetaling af gebyret for at indbringe den autoriseredes vurdering for  

 bestyrelsen, hvis udtalelsen er modstrid med vurderingen, vurderes det, at  

 lovforslaget ikke vil medføre væsentlige, erhvervsøkonomiske konsekvenser for  

 beholderbrugerne.
Lovforslaget indebærer, at der kan opkræves gebyr for deltagelse i  

 introduktionskursus forud for udstedelse af autorisation til ti  

 årsbeholderkontrol.
Det vurderes, at denne del af lovforslaget ikke indebærer  

 væsentlige erhvervsøkonomiske konsekvenser.
 Sammenfattende vurderes, at lovforslaget ikke har væsentlige,  

 erhvervsøkonomiske konsekvenser.
Herudover bliver den enkelte bruger påført en udgift til gennemførelse af  

 selve ti års beholderkontrollen, idet brugeren skal betale den autoriserede  

 kontrollant for gennemførelse af egenkontrol.
Denne udgift er en følge af  

 kravet om egenkontrol af beholderens styrke og tæthed og om gennemførelse  

 heraf ved autoriseret, som har hjemmel i den eksisterende  

 miljøbeskyttelseslovs § 7 a.
Med nærværende lovforslag sker der alene en  

 præcisering af hjemlen til at fastsætte krav om egenkontrol, idet det i stk.  

 2 fastsættes, at der kan fastsættes regler om de opgaver, de autoriserede  

 skal udføre i forbindelse med kontrollen.
Udgiften til egenkontrollen på den enkelte bedrift bestemmes af antallet  

 af beholdere til flydende husdyrgødning på over 100 m3, samt af hvorvidt det  

 er opkrævet at gennemføre et supplerende eftersyn.
Udgiften skal afholdes  

 hvert tiende år.
Hvis der rejses krav om udførelse af vedligeholdelsesarbejde eller om, at  

 en beholder ikke fortsat må anvendes, vil det ligeledes medføre udgifter for  

 brugeren.
Disse udgifter er ikke en følge af nærværende lovforslag eller af  

 ti års kontrollen i det hele taget, men følger af, at beholderen til enhver  

 tid skal overholde kravene til styrke og tæthed i  

 husdyrgødningsbekendtgørelsen.
4. Lovforslagets økonomiske og administrative konsekvenser Lovforslaget har ingen økonomiske konsekvenser for amter og kommuner.
I  

 forbindelse med 10 års kontrollen er kommunens opgave som tilsynsmyndighed  

 uændret, og som følge af, at kontrollen udføres af en autoriseret, sikres  

 det, at denne opgave kan varetages på et fagligt forsvarligt grundlag.
 De administrative opgaver forbundet med autorisationsordningen uddelegeres  

 til 10 årsbeholderkontrolordningen med tilhørende bestyrelse og sekretariat.  

 Der kan blive tale om at foretage udlæg til administrationsomkostninger i  

 etableringsfasen af autorisationsordninger, men disse udgifter forudsættes  

 tilbagebetalt i form af gebyr, og lovforslaget forventes ikke at have  

 økonomiske eller administrative konsekvenser for offentlige myndigheder i  

 øvrigt.
5. Hørte myndigheder og organisationer Følgende myndigheder og organisationer har haft udkast til lovforslaget  

 til høring: Landsforeningen af danske Mælkeproducenter, Det Danske  

 Fjerkræråd, Danmarks Miljøundersøgelser - Roskilde, Finansministeriet,  

 Justitsministeriet, Levnedsmiddelstyrelsen, Industrirådet, Frederiksberg  

 kommune, Arbejdsministeriet, Dansk Pelsdyravlerforening, Danmarks  

 Miljøundersøgelser - Silkeborg, Erhvervsministeriet, Sundhedsministeriet,  

 Landsforeningen for Danske Svineproducenter, Københavns Kommune, Miljøteknisk  

 Brancheforening, Forbrugerrådet, Hedeselskabet, Landsforeningen for Økologisk  

 Jordbrug, Landsforeningen Danske Maskinstationer, Kommunernes Landsforening,  

 Plantedirektoratet, De Danske Landboforeninger, Landbrugsrådet, MLK-Fyn,  

 Landbrugets Rådgivningscenter, Foreningen af Miljømedarbejdere i Kommunerne -  

 MLK-Fyn, Amtsrådsforeningen, Ministeriet for fødevarer, landbrug og fiskeri,  

 Veterinærdirektoratet, Dansk Familielandbrug, Ferskvandsfiskeriforeningen,  

 Danmarks Naturfredningsforening, Danmarks Sportsfiskerforbund, NOAH,  

 Embedslægeforeningen, Miljø- og Energiministeriet, Skov- og Naturstyrelsen,  

 Energistyrelsen, De Samvirkende danske Skovforeninger, DAVID, MLK  

 Sammenslutningen, FATCH, Kommunalteknisk Chefforening, Danmarks  

 Fiskeriforening, Greenpeace, Arbejderbevægelsens Erhvervsråd, Danske  

 Vandværkers Forening, Foreningen af Rådgivende Ingeniører,  

 Assurandørsocietetet, GBK Beholderproducenter, Miljøklagenævnet,  

 Advokatrådet, Handelskammeret, Forskningscenter for Skov- og Landskab,  

 Naturklagenævnet, Naturfredningsrådet.
6. Hovedprincipperne i lovforslaget Der henvises til almindelige bemærkninger og bemærkningerne til  

 lovforslagets enkelte bestemmelser.
7. Forholdet til EU-retten Forslaget vurderes ikke at have EU-retlige aspekter.
Bemærkninger til lovforslagets enkelte bestemmelser Til § 1 Til nr. 1 Bestemmelsen i § 7, stk. 4 indeholder en præcisering af bestemmelsen i §  

 7, stk. 1, litra 5) og 6), idet der hermed gives en klar bemyndigelse til  

 ministeren til at fastsætte regler om delegation af beføjelser vedrørende  

 typegodkendelse og fabrikationskontrol af bestemte anlæg og indretninger.
 Med hensyn til det nærmere indhold af bemyndigelsen henvises til  

 bemærkningerne nedenfor vedrørende § 7 a, stk. 4.
Til nr. 2 Med bestemmelsen i § 7 a, stk. 2 skabes der hjemmel for ministeren til at  

 fastsætte nærmere regler om de autorisationsordninger, der vedrører den i § 7  

 a, stk. 1 nævnte pligt til at gennemføre egenkontrol ved for eksempel  

 autoriserede sagkyndige.
Bestemmelsen indebærer mulighed for at fastsætte nærmere regler vedrørende  

 administration af de nævnte autorisationsordninger og om kontrol med de  

 autoriseredes udførelse af deres opgaver.
Ligeledes indebærer bestemmelsen  

 mulighed for fastsættelse af hvilke krav, der forudsættes opfyldt ved  

 udstedelse og fratagelse af autorisationer.
Ministeren vil herunder fastsætte  

 regler om, at nægtelse eller tilbagekaldelse af autorisation som følge af  

 gæld til det offentlige ikke kan ske, såfremt der er indgået en overholdt  

 aftale om henstand eller afdragsvis betaling.
 Bestemmelsen præciserer endvidere den i § 7 a, stk. 1 eksisterende hjemmel  

 til at fastsætte regler om den ansvarliges pligt til for egen regning at  

 gennemføre egenkontrol ved autoriserede kontrollanter, idet det i stk. 2  

 præciseres, at der kan fastsættes regler om de opgaver, der skal udføres af  

 de autoriserede sagkyndige.
 Med bestemmelsen i § 7 a, stk. 3 skabes der hjemmel for ministeren til at  

 fastsætte regler om hel eller delvis dækning af omkostninger vedrørende  

 administration af de i § 7 a, stk. 1 og 2 nævnte autorisationsordninger,  

 herunder gebyrer til hel eller delvis dækning af omkostninger vedrørende  

 behandling af klager og lignende og vedrørende afholdelse af  

 introduktionskursus forud for udstedelse af autorisationer.
De administrative opgaver, der kan blive tale om at gebyrfinansiere i  

 forbindelse med ti års beholderkontrollen, er eksempelvis anvisning af  

 kontrollanter, modtagelse og registrering af kontrolrapporter,  

 stikprøvekontrol af kontrollanterne og tildeling og fratagelse af  

 autorisationer.
Det fastsættes i bekendtgørelse, hvilke opgaver der skal  

 udføres.
Der tænkes endvidere fastsat gebyr for at indbringe den  

 autoriseredes vurdering for bestyrelsen med henblik på at få bestyrelsens  

 udtalelse herom.
Hvis udtalelsen er i modstrid med vurderingen,  

 tilbagebetales gebyret.
Endelig tænkes fastsat gebyr for deltagelse i  

 introduktionskursus.
 I forbindelse med udnyttelsen af bemyndigelsen i stk. 3 er udgangspunktet,  

 at gebyret skal dække de modsvarende omkostninger.
 Det bemærkes, at den eksisterende bestemmelse i § 7 a, stk. 1 indeholder  

 hjemmel for ministeren til at fastsætte bestemmelser om den ansvarliges pligt  

 til for egen regning at gennemføre egenkontrol, herunder at lade egenkontrol  

 gennemføre af autoriserede sagkyndige.
 Med bestemmelsen i § 7 a, stk. 4 skabes der hjemmel for ministeren til at  

 fastsætte regler om delegation til andre myndigheder, private organisationer,  

 personer eller virksomheder vedrørende udøvelse af nærmere fastlagte  

 beføjelser på de i litra 1)-2) nævnte områder.
 Med hensyn til afgrænsningen af de i litra 1)-2) nævnte områder skal det  

 bemærkes, at bestemmelsen i stk. 4, litra 1) for eksempel omfatter delegation  

 af beføjelser vedrørende administration af autorisationsordningerne, herunder  

 beføjelser vedrørende tildeling og tilbagekaldelse af autorisationer,  

 anvisning af autoriserede personer eller virksomheder, stikprøvekontrol af de  

 eutoriseredes varetagelse af opgaver, og afgivelse af udtalelser vedrørende  

 de autoriseredes virksomhed i forbindelse med konkrete egenkontrolopgaver.  

 Bestemmelsen i stk. 4, litra 2) omfatter mulighed for at henlægge  

 administrative opgaver vedrørende de i stk. 3 nævnte gebyrordninger til de  

 nævnte myndigheder eller private organisationer.
I relation til udnyttelse af bemyndigelsen i stk. 4 vil der blandt andet  

 blive lagt vægt på, at der er tale om klart definerede beføjelser,  

at begrundelse for delegationen fremgår klart, og at den  

 myndighed m.v., til hvilken der delegeres, er egnet og kvalificeret til at  

 udøve de pågældende beføjelser.
I forbindelse med udnyttelsen af  

 bemyndigelsen vedrørende delegation bør det overvejes, hvorvidt der samtidig  

 er anledning til at udstede instrukser om, hvorledes de delegerede beføjelser  

 skal udøves.
 I forbindelse med udnyttelsen af bemyndigelsen i stk. 4 kan ministeren  

 fastsætte bestemmelser om, hvorledes et eksternt organ sammensættes herunder  

 om formandskabet, og om dets forretningsorden.
 Bestemmelsen i § 7 a, stk. 5 giver mulighed for at fastsætte regler om  

 klage over afgørelser truffet af de myndigheder og private organisationer,  

 til hvilke der i medfør af stk. 4 delegeres kompetence.
 I relation til autorisationsordningen for beholderkontrol er det tanken at  

 fastsætte regler om, at afgørelser vedrørende tildeling og fratagelse af  

 autorisationer truffet af den i afsnit 1.4. nævnte bestyrelse kan påklages  

 til Miljøstyrelsen.
Bestemmelsen giver endvidere mulighed for, at der kan fastsættes regler om  

 pligt for de myndigheder eller private organisationer, hvortil der i medfør  

 af stk. 4 delegeres kompetence, til at afgive udtalelser vedrørende de  

 autoriseredes virksomhed.
I forbindelse med autorisationsordningen for  

 beholderkontrol er det tanken at fastsætte regler om pligt for bestyrelsen  

 for kontrolordningen til at afgive udtalelse om de autoriseredes vurdering af  

 beholdere i konkrete sager efter anmodning fra brugeren.
 I relation til bestemmelserne i forslagets stk. 2 til stk. 5 bemærkes det,  

 at hjemmel til at fastsætte strafbestemmelser i regler, der udstedes i medfør  

 af § 7 a allerede eksisterer, jf. bestemmelsen i lovens § 110, stk. 3.
Med bestemmelsen i § 7 a, stk. 6 gives bemyndigelse til, at miljø- og  

 energiministeren forlods kan afholde udgifter til dækning af  

 administrationsomkostninger i forbindelse med etablering af  

 autorisationsordninger.
Der er tale om et midlertidigt udlæg, idet udgifterne  

 forudsættes tilbagebetalt i form af gebyrer, jf. bestemmelsen i stk. 3.
Til § 2 Loven foreslås at træde i kraft den 1. juli 1997.  

 Ikrafttrædelsestidspunktet skal ses i relation til, at bestemmelserne i  

 lovforslaget forventes anvendt med henblik på, at der inden oktober 1997  

 udstedes nærmere regler vedrørende tilrettelæggelsen af den ti års kontrol af  

 beholdere for flydende husdyrgødning, som i dag er fastlagt ved § 23, stk. 2  

 i bekendtgørelse nr. 1159 af 19. december 1994 om erhvervsmæssigt dyrehold,  

 husdyrgødning, ensilage m.v.
Skriftlig fremsættelse Miljø- og energiministeren (Svend Auken):
 Jeg skal herved tillade mig at fremsætte:
 Forslag om lov om ændring af miljøbeskyttelsesloven.  

 (Autorisationsordninger for gennemførelse af egenkontrol).
(Lovforslag nr.
L 209).
Formålet med lovforslaget er at skabe hjemmel til fastsættelse af regler  

 om etablering af autorisationsordninger for gennemførelse af virksomheders  

 egenkontrol, og om finansiering af administrationsomkostningerne ved  

 autorisationsordninger.
Forslaget skal ses i forlængelse af den eksisterende  

 hjemmel i loven til at fastsætte regler om, at egenkontrol skal udføres af  

 autoriserede.
 Med forslaget skabes mulighed for, at der kan fastsættes nærmere regler om  

 administration af autorisationsordninger, om tildeling og tilbagekaldelse af  

 autorisationer, om de opgaver, de autoriserede skal udføre, og om kontrol med  

 de autoriseredes udførelse af eftersyn.
 Endvidere skabes der hjemmel til fastsættelse af regler om opkrævning af  

 gebyr til hel eller delvis dækning af administrationsomkostninger ved  

 autorisationsordninger, herunder kursusgebyrer og gebyrer for klager og  

 lignende.
 Forslaget indebærer, at kompetencen til at udøve beføjelser vedrørende  

 autorisationsordninger og gebyrordninger, eksempelvis til at tildele og  

 tilbagekalde autorisationer, kan delegeres til andre myndigheder eller til  

 private organisationer.
 Med forslaget skabes hjemmel til at fastsætte regler om klage over  

 afgørelser truffet af disse myndigheder og private organisationer, og om  

 disse myndigheders og organisationers pligt til at afgive udtalelse om de  

 autoriserede personers virksomhed.
På dette lovgrundlag er det hensigten at etablere en autorisationsordning  

 for kontrol af beholdere for flydende husdyrgødning, ensilagesaft m.v.  

 Brugerne af disse beholdere skal ifølge Miljø- og Energiministeriets  

 bekendtgørelse nr. 1159 af 19. december 1994 om erhvervsmæssigt dyrehold,  

 husdyrgødning, ensilage m.v. ("husdyrgødningsbekendtgørelsen")  

 mindst hvert 10. år lade beholderne kontrollere med hensyn til styrke og  

 tæthed.
Med etablering af en autorisationsordning skabes grundlag for, at  

 denne kontrol kan kræves gennemført af autoriserede personer.
De nærmere  

 regler for ordningen vil blive fastlagt i en bekendtgørelse.
 Det skønnes umiddelbart, at der i dag findes ca. 35.000 beholdere for  

 flydende husdyrgødning, som skal underkastet kontrol mindst hvert 10. år,  

 heraf er ca. 15.000 opført før 1987. Kontrollen af den sidstnævnte pulje af  

 beholdere med en alder i 1997 på 10 år eller mere søges afviklet i løbet af  

 de første par år efter etablering af autorisationsordningen.
 Landbrugets Rådgivningscenter, Kommunernes Landsforening,  

 beholderproducenterne og Miljøstyrelsen har i løbet af 1996 samarbejdet om at  

 lave retningslinier for kontrollen af beholdere for flydende husdyrgødning.  

 Modellen med autoriserede kontrollanter og oprettelse af 10 års  

 beholderkontrolordningen tilgodeser de ønsker til administration som  

 Kommunernes Landsforening har fremført, og samtidig kvalitetsikres kontrollen  

 efter ønske fra landbrugets Rådgivningscenter.
 I forlængelse af ovenstående arbejde fremsættes lovforslaget nu.
 Idet der i øvrigt henvises til lovforslaget med bemærkninger, anbefaler  

 jeg lovforslaget til Folketingets velvillige behandling.
