Fremsat den 17. marts 2023 af Steffen W.  Frølund (LA), Steffen Larsen (LA), Ole Birk Olesen (LA) og Alex Vanopslagh (LA) Forslag til folketingsbeslutning om nedsættelse af en kommission vedrørende anvendelse af atomkraft i Danmark Folketinget pålægger regeringen at nedsætte en Niels Bohr-kommission inden udgangen af 2023, der skal undersøge mulighederne for anvendelse af atomkraft i den danske energiforsyning.
Bemærkninger til forslaget Forslagsstillerne ønsker, at debatten om atomkraft i Danmark kvalificeres ved, at der nedsættes en Niels Bohr-kommission, der skal analysere fordele og ulemper ved brug af atomkraft i Danmark.
Efter forslagsstillernes opfattelse har debatten for længe været præget af fordomme, hvorfor der er behov for, at der kigges på området med friske øjne.
Skal dansk klimapolitik føre til globale reduktioner, er det afgørende, at Danmark bidrager til at udvikle løsninger, som også fungerer uden for Danmark.
I Danmark har vi adgang til virkelig gode forhold for vindenergi, hvilket vi selvfølgelig skal udnytte.
Men det er svært at forestille sig, at globale reduktionsmål kan nås, uden at atomkraft kommer til at spille en væsentlig rolle.
En kommission bør tage stilling til problemer i forhold til dimensionering af elnettet, forsyningssikkerhed, håndtering af affald og omkostninger ved opførelse af atomkraft i Danmark med kendte teknologier.
Kommissionen bør ligeledes tage stilling til, om fremkomsten af små modulære reaktorer vil gøre atomkraft mere attraktivt i den danske energiforsyning.
Kommissionen bør desuden overveje, om atomkraft kan indpasses i en dansk strategi med en stor udbygning af sol- og vindenergi og en stor power-to-x-kapacitet.
Skriftlig fremsættelse Steffen Frølund (LA):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om nedsættelse af en kommission vedrørende anvendelse af atomkraft i Danmark.
(Beslutningsforslag nr.
B 91) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
