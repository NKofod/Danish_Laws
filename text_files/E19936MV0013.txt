M.1 Kontrolbestemmelser M.2 Straffebestemmelser M.3 Momsnævnet M.4 Færøerne og Grønland M.5 Tilbagebetaling af moms til museer M.6 Klagebestemmelser M.7 Eftergivelse af moms mv.
M.8 Salg om bord på skibe, fly eller tog M.9 Gennemførelsesbemyndigelse M.1 Kontrolbestemmelser §§ 31-34 Told*Skat's kontrolbeføjelser og reglerne om virksomhedernes bistandspligt  

 mv. er indeholdt i disse bestemmelser.
 M.1.1 Eftersyn mv.
§ 31, stk. 1 Told*Skat har bl.a. til opgave at sikre, at moms angives, opkræves og  

 afregnes korrekt.
Told*Skat har ret til at foretage eftersyn i lokaler, der benyttes i  

 forbindelse med driften af registreringspligtige virksomheder fx butiks-,  

 fabriks-, kontor-, lagerlokaler o.l.
Privatboligen er dog beskyttet af  

 grundlovens § 72, således at Told*Skat ikke uden retskendelse kan tiltvinge  

 sig adgang til privatboligen.
Hvis en virksomhed nægter at give Told*Skat  

 adgang til forretningslokaler, kan Told*Skat med politiets bistand uden  

 retskendelse foretage eftersyn.
Bestemmelsen om eftersyn gælder ikke kun for registrerede virksomheder.  

 Loven anvender udtrykket "registreringspligtige" virksomheder,  

 hvilket betyder, at hvis Told*Skat har bevis for at en virksomhed uden  

 registrering driver momspligtig virksomhed, er betingelserne i § 31, stk. 1  

 opfyldt.
Told*Skat kan ligeledes foretage eftersyn af varebeholdninger og  

 regnskaber mv. hos ikke registrerede virksomheder, som har handelsforbindelse  

 med registrerede virksomheder.
Told*Skat har endvidere ret til at gennemse  

 kontrakter mv. hos virksomheder, der finansierer registrerede virksomheder.
Endelig har Told*Skat ret til at foretage eftersyn af alt  

 regnskabsmateriale, såsom årsregnskaber, råbalancer (afslutningsark),  

 regnskabsbøger, journaler, løsbladebøger med tilhørende bilag, kladdebøger og  

 andre hjælpebøger (fx ordrebøger, lagerbøger, arbejdssedler, ugesedler og  

 lagerkontrolkort), kontokort og andre specifikationer samt korrespondance mv.  

 Begrebet korrespondance mv. omfatter enhver form for  

 forretningskorrespondance, såsom modtagne breve og kopier af afsendte breve  

 samt kontrakter og andre skriftlige aftaler.
Hvis der anvendes  

 revisionsprotokol i virksomheden, er denne også omfattet af eftersynsretten,  

 jf.
Dep.777.
 I virksomheder, der i forbindelse med regnskabsførelsen anvender edb,  

 omfatter eftersynsretten også systembeskrivelser mv. samt magnetbånd og andre  

 databærende medier.
 I tilfælde, hvor der ikke er mulighed for at gennemføre eftersyn mv. inden  

 for normal åbningstid, påhviler det Told*Skat at få eftersynet gennemført på  

 et tidspunkt, som passer virksomheden, jf. ministerspørgsmål nr. s 244, den  

 5. august 1988, spørgsmål 1412-1414.
 Om virksomhedens pligt til at opbevare regnskabsmateriale henvises til  

 I.5.1.
M.1.2 Bistandspligt § 31, stk. 2 Virksomhedernes indehavere og de personer, der er beskæftiget i  

 virksomhederne, skal yde Told*Skat den fornødne vejledning og hjælp ved  

 udførelsen af de i M.1.1 omtalte eftersyn.
Det vil sige, at indehaveren og personalet i virksomhederne har pligt til  

 at redegøre for indkøbs-, produktions- og afsætningsforhold samt til at  

 oplyse, hvorledes regnskabsførelsen er tilrettelagt, hvilke bøger der føres,  

 hvilke interne kontrolforanstaltninger der findes, osv.
Der er ligeledes  

 pligt til at oplyse, hvem der er virksomhedens revisor.
 Endelig er virksomhederne pligtige på Told*Skat's forlangende at foretage  

 opgørelse af varelagre og pengebeholdninger.
Told*Skat kan i forbindelse med et eftersyn i et interessentskab kræve  

 oplyst navnene på samtlige interessenter, jf.
Dep.651.
M.1.3 Udlevering mv. af regnskabsmateriale § 31, stk. 4 Virksomhedernes regnskabsmateriale og korrespondance mv. skal på  

 Told*Skat's anmodning udleveres eller indsendes til Told*Skat.
Virksomhedernes pligt til at udlevere eller indsende regnskabsmateriale  

 mv. omfatter alt materiale, som er omfattet af eftersynsretten, herunder  

 revisionsprotokollen, jf.
M.1.1.
Udleveringspligten omfatter også regnskabsmateriale mv., der befinder sig  

 hos en tredjemand fx revisor eller regnskabskonsulent.
Det er uden betydning  

 for udleveringspligten, at tredjemanden fx som følge af et uafklaret  

 økonomisk mellemværende, har tilbageholdsret over materialet.
Hvis materialet  

 modtages fra tredjemand, skal materialet leveres tilbage til denne efter  

 benyttelsen.
 Udleveringspligten vedrører kun virksomhedernes regnskabsmateriale mv.  

 Materiale, som er udarbejdet eller fremskaffet af tredjemand, og som ikke har  

 været i virksomhedernes besiddelse, er derfor ikke omfattet af  

 udleveringspligten.
§ 31, stk. 3 Fra 1. januar 1993 er told- og skatteregionernes kontrolbeføjelser udvidet  

 til også at omfatte kontrol med momsberigtigelse af transportmidler og andre  

 varer, som anmeldelsespligtige private og ikke registrerede virksomheder  

 erhverver i andre EF-lande.
Det vil sige, at kontrolbestemmelserne ligeledes  

 er gældende i disse tilfælde.
M.1.4 Oplysningspligt § 32 Formålet med bestemmelsen er, at give Told*Skat mulighed for gennem andre  

 kanaler end gennem virksomhedens regnskabsmateriale mv. at få et indblik i en  

 virksomheds momspligtige aktivitet.
M.1.4.1 Leverandører § 32, stk. 1 Leverandører skal efter anmodning give Told*Skat oplysning om deres  

 leverancer af varer og ydelser til registreringspligtige virksomheder.  

 Bestemmelsen omfatter alle leverancer, dvs. også leverancer, der kan  

 karakteriseres som indkøb til privatforbrug, idet Told*Skat skal have en  

 mulighed for at kontrollere, at virksomheden ikke har medregnet indkøb af  

 denne kategori i virksomhedens købsmoms.
M.1.4.2 Kunder § 32, stk. 2 Erhvervsdrivende skal efter anmodning fra Told*Skat give oplysninger om  

 indkøb af varer og ydelser til virksomheden.
 Bestemmelsens omfang begrænser sig ikke kun til registreringspligtige  

 virksomheder, idet der i bestemmelsen anføres "erhvervsdrivende".
 I praksis vil anmodning om oplysninger om indkøb af varer og ydelser  

 hovedsageligt blive taget i anvendelse over for registrerede virksomheder.
 Told*Skat kan foretage eftersyn i de pågældende virksomheder efter  

 reglerne i M.1.1.
 M.1.4.3 Pengeinstitutter mv.
§ 32, stk. 3 Efter anmodning fra Told*Skat skal pengeinstitutter, herunder Girobank  

 A/S, samt advokater og andre, der modtager midler til forvaltning eller som  

 erhvervsmæssigt udlåner penge, give enhver oplysning om deres økonomiske  

 mellemværende med navngivne registreringspligtige virksomheder.
Forsikringsselskaber har oplysningspligt i forbindelse med kontrollen med  

 EF-erhvervelser.
Det kan fx være oplysninger om varer mv., som selskaberne  

 har forsikret.
 En banks markedskontor, der forestår såvel købs- som salgsafregninger ved  

 afsætning af kvæg mv., har pligt til at udlevere oplysninger om deres  

 økonomiske mellemværender med de berørte registrerede virksomheder, jf.  

 Dep.734.
 Oplysningspligten omfatter fx angivelser af bevægelser på indskuds- eller  

 lånekonti, oplysninger om trukne og indsatte checks, diskonterede veksler og  

 om størrelsen af lån og depoter.
 Af ordlyden i bestemmelsen fremgår det, at det kun er navngivne  

 registreringspligtige virksomheder, som Told*Skat kan kræve oplysninger om.
M.1.4.4 Eftersyn Told*Skat er berettiget til at foretage eftersyn af varebeholdninger og  

 regnskaber mv. hos kunder og leverandører mv., samt til at gennemse  

 kontrakter o.l. hos virksomheder, der finansierer registrerede virksomheder.
M.1.5 Offentlige myndigheder § 33, stk. 1 Offentlige myndigheder skal efter anmodning fra Told*Skat meddele enhver  

 oplysning til brug ved registrering af virksomheder og kontrollen med momsens  

 betaling eller tilbagebetaling.
M.1.5.1 Politiet § 33, stk. 2 Politiet yder bistand til Told*Skat efter regler, der fastsættes efter  

 forhandling mellem skatteministeren og justitsministeren.
Egentlige regler er ikke fastsat på området, men politiets bistand ydes  

 efter den praksis, der har udviklet sig på grundlag af tilsvarende  

 bistandsregler i andre afgiftslove.
Efter denne praksis underretter politiet  

 Told*Skat om overtrædelser af afgiftslovgivningen, og politiet bistår i  

 fornødent omfang Told*Skat ved opklaring af overtrædelser og ved  

 bevisførelsen i sådanne sager.
 På tilsvarende måde orienterer Told*Skat politiet om formodede eller  

 konstaterede forhold af anden overtrædelse (politianmeldelse), fx miljøsager.
M.1.5.2 Skatteforvaltningerne § 33, stk. 3, og § 33, stk. 4 Told- og skatteregionerne og de kommunale skattemyndigheder udveksler  

 gensidigt oplysninger om formodede eller konstaterede oplysninger af  

 betydning for skatte- og momskontrollen.
M.1.6 Efterbetaling af moms § 34, stk. 1 Hvis Told*Skat konstaterer, at en virksomhed har afgivet urigtige  

 momsangivelser (§ 20, stk. 1 eller § 28, stk. 1), således at virksomheden har  

 betalt for lidt i moms eller fået udbetalt for meget i godtgørelse, afkræves  

 virksomheden det skyldige beløb til betaling senest 14 dage efter påkrav.
Det  

 samme gælder, når en virksomhed ikke har indsendt momsangivelsen, og det af  

 Told*Skat efter § 21, stk. 3, foreløbigt fastsatte momstilsvar har været for  

 lavt.
 Det korrekte momstilsvar opgøres på grundlag af virksomhedens regnskaber i  

 den udstrækning, disse kan godtages som opgørelsesgrundlag.
Kan virksomhedens regnskaber ikke anses for egnede som grundlag for en  

 nøjagtig opgørelse af momstilsvaret, kan Told*Skat foretage en skønsmæssig  

 ansættelse af momstilsvaret, jf.
M.1.8.
§ 34, stk. 5 Der opkræves et gebyr for erindringsskrivelser vedrørende betaling af moms  

 mv.
Gebyret for en erindringsskrivelse er fastsat til 65 kr.
§ 34, stk. 4 I bestemmelsen er det fastsat, at der såfremt momsen ikke betales  

 rettidigt, skal betales 1,3% i månedlig rente for hver påbegyndt måned,  

 regnet fra den 1. i den måned, i hvilken beløbet skal betales af  

 virksomheden, dog mindst 50 kr.
M.1.7 Forældelse af fordringer Efter lov nr. 274 af 22. december 1908 om forældelse af visse fordringer  

 gælder der i almindelighed en 5-årig forældelsesfrist for skatte- og  

 afgiftskrav.
Forældelsesfristens begyndelsestidspunkt efter 1908-lovens § 1 er regnet  

 fra den tid, da fordringen af fordringshaveren kan kræves betalt.
Dette  

 tidspunkt betegnes som forfaldstidspunktet.
Forældelsesfristen løber altså  

 fra forfaldsdagen og 5 år frem, jf.
Told- og skattestyrelsens cirkulære I nr.  

 51/91 af 6. august 1991 (bilag 34).
 Eksempelvis regnes forældelsesfristen for momskravet fra den 1. august  

 1991, hvis der i en byvirksomhed med kvartalsafregning konstateres  

 unddragelser, der vedrører april kvartal 1991. Hvis der i en  

 landbrugsvirksomhed konstateres unddragelser, der vedrører perioden 1. januar  

 1991 - 30. juni 1991, regnes forældelsesfristen for 1. momsrate fra den 1.  

 december 1991 og 2. momsrate den 1. marts 1992.
 Der regnes med den 10. som sidste rettidige indbetalingsdag, selv om denne  

 dag er en lørdag, søndag eller helligdag.
Ved beregningen af forældelsesfristen regnes begyndelsesdagen ikke med.
I  

 de nævnte eksempler er der således for byvirksomhed indtrådt forældelse, hvis  

 der ikke senest den 1. august 1996 er sket afbrydelse og for  

 landbrugsvirksomheden er forældelsen indtrådt, hvis afbrydelsen ikke er sket  

 senest henholdsvis den 1. december 1996 (1. rate) og 1. marts 1997 (2. rate).
M.1.7.1 Suspensionsreglen I 1908-lovens § 3 bestemmes, at forældelsen kan suspenderes.
 Denne regel kan bringes i anvendelse i sager, hvor Told*Skat efter en  

 konkret vurdering har været i undskyldelig uvidenhed om kravet.  

 Forældelsesfristen regnes i disse tilfælde først fra det tidspunkt, hvor  

 forholdet er konstateret.
Suspensionsreglen kan således bringes i anvendelse i sager, hvor der er  

 drevet uregistreret virksomhed, jf.
Mn.989.
 Den tid, der herefter medgår til sagens færdigekspedition, medfører dog  

 ikke yderligere suspension af forældelsesfristen.
M.1.7.2 Udskillelse af forældede beløb I de tilfælde, hvor der konstateres momsunddragelser, som er forældet, vil  

 der ske udskillelse af de forældede beløb.
 For de forældede beløbs vedkommende bortfalder også kravet på renter.
M.1.7.3 Afbrydelse af forældelsesfristen I sager, hvor den konstaterede momsunddragelse delvis er forældet, eller  

 hvor forældelse vil indtræde under sagen, vil told- og skatteregionerne drage  

 omsorg for, at forældelsen bliver afbrudt.
Afbrydelsen kan bl.a. ske ved, at virksomheden afgiver en efterangivelse  

 eller ved, at der foretages udlæg, jf.
Dep.925.
M.1.7.4 Særligt retsgrundlag Hvis en virksomhed gør indsigelse mod told- og skatteregionens afgørelse  

 om momspligtens omfang, momspligtig værdi mv. og begærer afgørelsen indbragt  

 for højere administrativ instans, har anken ikke i almindelighed opsættende  

 virkning med hensyn til told- og skatteregionens opgørelse og afkrævning af  

 det unddragne momsbeløb.
Der kan dog forekomme sager, hvor det ikke skønnes rimeligt at gennemføre  

 udlægsforretning, før ankeinstansens afgørelse foreligger.
Sagens  

 indbringelse for højere instans afbryder imidlertid ikke forældelsesfristen.  

 I sådanne sager, hvor virksomheden ikke vil afgive efterangivelse, og hvor  

 det må forudses, at momskravet helt eller delvis vil være forældet, inden  

 ankeinstansens afgørelse foreligger, kan virksomheden undgå udlægsforretning  

 ved for fordringen at udstede et gældsbrev eller tilvejebringe andet særligt  

 retsgrundlag, hvorved dens tilblivelse og størrelse er anerkendt af  

 skyldneren eller på anden måde skriftligt fastslået.
 At der er udstedt et gældsbrev eller et særligt retsgrundlag udelukker  

 ikke, at vedhængende renter selvstændigt forældes efter 1908-loven.
M.1.8 Skønsmæssig ansættelse § 34, stk. 2 Kan størrelsen af det momstilsvar, som påhviler virksomheden, ikke opgøres  

 på grundlag af virksomhedens regnskaber, kan Told*Skat foretage en  

 skønsmæssig ansættelse af momstilsvaret.
Tilsvarende gælder, hvis en  

 virksomhed har modtaget et for stort beløb som momsgodtgørelse, og størrelsen  

 af det beløb, som virksomheden derfor skal tilbagebetale, ikke kan opgøres på  

 grundlag af virksomhedens regnskaber.
Told- og skatteregionerne er bemyndiget til at foretage den skønsmæssige  

 ansættelse.
Ansættelsen omfatter virksomhedens samlede momstilsvar for den  

 pågældende periode og ikke kun det for lidt angivne momstilsvar.  

 Efterbetalingskravet vil blive opgjort som forskellen mellem det skønsmæssigt  

 opgjorte momstilsvar og det allerede angivne.
Virksomheden bliver skriftligt indkaldt til et møde på regionen om den  

 skønsmæssige ansættelse.
Der foretages dog ansættelse, selv om virksomheden  

 ikke giver møde.
 Ansættelsen meddeles virksomhedens ansvarlige ledelse i anbefalet brev.
M.1.9 Klage § 34, stk. 3 Den skønsmæssige ansættelse kan af virksomheden indbringes for Momsnævnet.  

 Begæring herom skal være fremsat over for Told*Skat senest 4 uger efter, at  

 virksomheden er gjort bekendt med ansættelsen.
Der er ingen formkrav ved indbringelse af en skønsmæssig ansættelse for  

 Momsnævnet. 4-ugersfristen skal imidlertid nøje overholdes, idet klager  

 ellers vil blive afvist af nævnet, jf.
Mn.448 og Mn.562. Virksomheden har  

 adgang til mundtligt at fremstille sagen for nævnet, jf.
M.3.5. En  

 skønsmæssig ansættelse kan endvidere indbringes for domstolene.
Der er på dette område ikke offentliggjort mange afgørelser.
Det skyldes,  

 at de afgørelser, der træffes, ofte er så individuelle, at afgørelsen ikke  

 har almen interesse.
 De følgende afgørelser belyser dog ganske godt, hvorledes Told*Skat  

 anvender bestemmelsen.
 Domme:
Højesterets dom af 5. april 1977 Frugt- og grøntforretning - pligt for virksomhederne til hyppige og  

 effektive kasseafstemninger.
Vestre Landsrets dom af 19. oktober 1979 Byggevirksomhed - afsmittende virkning mellem ægtefæller.
Østre Landsrets dom af 15. oktober 1987 Restaurationsvirksomhed - tilintetgørelse af underbilag.
Østre Landsrets dom af 15. februar 1991 Stort omfang af udskænkning uden beregning.
 Momsnævnsafgørelser:
 Mn.989 Brugtvognshandel - uregistreret virksomhed - suspension af  

 forældelsesfristen efter 1908-loven.
 Mn.688 Byggevirksomhed - anvendelse af kalkulationstillæg på 6% på  

 byggematerialer og 35% på lønudgifter.
 Mn.765 Byggevirksomhed - tilsidesættelse af mangelfuldt  

 regnskabsmateriale.
 Mn.946 Byggevirksomhed - manglende regnskab - anvendelse af skattevæsenets  

 foretagne skønsmæssige ansættelser.
 Mn.945 Handel med tv-apparater - uregistreret virksomhed - usikkerhed om  

 omfanget af omsætningen.
 Mn.915 Kiosk - lav bruttoavance.
 Mn.726 Købmand - mangelfuld regnskabsførelse - lav avance.
 Mn.944 Landbrug - udeholdt omsætning.
 Mn.990 Landbrug - udeholdt omsætning - dødelighedsprocent.
 Mn.988 Maler - manglende bogføring af omsætning - beregning baseret på  

 procenttallet af de konstaterede udeholdelser i forhold til den bogførte  

 omsætning.
 Mn.869 Restauration - differencer mellem købte og solgte genstande,  

 spiritus mv.
 Mn.870 Restauration - mangelfuld bogføring - misforhold mellem køb og  

 salg.
M.2 Straffebestemmelser §§ 35-36 Reglerne for Told*Skats bemyndigelse og sanktionsmulighed på momsområdet  

 er beskrevet i disse bestemmelser.
 Indledningsvis skal det dog nævnes, at straffelovens almindelige  

 bestemmelser skal være opfyldt, for at der kan straffes efter momsloven.
M.2.1 Straffeområdet M.2.1.1 Generel straffebestemmelse § 35, stk. 1, nr. 1 Bestemmelsen er formuleret som en generel straffebestemmelse, der anvendes  

 i tilfælde, hvor der inden for lovens område er afgivet urigtige eller  

 vildledende oplysninger eller er fortiet oplysninger.
Under denne bestemmelse  

 henføres bl.a. momsunddragelse som følge af urigtige momsangivelser.
 M.2.1.2 Overtrædelse af forpligtelser mv.
§ 35, stk. 1, nr. 2 Loven hjemler bødestraf for overtrædelse af en række nærmere anførte  

 forpligtelser mv., som loven pålægger virksomhederne at overholde.
De  

 forpligtelser mv., som skal overholdes, er følgende:
§ 5, stk. 1 Pligt til at anmelde sin virksomhed til registrering.
§ 5, stk. 2, 1. punktum Pligt til at registrere flere virksomheder, der ejes af samme juridiske  

 eller fysiske person, under ét, medmindre der føres særskilt regnskab  

 for de enkelte virksomheder.
§ 5, stk. 5 Pligt til at anmelde sin virksomhed til registrering inden 8 dage før  

 virksomhedens start, og om pligt til at anmelde ejerskifte, ledelsesskifte  

 eller flytning senest 8 dage efter ændring.
§ 5 a Pligt til at anmelde erhvervelse af varer fra andre EF-lande.
§ 10, stk. 3 Forbud mod at anføre moms eller lignende ved salg af brugte biler, som  

 momsberigtiges efter § 10, stk. 1 eller § 10, stk. 2.
§ 12, stk. 5, 2. punktum Pligt til at underrette Told*Skat om salg af varelager, maskiner og andre  

 driftsmidler, senest 8 dage efter overdragelsen, når salget sker som led i en  

 overdragelse af virksomheden eller en del af denne.
§ 13, stk. 4, 2. punktum Pligt til at udstede faktura ved udlevering af varer i kommission eller  

 konsignation.
§ 17, stk. 1 Pligt til at udstede faktura samt krav til form og indhold af faktura ved  

 salg af varer og momspligtige ydelser.
§ 17, stk. 2 Pligt til at påføre fakturaen leverandørens og modtagerens  

 registreringsnummer ved salg til andre EF-lande.
§ 17, stk. 3 Pligt til at udstede kreditnota/efterbetalingsfaktura ved bl.a.  

 varereturnering.
§ 17, stk. 6 Pligt for leverandøren til at opbevare fakturaer, kreditnotaer og  

 afregningsbilag.
§ 17, stk. 7 Pligt til at opdele fakturaen, når leverancen omfatter både momspligtige  

 og momsfri poster.
§ 17, stk. 10 Forbud mod, at ikke registrerede virksomheder anfører momsbeløb på  

 fakturaen, og pligt til at tilbagebetale uretmæssig modtaget moms.
§ 17, stk. 12 Pligt til ved prisangivelse at tilkendegive, hvis prisen ikke indeholder  

 moms.
§ 18, stk. 3 Pligt til at føre momsregnskab i Told*Skats særlige regnskabshæfte, hvis  

 der ikke føres forskriftsmæssigt forretningsregnskab.
§ 19 Pligt til opbevaring af regnskabsmateriale i 5 år efter regnskabsårets  

 udløb og pligt til at foretage en årlig lageropgørelse.
§ 20, stk. 1 Pligt til at afgive momsangivelse senest 1 måned og 10 dage efter hver  

 momsperiodes udløb (andre virksomheder end landbrug og fiskeri mv.).
§ 22 a, stk. 2 Pligt for virksomheder (andre virksomheder end landbrug og fiskeri mv.)  

 med kvartalsafregning til i særlige tilfælde at anvende kalendermåneden som  

 momsperiode og indsende angivelse samt indbetale moms senest 15 dage derefter  

 (kreditbegrænset virksomhed).
§ 22 a, stk. 3 Pligt til at angive og indbetale ikke afregnet moms samtidig med angivelse  

 og indbetaling af moms for den første kreditbegrænsede afregningsperiode.
§ 22 a, stk. 4 Særlige regler om kreditbegrænset afregnings periode for landbrug og  

 fiskeri mv.
§ 22 a, stk. 5 Pligt til for virksomheder i særlige tilfælde at betale moms af varer,  

 indført fra steder uden for EF, kontant ved varens angivelse til fortoldning.
§ 27, 2. punktum Særlige regler om opgørelse af moms for landbrug og fiskeri mv.
§ 28, stk. 1 Pligt til at afgive momsangivelse senest den 20. i den tredje  

 kalendermåned efter udløbet af hver momsperiode (landbrug mv.).
§ 31, stk. 2 Pligt til at yde Told*Skat fornøden vejledning og hjælp ved  

 kontroleftersyn.
§ 31, stk. 3 Pligt til at lade Told*Skat foretage eftersyn i forbindelse med  

 anmeldelsespligtige erhvervelser.
§ 31, stk. 4 Pligt til på begæring at indsende eller udlevere materiale til Told*Skat.
§ 32, stk. 1 Pligt til at give Told*Skat oplysninger om leverancer til  

 registreringspligtige virksomheder.
§ 32, stk. 2 Pligt til at give Told*Skat oplysninger om indkøb af varer og ydelser til  

 brug for virksomheden.
§ 32, stk. 3 Pligt for pengeinstitutter, advokater og andre, der driver  

 udlånsvirksomhed eller formueforvaltning, til at afgive oplysninger om  

 økonomiske mellemværender med navngivne, registreringspligtige virksomheder.
§ 33, stk. 4, 2. punktum Pligt til - efter begæring fra de lokale skattemyndigheder - at afgive  

 oplysninger af betydning for afgiftskontrollen.
M.2.1.3 Undladelse af at efterkomme påbud § 35, stk. 1, nr. 3 Loven hjemler bødestraf i tilfælde, hvor et påbud ikke efterkommes, efter  

 følgende bestemmelser:
§ 3, stk. 2 Påbud om momspligt for varer og momspligtige ydelser, som fremstilles  

 eller præsteres til virksomhedens eget brug.
§ 9, stk. 1 Påbud om fastsættelse af momspligtig værdi ved handel mellem virksomheder,  

 hvor der består et interessefællesskab virksomhederne imellem.
Momsen  

 beregnes efter en kalkuleret salgspris, jf. reglerne i § 8, stk. 2.
M.2.1.4 Tilsidesættelse af vilkår § 35, stk. 1, nr. 4 Lovbestemmelsen hjemler bødestraf i tilfælde, hvor der sker  

 tilsidesættelse af vilkår, der er fastsat efter følgende bestemmelser:
§ 2, stk. 4 Skatteministeren kan fastsætte betingelser vedrørende de ydelser, der  

 efter § 2, stk. 3, er undtaget fra momspligten. (Der er ikke fastsat  

 generelle betingelser på dette område).
§ 2, stk. 5 Skatteministeren kan fastsætte regler, hvorefter der indrømmes  

 momsfritagelse for velgørende arrangementer, jf. bekendtgørelse nr. 456 af  

 19. juni 1990.
§ 4, stk. 4 Skatteministeren kan fastsætte regler for særlige virksomheders fritagelse  

 for at betale moms, jf. bekendtgørelse nr. 644 af 20. oktober 1988.
§ 12, stk. 2 Skatteministeren kan fastsætte regler for momsfritagelse for ydelser, der  

 præsteres for udenlandsk regning, jf. bekendtgørelse nr. 1209 af 23. december  

 1992.
M.2.1.5 Forbrug af varer uden afregning af moms § 35, stk. 1, nr. 5 Bestemmelsen hjemler bødestraf, hvis varer forsætligt eller ved grov  

 uagtsomhed overdrages, erhverves eller forbruges privat mv. uden at være  

 momsberigtiget.
Reglen svarer til gældende bestemmelser i  

 punktafgiftslovgivningen.
M.2.1.6 Overtrædelse af fastsatte forskrifter § 35, stk. 2 Loven hjemler endvidere bødestraf for den, der forsætligt eller ved grov  

 uagtsomhed overtræder bestemmelser i fastsatte forskrifter, der er udstedt  

 med hjemmel i loven.
Det gælder bl.a. følgende bekendtgørelser:
- nr. 372 af 6. juli 1984 om merværdiafgift (moms) af byggeri mv. til  

 salg, udlejning eller eget brug, - nr. 75 af 26. februar 1985 om regulering af indgående merværdiafgift  

 (moms) for investeringsgoder, - nr. 358 af 23. juli 1985 om frivillig registrering efter  

 merværdiafgiftsloven for udlejning, bortforpagtning og salg af fast ejendom, - nr. 639 af 20. oktober 1988 om tilbagebetaling af merværdiafgift (moms), - nr. 647 af 20. oktober 1988 om regnskabsføring efter  

 merværdiafgiftsloven, - nr. 198 af 22. marts 1990 om merværdiafgift (moms) af visse ydelser, der  

 sælges til udlandet eller købes i udlandet, - nr. 988 af 11. december 1992 om merværdiafgift (moms) af turistkørsel  

 med udenlandske busser, - nr. 1208 af 23. december 1992 om fritagelse for merværdiafgift (moms)  

 ved visse former for indførsel fra steder uden for EF, - nr. 1211 af 23. december 1992 om lister, regnskabsføring, afregning mv.  

 for EF-handel med varer og transportydelser.
M.2.1.7 Overtrædelse med forsæt til momsunddragelse § 35, stk. 3 Bestemmelsen lovfæster, at hvis en af de i M.2.1.1 - M.2.1.6 nævnte  

 overtrædelser er begået med forsæt til at unddrage statskassen afgift eller  

 til uberettiget at opnå udbetalinger efter §§ 23, 30 a og 39 a, er straffen  

 bøde, hæfte eller fængsel i indtil 2 år.
 Ved grove overtrædelser kan der ved dom ske frakendelse af retten til  

 udøvelse af erhvervsvirksomhed, jf. straffelovens § 79. Frakendelsen kan ikke  

 ske administrativt.
Som hovedregel finder specialbestemmelserne i § 35 anvendelse såfremt  

 forbrydelsen medfører straf efter flere straffebestemmelser.
I Højesterets  

 dom af 30. august 1979 blev der således pålagt straf efter § 35, stk. 3,  

 selvom overtrædelserne formelt tillige var omfattet af straffelovens § 279. §  

 35 er dog ikke en udtømmende bestemmelse om svig, hvorfor særligt grove  

 overtrædelser fx svigagtige udbetalinger og refusioner, vil kunne medfører  

 straf efter straffelovens regler om berigelsesforbrydelser.
I så fald  

 pålægges ikke samtidig et ansvar efter § 35. Ved fx bedrageri kan straffen  

 stige til fængsel i 8 år, når forbrydelsen er særlig grov.
 M.2.1.8 Kollektivt bødeansvar for selskaber, kommuner o.l.
§ 35, stk. 4 I tilfælde, hvor overtrædelsen begås af aktieselskaber, andelsselskaber  

 eller lignende, er der i loven hjemmel til at pålægge selskabet som sådant et  

 bødeansvar.
Ved ændring af merværdiafgiftsloven (momsloven) ved lov nr. 363  

 af 14. maj 1992 gældende fra 1. januar 1993 blev bestemmelsen udvidet til  

 også at omfatte kommuner og kommunale fællesskaber.
Interessentskaber er ikke  

 omfattet af bestemmelsen.
Bestemmelsen er en atypisk bestemmelse, idet den fraviger dansk  

 strafferets almindelige regler om subjektiv tilregnelse (fortsæt/grov  

 uagtsomhed) hos en person.
Bestemmelsen hjemler et objektivt bødeansvar.
For  

 at tage bestemmelsen i anvendelse over for et selskab mv. er det dog en  

 betingelse, at det kan påvises, at de urigtige momsangivelser mv. skyldes  

 fejl, der kan karakteriseres som forsætlige eller groft uagtsomme.  

 Bestemmelsen kan fx finde anvendelse i tilfælde hvor en direktør eller en  

 ledelse har personligt ansvar for momsafregningen og grundlaget for denne.  

 Forvandlingsstraf kan ikke anvendes.
 Bestemmelsen udelukker imidlertid ikke, at der kan gøres ansvar gældende  

 mod den reelt ansvarlige person enten i stedet for eller samtidig med § 35,  

 stk. 4.
 I hovedaktionærselskaber, hvor hovedaktionæren har haft den daglige  

 ledelse, vil ansvaret i reglen alene blive gjort gældende mod denne, jf.  

 Vestre Landsrets dom af 13. december 1990.
M.2.2 Processuelle regler M.2.2.1 Administrative bødeforelæg § 36, stk. 1 Denne paragraf fastslår, at såfremt en overtrædelse ikke vil medføre  

 højere straf end bøde, kan skatteministeren eller den, han bemyndiger dertil,  

 tilkendegive den pågældende, at sagen kan afgøres uden retslig forfølgning,  

 såfremt han erkender sig skyldig i overtrædelsen og erklærer sig rede til  

 inden for en nærmere angivet frist, der efter begæring kan forlænges, at  

 betale en i tilkendegivelsen angivet bøde.
 Bestemmelsen åbner således mulighed for, at visse overtrædelser af  

 momsloven kan afgøres administrativt.
 Told- og skattestyrelsen er af skatteministeren bemyndiget til at afgøre  

 sager om overtrædelse af loven og de i medfør af loven udstedte forskrifter.
 Styrelsen har for de fleste bødesagers vedkommende delegeret bemyndigelsen  

 til told- og skatteregionerne.
M.2.2.2 Retsplejelovens regler § 36, stk. 2 I denne bestemmelse fastslås det, at bestemmelsen i retsplejeloven om  

 indhold af anklageskrift i politisager finder tilsvarende anvendelse med  

 hensyn til de i stk. 1 nævnte tilkendegivelser (bødeforelæg).
Det medfører, at bødeforelægget skal udformes efter de i retsplejelovens §  

 931 anførte retningslinier.
Bøder kan således kun pålægges administrativt,  

 såfremt den pågældende, efter at have modtaget en skriftlig tilkendegivelse  

 med beskrivelse af lovovertrædelsen og angivelse af den overtrådte  

 lovbestemmelse, erkender sig skyldig i overtrædelsen og erklærer sig  

 indforstået med, at sagen afgøres administrativt med betaling af en angivet  

 bøde.
M.2.2.3 Afgørelsen er endelig § 36, stk. 3 Bestemmelsen indeholder regler om, at afgørelsen er endelig, såfremt bøden  

 betales i rette tid, eller efter vedtagelsen bliver inddrevet eller afsonet.
 Herefter har den administrative afgørelse samme virkning som en afgørelse  

 truffet af domstolene, idet den har gentagelsesvirkning.
M.2.2.4 Eftergivelse af administrative bøder Med virkning fra 1. januar 1990 er denne paragraf indsat i loven.
Den  

 giver bl.a. mulighed for, at der administrativt under nærmere angivne forhold  

 kan eftergives bøder.
Der henvises til M.7.
M.2.2.5 Domstolsbehandling og retsmidler § 36, stk. 4 Når sager vedrørende overtrædelser i medfør af § 35 indbringes for  

 domstolene, behandles de med hjemmel i denne paragraf som politisager.
Efter retsplejelovens §§ 720 og 721 er det hovedreglen, at sager angående  

 lovovertrædelser, der ikke kan medføre højere straf end bøde og hæfte,  

 behandles som politisager.
Andre sager er statsadvokatsager.
Det vil med  

 andre ord sige, at uden bestemmelsen i § 36, stk. 4 skulle momssager  

 behandles som statsadvokatsager, idet § 35, stk. 3 hjemler fængselsstraf.
Selv om der er tale om behandling som i politisager, kan de i  

 retsplejelovens kapitel 73 og 75 b nævnte retsmidler anvendes i samme omfang  

 som i statsadvokatsagerne.
Det betyder, at retsmidlerne beslaglæggelse og  

 ransagning er bibeholdt i disse sager.
M.2.2.6 Forsvarerbistand Ved lov om adgang til forsvarerbistand under en administrativ skatte-  

 eller afgiftsstraffesag, bekendtgørelse nr. 489 af 19. september 1984, er det  

 bestemt, at der i sager om overtrædelse af skatte- eller  

 forbrugsafgiftslovgivningen kan beskikkes en forsvarer, når det efter sagens  

 beskaffenhed, den pågældende person eller omstændighederne i øvrigt må anses  

 for ønskeligt, og den pågældende ikke selv har skaffet sig bistand af en  

 forsvarer.
Det beror således på et konkret skøn, om der i den enkelte sag skal ydes  

 bistand.
Forsvareren beskikkes af retten.
Begæring om beskikkelse af en  

 forsvarer i en skatte- eller afgiftsstraffesag kan fremsættes af såvel den  

 pågældende, som af Told*Skat.
Bekendtgørelsens § 2 Forsvareren har adgang til at gøre sig bekendt med det materiale,  

 Told*Skat har tilvejebragt til brug ved behandlingen af spørgsmålet om  

 strafansvar.
Forsvareren må ikke uden Told*Skat's samtykke udlevere  

 materialet til den pågældende eller andre.
Hvis hensynet til sagens opklaring  

 eller tredjemand undtagelsesvis gør det påkrævet, kan disse regler om  

 aktindsigt fraviges.
Bekendtgørelsens § 3 Retsplejelovens regler om vederlag til offentlige og valgte forsvarere  

 finder tilsvarende anvendelse, dvs. at vederlaget fastsættes efter  

 straffesagens afslutning af den ret, der har foretaget beskikkelsen, og  

 udredes forlods af statskassen (Told*Skat).
Bekendtgørelsens § 4 Den pågældende skal erstatte det offentlige udgifterne til sagens  

 behandling i samme omfang, som en sigtet skal erstatte sådanne udgifter efter  

 retsplejelovens regler, dvs. at såfremt den pågældende findes skyldig, skal  

 han betale.
 Ved bekendtgørelse nr. 500 af 1. oktober 1984 har skatteministeren fastsat  

 regler om vejledning om forsvarerbeskikkelse under en administrativ skatte-  

 eller afgiftsstraffesag.
Aktinsigt Det fremgår heraf, at vejledning om adgangen til at begære en forsvarer  

 beskikket skal gives i forbindelse med påbegyndelsen af myndighedens  

 forhandling med den pågældende vedrørende spørgsmålet om strafansvar.  

 Vejledningen skal gives skriftligt og skal indeholde en orientering om den  

 beskikkede forsvarers beføjelser.
I sager om overtrædelse af  

 afgiftslovgivningen gives vejledningen af told- og skatteregionen i  

 forbindelse med, at den pågældende får tilsendt genpart af rapporten.
Partens  

 krav om kopier af notater, redegørelser, udtalelser, erklæringer mv., der har  

 dannet grundlag for rapporten, blev afvist, jf.
Dep.766.
M.3 Momsnævnet § 37 Skatteministeren har med hjemmel i denne bestemmelse nedsat et nævn -  

 Nævnet vedrørende Merværdiafgift mv. (Momsnævnet).
§ 37, stk. 6 Momsnævnets forretningsorden er fastsat ved bekendtgørelse nr. 484 af 10.  

 august 1988.
M.3.1 Momsnævnets sammensætning § 37, stk. 1 Momsnævnet består af 6 medlemmer, der skal repræsentere et alsidigt  

 kendskab til administrations- og erhvervsforhold.
Momsnævnet er nedsat af  

 skatteministeren og er sammensat af 2 medlemmer, der repræsenterer  

 Skatteministeriet, hvoraf den ene af skatteministeren er udpeget til at være  

 nævnets formand, 1 medlem udpeges inden for detail- og engroshandel, 1 inden  

 for håndværk eller industri, 1 inden for landbruget og 1 inden for det  

 område, der dækkes af Arbejderbevægelsens Erhvervsråd.
M.3.2 Sager om offentlig forsyningsvirksomhed § 37, stk. 2 Skal Momsnævnet behandle en sag om offentlig forsyningsvirksomhed, udvides  

 nævnet med 3 medlemmer, hvoraf 1 skal være sagkyndig vedrørende  

 erhvervsforhold og 2 skal være sagkyndig vedrørende amtskommunale og  

 kommunale anliggender.
M.3.3 Sagkyndige rådgivere § 37, stk. 3 I sager hvor Momsnævnet skønner, at der kræves speciel branchemæssig,  

 teknisk eller handelsmæssig indsigt, kan der tilkaldes sagkyndige rådgivere.  

 Disse rådgivere har ikke stemmeret.
M.3.4 Momsnævnets kompetence § 37, stk. 4 Momsnævnet har den endelige administrative afgørelse af:
- spørgsmål om momspligtens omfang (§ 2) - spørgsmål om den momspligtige værdi (§§ 7-10) a) spørgsmål om momsfritagelse ved salg og udlejning af luftfartøjer og  

 skibe på 5 BRT og derover (§ 12, stk. 1, nr. 8) b) spørgsmål om salg af aviser, som normalt udkommer med mindst ét  

 nummer månedligt (§ 12, stk. 1, nr. 11) c) spørgsmål om momsfritagelse ved indførsel af varer - fra steder uden  

 for EF - der ved leverance her i landet ville være momsfri (§ 29, stk. 4) - spørgsmål om fradragsret for indgående moms (§ 15, stk. 3 og § 16, stk.  

 3) - spørgsmål om hvad der er offentlig forsyningsvirksomhed (§ 3, stk. 1,  

 litra c) - klager over de af Told*Skat foretagne skønsmæssige ansættelser (§ 34,  

 stk. 2).
 Momsnævnet fungerer endvidere som høringsinstans for ministeren i sager om  

 momspålæg for erhvervsvirksomheders og foreningers fremstilling af varer og  

 momspligtige ydelser til eget brug, jf. § 3, stk. 2.
M.3.5 Momsnævnssagers behandling § 37, stk. 5 Henvendelse til Momsnævnet kan ske enten direkte til nævnet eller gennem  

 den told- og skatteregion, hvor virksomheden er registreret.
Ved direkte henvendelse til nævnet bliver sagen normalt forelagt Told- og  

 Skattestyrelsen til udtalelse.
Styrelsen vurderer herefter, om sagen er af en  

 sådan karakter, at der måtte være anledning til at indhente en udtalelse fra  

 den told- og skatteregion, hvor virksomheden er registreret.
 Sker henvendelsen til nævnet gennem told- og skatteregionen, fremsendes  

 sagen til Told- og Skattestyrelsen med regionens indstilling, hvorefter  

 styrelsen med en supplerende indstilling forelægger sagen for Momsnævnet.
 Med hensyn til fristen for begæring om indbringelse for Momsnævnet af  

 sager vedrørende skønsmæssige ansættelse af momstilsvar henvises til M.1.9.
 I andre sager er der ingen tidsfrist for indbringelse af en sag for  

 Momsnævnet.
 Den, der har anmodet Momsnævnet om en afgørelse, har efter begæring adgang  

 til mundtligt at fremstille sagen for nævnet.
Den mundtlige forhandling er uformel.
Nævnets formand giver som regel  

 først en kort redegørelse om problemstillingen, hvorefter den mødende  

 (klageren, revisor, advokat e.a.) har adgang til at fremsætte sine  

 bemærkninger.
Når Told*Skat ligeledes møder, har repræsentanten herefter  

 adgang til at gøre sine synspunkter gældende.
Der bliver herefter lejlighed  

 til at kommentere modpartens indlæg og fremkomme med supplerende indlæg eller  

 bemærkninger.
Momsnævnets medlemmer kan stille spørgsmål til parterne, eller  

 hvis det skønnes nødvendigt, kan der gives orienterende vejledning eller  

 forklaring til klageren.
Momsnævnets afgørelser meddeles skriftligt til den, som har foranlediget  

 spørgsmålet indbragt for Momsnævnet.
Told*Skat offentliggør  

 momsnævnsafgørelser af mere almen interesse i tidsskriftet "TOLD*SKAT  

 Nyt".
Momsnævnsbehandlingen er gratis, således at der ikke skal betales gebyr  

 e.l. for at få nævnets afgørelse i en sag.
Klageren får derimod ikke dækket  

 sine direkte udgifter i forbindelse med nævnsbehandlingen.
Momsnævnet behandler ikke klager over en afgørelse truffet af en told- og  

 skatteregion, før styrelsen har behandlet rekurssagen, jf.
Mn.1088/89 A.
Momsnævnets afgørelser kan indbringes for de almindelige domstole.
Der er  

 ingen frister i forbindelse med sagers indbringelse for domstolene, men det  

 antages, at et sagsanlæg skal finde sted inden for en rimelig frist.
 Momsnævnets postadresse er:
Nævnet vedrørende Merværdiafgift mv. (Momsnævnet) Slotsholmsgade 12 1216 København K.
M.4 Færøerne og Grønland I §§ 38 og 45 I § 38 fastsættes, at Færøerne og Grønland sidestilles med  

 steder uden for EF med hensyn til bestemmelserne i loven.
 I § 45 fastslås, at loven ikke gælder for Færøerne og Grønland.
M.5 Tilbagebetaling af moms til museer § 39 b Skatteministeren fastlægger efter denne bestemmelse retningslinjer,  

 hvorefter der kan ydes statslige eller statsstøttede museer tilbagebetaling  

 af den moms, som er betalt ved køb på auktion af kunstværker eller andre  

 genstande til indlemmelse i museernes samlinger.
 De nærmere regler er fastsat i bekendtgørelse nr. 306 af 8. juni 1984 om  

 tilbagebetaling af moms til museer.
Heraf fremgår, at museerne efter ansøgning til told- og skatteregionen kan  

 få tilbagebetalt den moms, som er betalt ved køb på auktion af kunstværker  

 eller andre genstande til indlemmelse i museernes samlinger, jf.
Dep.733 og  

 Dep.926.
 Ansøgningen skal omfatte kunstværker eller andre genstande, som er  

 faktureret fra en auktion inden for mindst én kalendermåned.  

 Tilbagebetalingsbeløbet skal udgøre mindst 200 kr.
 Ansøgningen skal være vedlagt de originale fakturaer eller salgsbilag med  

 angivelse af de momsbeløb, som ansøgeren har betalt.
M.6 Klagebestemmelser § 39 c De lokale told- og skatteregioner træffer afgørelser i stort set alle  

 sager og spørgsmål vedrørende moms.
 Efter reglerne i bekendtgørelse nr. 654 af 18. september 1990 kan told- og  

 skatteregionernes afgørelser indbringes for Told- og Skattestyrelsen.
§ 39, stk. 2 Told- og Skattestyrelsen træffer endelig administrativ afgørelse i sagen,  

 medmindre det drejer sig om en sag, der kan indbringes for Momsnævnet, jf.  

 M.3.
 Eventuel klage bør af praktiske grunde sendes gennem den lokale told- og  

 skatteregion.
Opsættende virkning En klage, en anmodning eller et sagsanlæg har ikke opsættende virkning med  

 hensyn til registrering, opkrævning og momstilsvaret.
For virksomheder, hvor  

 det har været meget tvivlsomt, om den præsterede ydelse i det hele taget er  

 momspligtig, har man imidlertid tilladt, at der først betales moms, når  

 nævnet har afgjort, at ydelsen er momspligtig, jf.
Dep.654.
Hvis en virksomhed har fået en endelig administrativ afgørelse, som  

 klageren ikke er tilfreds med, kan virksomheden indbringe sagen for  

 domstolene.
Endvidere er der mulighed for, at Folketingets Ombudsmand kan  

 tage sagen op.
§ 39, stk. 3 Ministeren kan på eget initiativ tage en afgørelse, der er truffet af  

 Told*Skat, op til undersøgelse og afgørelse.
M.6.1 Told- og skatteregioner Der henvises til bilag 39.
 M.7 Eftergivelse af moms mv.
M.7.1 Betingelser § 39 d § 39 d, stk. 1 Paragraffen åbner mulighed for at eftergive moms, renter, gebyrer og  

 administrative bøder, såfremt - skyldneren godtgør, at denne ikke er i stand til og inden for de  

 nærmeste år ingen udsigt har til at kunne opfylde sine gældsforpligtelser, og - skyldnerens forhold og omstændighederne i øvrigt taler derfor.
§ 39 d, stk. 2 Der er ligeledes adgang til at eftergive beløb, som fx direktører dømmes  

 til at betale som erstatning for et selskabs manglende betaling af moms.
§ 39 d, stk. 3 Ved afgørelse af, om skyldnerens forhold og omstændighederne i øvrigt  

 taler for eftergivelse, lægges der vægt på, om skyldneren udelukkende eller i  

 overvejende grad har gæld til Told*Skat, skyldnerens interesse i  

 eftergivelse, gældens alder, omstændighederne ved dens pådragelse og  

 hidtidige afvikling samt skyldnerens forhold under eftergivelsessagen.
 Hvis der er andre offentlige eller private kreditorer af væsentlig  

 betydning, vil skyldneren blive henvist til at søge en generel ordning, fx i  

 form af en gældssanering eller en frivillig kreditorordning båret af  

 gældssaneringsprincipperne.
§ 39 d, stk. 5 Eftergivelse af moms mv. kan gå ud på bortfald eller nedsættelse af  

 skyldnerens gæld.
Hvis betingelserne for eftergivelse ikke fuldt ud er  

 opfyldt, kan der i stedet for eftergivelse meddeles skyldneren henstand.
M.7.2 Henstand § 39 d, stk. 7 Der kan der meddeles henstand med de samme beløb, som kan eftergives.
Efter denne bestemmelser kan der, hvis betingelserne efter stk. 1, ikke  

 fuldt ud er opfyldt, gives henstand.
Dette indebærer, at der kan indrømmes  

 henstand ud over den periode, for hvilken myndighederne ud fra  

 opkrævningsmæssige hensyn meddeler henstand.
De kriterier, der taler  

 henholdsvis for og imod eftergivelse, finder tilsvarende anvendelse ved  

 vurdering af, om der kan bevilges henstand.
§ 39 d, stk. 4 og 8 Eftergivelse og henstand kan kun gives til fysiske personer.
Når  

 forholdene i ganske særlig grad taler derfor, kan eftergivelse og henstand  

 dog også gives til selskaber, foreninger, fonde mv.
 Der henvises i øvrigt til Skatteministeriets cirkulære nr. 221 af 26.  

 november 1990 om eftergivelse og henstand med told- og skattebeløb mv.
M.7.3 Bortfald af eftergivelse § 39 d, stk. 6 Eftergivelse kan bortfalde, hvis skyldneren i forbindelse med  

 eftergivelsessagen har gjort sig skyldig i svigagtigt forhold.
Delvis eftergivelse kan bortfalde, hvis skyldneren groft tilsidesætter  

 sine forpligtelse i forbindelse med afvikling af den ikke eftergivne del af  

 gælden.
Der kan fx være tale om, at skyldneren gennem længere tid undlader at  

 betale, skønt den pågældende har midler dertil.
M.8 Salg om bord på skibe, fly eller tog § 38 b Skatteministeren har en bemyndigelse til, i overensstemmelse med EF's  

 regler, at bestemme, at der skal betales moms af salg om bord på skibe, fly  

 eller tog i trafikken mellem Danmark og andre EF-lande.
 Af bemærkningerne til momsloven (L 252) fremgår, at det i Rådets direktiv  

 91/680/EØF af 16. december 1991 er fastsat, hvilket af to medlemslande, der  

 skal varetage en evt. opkrævning af moms af salg af varer om bord på skibe,  

 fly og tog i trafikken mellem EF-landene.
Reglen angår således alene beskatning for salget.
Momsberigtigelsen for fx  

 kiosksalg skal derfor ske i afgangslandet.
M.9 Gennemførelsesbemyndigelse § 40 Skatteministeren kan med hjemmel i denne bestemmelse fastsætte de fornødne  

 regler for gennemførelse af loven, herunder foreskrive de nødvendige  

 kontrolforanstaltninger.
Paragraffen har i dag ret begrænset betydning.
En enkelt bekendtgørelse -  

 nr. 641 af 20. oktober 1988 om angivelse og indbetaling af merværdiafgift  

 (moms) - har dog henvisning bl.a. til denne paragraf.
