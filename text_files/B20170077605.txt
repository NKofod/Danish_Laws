Bekendtgørelse om tilskud til privat urørt skov I medfør af § 29, stk. 1, nr. 1, stk. 2 og 3, § 29 a, stk. 1-4, § 57, stk. 1, § 59, § 61, stk. 2, og § 65 i lov om skove, jf. lovbekendtgørelse nr. 122 af 26. januar 2017, fastsættes:
Kapitel 1 Formål og anvendelse § 1. Bekendtgørelsen fastsætter regler om tilskud til privat urørt skov.
 Stk. 2. Formålet med tilskud til privat urørt skov er at øge biodiversitet ved sikring af stabile levesteder for arter knyttet til skov.
 § 2. Miljøstyrelsen kan efter reglerne i denne bekendtgørelse yde tilskud til aftaler om varigt udlæg af arealer til urørt skov.
Stk. 2. Miljøstyrelsen tinglyser aftalen om varigt udlæg af urørt skov på ejendommen.
Styrelsen afholder udgifter til tinglysning.
§ 3. Tilskud efter § 2, stk. 1, kan ikke ydes til foranstaltninger, 1) der er pligt til at foretage i henhold til skovloven, anden lovgivning eller tinglyste servitutter eller 2) der gives tilskud til efter anden lovgivning.
Kapitel 2 Betingelser og prioritering Kriterier for støtteberettigelse § 4. Det er en betingelse for, at der kan ydes tilskud efter § 2, at arealet 1) er mindst 1 ha, 2) væsentligt består af hjemmehørende træarter, 3) væsentligt består af gamle træer, 4) er eller bliver fredskovspligtigt efter skovlovens § 4 og 5) er sammenhængende.
Dog kan arealet være gennemskåret af eksisterende spor, et-sporede veje og lignende.
Forpligtelser § 5. Der pålægges ved udlæggelsen af urørt skov følgende begrænsninger i arealanvendelsen:
 1) Der må ikke foretages nogen skovdyrkning på arealet.
 2) Der må ikke udsættes eller foretages fodring af vildt.
 3) Levende og døde træer må ikke fældes eller fjernes.
 4) Der må ikke anvendes gødning, kemisk bekæmpelse eller kalkning.
 5) Der må ikke ske forstyrrelse af jordbunden med redskaber.
 6) Der må ikke foretages oprensning eller nygravning af grøfter, medmindre undladelse af dette vil have en væsentlig uhensigtsmæssig indflydelse på afvandingen af naboarealer, som ikke kan afhjælpes på anden rimelig vis.
 Stk. 2.  Miljøstyrelsen kan i særlige tilfælde dispensere fra bestemmelserne i stk. 1, nr. 3-5, hvis det fremmer formålet med ordningen, eller det er nødvendigt i forhold til sikkerhed eller sundhed for mennesker eller bebyggelse.
 § 6. Der kan inden tinglysning indgås aftale med Miljøstyrelsen om mulighed for hugst af træ, hvis det fremmer formålet, jf. § 1, stk. 2.
 Stk. 2.  Værdien af den aftalte hugst, jf. stk. 1, fraregnes i det samlede tilskud til urørt skov.
Andre forpligtelser § 7. Miljøstyrelsen kan i tilsagn om tilskud fastsætte andre forpligtigelser.
Prioritering § 8. Ansøgninger om tilskud til privat urørt skov, der opfylder betingelserne i § 4, prioriteres efter følgende kriterier i listet rækkefølge:
 1) Tilstedeværelse af kortlagte Natura 2000 skovnaturtyper tilstandsklasse 1 og 2 indenfor tilsagnsarealet.
 2) Tilstedeværelse af kortlagte Natura 2000 skovnaturtyper tilstandsklasse 3 til 5 indenfor tilsagnsarealet.
3) Tilstedeværelse af HNV-skov med en score på 8 eller derover indenfor tilsagnsarealet, eller forelæggelse af en driftsplan indeholdende en biotopregistrering med værdifuld skovnatur indenfor tilsagnsarealet.
Biotopregistrering skal være dækkende for hele tilsagnsarealet.
 4) Andre ansøgninger.
Stk. 2. Indenfor de i stk. 1, nr. 1-3, listede kriterier prioriteres ansøgninger efter størst kortlagte areal.
Andre ansøgninger prioriteres efter tilsagnsarealets samlede størrelse.
 Stk. 3.  Såfremt en ansøgning efter prioritering ikke kan rummes inden for beløbsrammen, jf. § 10, men hvor beløbsrammen ikke er brugt, kan Miljøstyrelsen fastsætte nærmere vilkår og frister for tilbud om tilpasning af ansøgning.
Kapitel 3 Modtagere af tilskud § 9. Tilskud efter § 2, stk. 1, kan alene ydes til private ejere af skove.
En privat ejer kan være en person, et selskab, en fond, forening eller lignende.
 Stk. 2. Den private ejer må ikke have indgået aftale med offentlig myndighed om urørt skov  på samme areal, der søges om tilskud til.
 Stk. 3. Hvis det areal, der ydes tilskud til, ejes af flere personer, et selskab, en fond, en forening eller lignende, udbetales tilskud til den, der overfor Miljøstyrelsen kan godtgøre at repræsentere hele ejerkredsen.
Stk. 4. Ved ejerskifte kan en ny privat ejer overtage rettigheder og pligter ifølge tilsagnet, hvis aftalen om urørt skov endnu ikke er tinglyst efter § 2, stk. 2, og tilskuddet endnu ikke er udbetalt.
Miljøstyrelsen skal godkende ejerskiftet ud fra bestemmelserne i stk. 2-3.
Kapitel 4 Økonomi § 10. Tilskud ydes inden for et beløb, der fastsættes på finansloven.
Tilskudssatser fastsættes nærmere af Miljøstyrelsen.
Det beløb, der fastsættes for det enkelte år, kan opdeles i flere ansøgningsrunder, som fastsættes nærmere af styrelsen.
Kapitel 5 Ansøgning, indberetning og udbetaling af tilskud § 11. Ansøgning om tilsagn skal være modtaget af Miljøstyrelsen inden en frist, som fastsættes af styrelsen.
 Stk. 2. Ansøgningsskema, som fremgår af Miljøstyrelsens hjemmeside, skal udfyldes og indsendes til styrelsen.
 Stk. 3.  Særligt mangelfulde ansøgninger kan returneres til ansøgeren uden nærmere behandling.
 § 12. Indberetning om gennemførelse af aktiviteter ved aftale om urørt skov, hvortil der er givet tilsagn om tilskud efter § 2, stk. 1, skal indsendes til Miljøstyrelsen i en form og inden en frist, som fastsættes af styrelsen.
 Stk. 2.  Tilsagn om endnu ikke udbetalt tilskud bortfalder, hvis fristen for indberetning ikke overholdes.
 Stk. 3. I særlige tilfælde kan Miljøstyrelsen dispensere fra stk. 2.
 § 13. Tilskud udbetales, når der foreligger en endeligt tinglyst aftale.
 Stk. 2. Udbetaling af tilskud sker til ansøgers NemKonto.
§ 14. Modtagere af tilskud skal hurtigst muligt underrette Miljøstyrelsen, hvis et vilkår for at modtage tilskud ikke længere er opfyldt.
Underretning skal ske senest én måned efter at det kan konstateres, at vilkåret ikke længere er opfyldt.
Kapitel 6 Kontrol, nedsættelse, tilbagebetaling, bortfald og straf § 15. Kontrol med overholdelse af bekendtgørelsens bestemmelser føres af Miljøstyrelsen efter reglerne i skovlovens kapitel 8.
 Stk. 2.  Miljøstyrelsen træffer afgørelse om hel eller delvis tilbagebetaling af tilskud og bortfald af tilsagn.
§ 16. Tilskud skal helt eller delvist tilbagebetales, hvis 1) tilskudsmodtager har givet urigtige eller vildledende oplysninger eller har fortiet oplysninger af betydning for tilsagn om tilskud, 2) tilskudsmodtager tilsidesætter pligter ifølge tinglyst aftale eller 3) forudsætningerne for støtte i øvrigt efter Miljøstyrelsens skøn er væsentligt ændrede.
 § 17. Tilsagn bortfalder og det udbetalte tilskud skal tilbagebetales, hvis kriterierne for støtteberettigelse, jf. § 4, ikke opfyldes.
 § 18. Udbetalte tilskud, der helt eller delvist skal tilbagebetales, jf. §§ 16 og 17, kan kræves tilbagebetalt med tillæg af renter.
Stk. 2. Træffes afgørelse om tilbagebetaling, anses det krævede beløb som forfaldent på datoen for modtagelse af afgørelsen.
Fra denne dag forrentes beløbet i overensstemmelse med renteloven.
§ 19. Efter § 65 i skovloven, straffes med bøde den, der 1) giver urigtige eller vildledende oplysninger eller fortier oplysninger af betydning for afgørelser, der træffes efter skovlovens § 29, stk. 1, eller regler i denne bekendtgørelse, eller 2) tilsidesætter vilkår, der er knyttet til en afgørelse efter skovlovens § 29, stk. 1, eller vilkår, der er knyttet til afgørelser, der er truffet efter regler i denne bekendtgørelse.
Stk. 2. Straffen kan stige til fængsel i indtil 1 år, hvis overtrædelsen er begået forsætligt eller ved grov uagtsomhed, og hvis der ved overtrædelsen er 1) voldt skade på de interesser, som skovloven tilsigter at beskytte, jf. skovlovens § 1, eller fremkaldt fare derfor eller 2) opnået eller tilsigtet en økonomisk fordel for den pågældende selv eller andre, herunder ved besparelser.
 Stk. 3.  Forældelsesfristen for strafansvaret efter stk. 1 er 5 år.
 Stk. 4.  Hvis det, som er opnået ved overtrædelsen, ikke konfiskeres, skal der ved udmåling af bøde tages særligt hensyn til størrelsen af en opnået eller tilsigtet økonomisk gevinst.
 Stk. 5. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 7 Klage § 20. Afgørelser truffet efter denne bekendtgørelse kan ikke indbringes for anden administrativ myndighed.
Kapitel 8 Ikrafttræden m.v.
 § 21. Bekendtgørelsen træder i kraft den 1. juli 2017.
 § 22. Tilsagn om tilskud efter denne bekendtgørelse kan først gives, når EU Kommissionen har statsstøttegodkendt denne ordning om tilskud til privat urørt skov.
