Cirkulære om aftale om opsparingsdage Ved overenskomst- og aftaleforhandlingerne i 2015 har Finansministeriet og centralorganisationerne aftalt nye bestemmelser om opsparingsdage, som erstatter de hidtil gældende regler om konvertering af ikke-afviklet afspadsering til omsorgsdage, jf. den som bilag 1 vedlagte aftale af 5. maj 2015, der har virkning fra 1. maj 2015.
 Ændringerne indebærer bl.a., at afviklingen af de opsparede dage efter den 1. maj 2015 ikke kan fastlægges ensidigt af den ansatte, men skal ske efter aftale mellem ansættelsesmyndigheden og den ansatte.
Herudover gælder det efter den 1. maj 2015, at opsparingsdage, som ikke er afviklet ved en ansats fratræden, skal godtgøres kontant.
Dagene kan således ikke overføres ved direkte overgang til anden statslig arbejdsgiver og bortfalder ikke ved overgang til ny ansættelse uden for staten.
 Opmærksomheden henledes i den forbindelse på, at ansættelsesmyndigheden ved en ansats fratræden kan kræve, at eventuel opsparing, der overstiger det maksimumtimetal, der er angivet i aftalens § 3 (74 timer for fuldtidsansatte), bliver afviklet i opsigelsesperioden.
 Reglerne vil blive indarbejdet i de relevante regelsæt - tjenestemændenes arbejdstidsaftale, fællesoverenskomsterne, akademikeroverenskomsten samt de i aftalens § 1, stk. 2, omhandlede overenskomster og aftaler.
 Ændringerne berører ikke omsorgsdage, der i henhold til barselsaftalen ydes til forældre med mindre børn.
Ikrafttræden Cirkulæret træder i kraft den 5. maj 2015.
Moderniseringsstyrelsen, den 5. maj 2015 Lisa Engmann Bilag 1 Aftale om opsparingsdage § 1. I tjenestemændenes arbejdstidsaftale, i fællesoverenskomsterne mellem Finansministeriet og henholdsvis OAO og LC/CO10 samt i overenskomsten mellem Finansministeriet og akademikerorganisationerne ændres bestemmelserne om konverterede omsorgsdage i overensstemmelse med reglerne i §§ 2  8.
 Stk. 2. Samme ændring gennemføres i tilsvarende bestemmelser i andre overenskomster og aftaler mv., der er indgået af eller efter bemyndigelse fra Finansministeriet med de underskrivende centralorganisationer eller tilsluttede organisationer.
 § 2. Den ansatte kan vælge at få tilgodehavende afspadsering for over-/merarbejde, der ikke er afviklet inden afspadseringsfristens udløb, konverteret til opsparingstimer/-dage.
 Stk. 2. Tilsvarende gælder for eventuel afspadsering optjent for arbejde på ubekvemme tidspunkter, som ikke er afviklet inden afspadseringsfristens udløb.
§ 3. Ansættelsesmyndigheden kan fastsætte et maksimum, dels for hvor mange timer der årligt kan konverteres til opsparingstimer/-dage, dels for den til enhver tid værende opsparing af timer/dage.
Maksimum kan ikke fastsættes til mindre end 74 timer  for ansatte på deltid og plustid en forholdsmæssig del heraf.
 § 4. Afspadsering, der efter § 2 er konverteret til opsparingstimer/-dage, kan ikke senere tilbageføres og godtgøres kontant, jf. dog § 7.
§ 5. Tidspunktet for afvikling af opsparingstimerne fastlægges efter aftale mellem ansættelsesmyndigheden og den ansatte.
Afvikling kan ske såvel i timer som i hele dage.
 § 6. Ved afvikling af opsparingstimerne har den ansatte ret til sædvanlig løn, inkl. eventuelle fast påregnelige tillæg.
 § 7. Ved ansættelsesforholdets ophør afregnes eventuelle uafviklede opsparingstimer kontant med den aktuelle timeløn.
 Stk. 2. Hvis opsparingen af timer ved den ansattes eller ansættelsesmyndighedens opsigelse af ansættelsesforholdet overstiger det i § 3 angivne timetal, kan ansættelsesmyndigheden kræve, at de overskydende timer afvikles i opsigelsesperioden.
 § 8. Eventuelle konverterede omsorgsdage optjent efter de hidtil gældende regler ændres med virkning fra 1. maj 2015 til opsparingsdage.
 § 9. Aftalen har virkning fra 1. maj 2015.
