Kapitel 1   Bekendtgørelsens anvendelsesområde og overordnede krav Kapitel 2   Solsikkeolie - Ukraine Kapitel 3   Kontrol Kapitel 4   Straffebestemmelser Kapitel 5   Ikrafttræden Bekendtgørelse om forbud mod import af foder med indhold af solsikkeolie 1) I medfør af § 1, § 2 og § 6, stk. 2, i lov om foderstoffer, jf. lovbekendtgørelse nr. 762 af 29. juni 2006, og efter bemyndigelse fastsættes:
Kapitel 1 Bekendtgørelsens anvendelsesområde og overordnede krav § 1. Bekendtgørelsen omfatter import til Danmark af solsikkeolie henhørende under toldkode KN 1512 11 91, som indgår i foderblandinger eller i øvrigt er bestemt til foderbrug, og som har oprindelse i eller er afsendt fra Ukraine.
Stk. 2. Enhver import af disse produkter skal anmeldes til Plantedirektoratet inden ankomsten til Danmark.
Anmeldelsen skal ske mindst 24 timer før forventet ankomsttidspunkt.
 § 2. I denne bekendtgørelse anvendes definitionerne i Europa-Parlamentets og Rådets forordning nr. 178/2002 af 28. januar 2002 om generelle principper og krav i fødevarelovgivningen, om oprettelse af Den Europæiske Fødevaresikkerhedsautoritet og om procedurer vedrørende fødevaresikkerhed og i den til enhver tid gældende bekendtgørelse om foder og foderstofvirksomheder.
Kapitel 2 Solsikkeolie - Ukraine § 3. Det er forbudt at importere produkter som nævnt i § 1, stk. 1, hvis de indeholder solsikkeolie med oprindelse i eller afsendt fra Ukraine.
 Stk. 2. Stk. 1 gælder ikke for sendinger, der analyseres inden de markedsføres.
 Stk. 3. Plantedirektoratet udtager prøver af hver enkelt sending af solsikkeolie som nævnt i § 1, stk.1, der ønskes importeret.
 Stk. 4. Plantedirektoratet analyserer prøverne for at sikre at den pågældende solsikkeolie ikke indeholder mineralsk olie i koncentrationer, der gør solsikkeolien uegnet til foder.
 Stk. 5. Plantedirektoratet tilbageholder sendingerne af solsikkeolie indtil direktoratet kan meddele tilladelse til import og markedsføring, eller afviser sendingen.
Kapitel 3 Kontrol § 4. Plantedirektoratet fører kontrol med, at foderstofvirksomheder foretager anmeldelse som fastsat i § 1, stk. 2.
 Stk. 2. Plantedirektoratet kan meddele de påbud og forbud, der anses for nødvendige for at sikre overholdelsen af denne bekendtgørelse, jf. § 2, stk. 4 i lov om foderstoffer.
 Stk. 3. Udgifterne til opfyldelse af påbud og forbud efter stk. 2 påhviler den som foranstaltningerne er rettet imod.
Kapitel 4 Straffebestemmelser § 5. Overtrædelse af § 1, stk. 2 og af § 3, stk. 1 og 2 straffes med bøde.
Med bøde straffes endvidere den, som undlader at følge et meddelt påbud eller forbud, jf. § 4, stk. 2.
 Stk. 2. Der kan pålægges selskaber mv.(juridiske personer) strafansvar efter reglerne i straffelovens 5. kapitel.
Kapitel 5 Ikrafttræden § 6. Bekendtgørelsen træder i kraft den 19. juni 2008.
Plantedirektoratet, den 16. juni 2008 P.D.V.Preben V.
Andersen / Henrik Oftebro-Svendsen 1) Bekendtgørelsen indeholder bestemmelser, der gennemfører Kommissionens beslutning 2008/388/EF (EUT 2008, L 136, s. 43) om fastsættelse af særlige betingelser for import af solsikkeolie med oprindelse i eller afsendt fra Ukraine på grund af risiko for forurening med mineralsk olie.
