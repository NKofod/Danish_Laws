Skriftlig fremsættelse (4. oktober 2016) Finansministeren (Claus Hjort Frederiksen):
 Herved tillader jeg mig for Folketinget at fremsætte:
Forslag til lov om ændring af lov om fastsættelse af udgiftslofter for stat, kommuner og regioner for finansårene 2014-2017, lov om fastsættelse af udgiftslofter for stat, kommuner og regioner for finansåret 2018 og lov om fastsættelse af udgiftslofter for stat, kommuner og regioner for finansåret 2019  (Konsekvenser af regeringens 2025-plan) (Lovforslag nr.
L 3) Lovforslaget har til formål at ændre de konkrete niveauer for udgiftslofter for stat, kommuner og regioner for finansårene 2017, 2018 og 2019.
Budgetlovens § 6, stk. 2, fastsætter, at finansministeren i særlige tilfælde kan fremsætte et forslag til lov om ændring af de i stk. 1 nævnte love om fastsættelse af udgiftslofter for stat, kommuner og regioner.
Bestemmelsen tager sigte på en samlet forhøjelse eller reduktion af de tre udgiftslofter under ét, altså ændringer i niveauet for de samlede offentlige udgifter.
 Ændringerne skal ses i lyset af regeringens 2025-plan (DK2025  Et stærkere Danmark), der afspejler regeringens samlede politiske prioriteringer, og som udgør en større reformpakke, der indebærer en ny makroøkonomisk fremskrivning.
Med lovforslaget foreslås de tre separate udgiftslofter for henholdsvis stat, kommuner og regioner ændret.
Det statslige udgiftsloft er opdelt i to dellofter for henholdsvis driftsudgifter og indkomstoverførsler.
Det kommunale udgiftsloft er en øvre grænse for de kommunale nettodriftsudgifter til service, mens det regionale udgiftsloft er opdelt i to dellofter for henholdsvis sundhedsområdet og de regionale udviklingsopgaver.
Et udgiftsloft angives som et beløb opgjort i milliarder kroner med én decimal.
Udgiftslofterne skal overholdes af stat, kommuner og regioner hver især og må ikke overskrides med henvisning til en samlet overholdelse af summen af udgiftslofterne for de tre sektorer til sammen.
Lovforslaget ophæver endvidere en undtagelsesbestemmelse i de gældende love om fastsættelse af udgiftslofter, hvormed det statslige delloft for driftsudgifter ikke omfatter udgifter til tilskud til offentlige service forpligtelser (PSO) fastsat i henhold til lov om fremme af vedvarende energi og lov om elforsyning.
Ophævelsen indebærer, at det statslige tilskud til offentlige service forpligtelser fastsat i henhold til lov om fremme af vedvarende energi og lov om elforsyning ikke længere undtages fra det statslige delloft for driftsudgifter ved lov.
Ophævelsen skal ses i lyset af regeringens forslag til en gradvis afvikling af PSO-afgiften.
 Finansministeren fastsætter i en bekendtgørelse de nærmere regler om indarbejdelse af PSO-udgifterne i de enkelte udgiftslofter, jf. budgetlovens § 12.
 Forslaget har forinden fremsættelsen været sendt i høring med frist den 4. oktober 2016. Høringssvarene vil blive fremsendt til finansudvalget forud for 1. behandlingen af forslaget.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
