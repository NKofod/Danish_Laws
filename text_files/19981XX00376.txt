Skriftlig fremsættelse (14. april 1999) Indenrigsministeren (Thorkild Simonsen):
 Herved tillader jeg mig for Folketinget at  

 fremsætte:
 Forslag til lov om midlertidig opholdstilladelse til  

 nødstedte fra Kosovo-provinsen i Forbundsrepublikken Jugoslavien  

 (Kosovo-nødloven).
(Lovforslag nr.
L 226).
 Knap 800.000 mennesker er fordrevet fra deres hjemegn i  

 Kosovo.
 FN's flygtningehøjkommissær har appelleret  

 om, at nogle af de fordrevne fra Kosovo tilbydes midlertidig beskyttelse i  

 andre lande, indtil forholdene i Kosovo tillader en tilbagevenden i sikkerhed  

 og værdighed.
 Med henblik på at aflaste de ramte  

 nærområder, og som led i den samlede humanitære indsats  

 over for ofrene for Kosovo-konflikten, foreslår regeringen, at der  

 skabes et særligt retligt grundlag, hvorefter Danmark midlertidigt kan  

 modtage fordrevne fra Kosovo, som er nødstedte på grund af  

 konflikten.
Ifølge forslaget skal modtagelsen af de fordrevne  

 ske efter aftale med UNHCR eller en anden international organisation inden  

 for kvoter, der fastsættes af indenrigsministeren.
Første kvote  

 vil være på 1.500 personer.
 Tilsvarende vil en udlænding fra Kosovo, der  

 indgiver ansøgning om asyl efter forslagets ikrafttræden og  

 registreres som spontan asylansøger her i landet, blive meddelt  

 midlertidig opholdstilladelse efter forslaget, såfremt den  

 pågældende må antages at have behov for midlertidig  

 beskyttelse.
 Forslaget giver mulighed for familiesammenføring  

 med ægtefæller og samlevende, mindreårige børn samt  

 andre familiemedlemmer med særlig nær familiemæssig  

 tilknytning til hovedpersonen.
Opholdstilladelse vil blive meddelt midlertidigt for seks  

 måneder.
Ny opholdstilladelse på seks måneder kan meddeles,  

 såfremt de pågældende fortsat må antages at have  

 behov for midlertidig beskyttelse.
Såfremt de pågældende under opholdet her  

 i landet indgiver ansøgning om asyl, vil ansøgningen ikke blive  

 behandlet, så længe de pågældende har midlertidig  

 opholdstilladelse efter forslaget.
Asylsagsbehandlingen kan dog højst  

 udskydes i to år.
Under opholdet i Danmark vil de pågældende  

 blive anvist indkvartering og få deres udgifter til underhold  

 dækket.
De vil endvidere blive tilbudt undervisning og aktivering,  

 herunder kurser i fag af betydning for tilbagevenden til Kosovo, ligesom de  

 vil få tilbud om lægelig behandling i det omfang, de har behov  

 herfor.
Forslaget indebærer samtidig, at indenrigsministeren kan  

 fastsætte nærmere regler om, at de pågældende kan  

 meddeles tilladelse til at tage beskæftigelse.
 Forslaget indeholder endvidere bestemmelser om hjælp  

 til repatriering.
