Landsskatteretskendelse vedr. dobbeltbeskatningsoverenskomst  

 med Storbritannien.
Fritstillet i opsigelseperiode.
 Sagen vedrører, hvorvidt klageren, der er udrejst af  

 Danmark, er A-skattepligtig til Danmark af løn udbetalt i  

 fritstillingsperiode.
 Klageren er anset for skattepligtig til Danmark af løn  

 udbetalt i fritstillingsperiode.
 Landsskatteretten stadfæster skatteankenævnets afgørelse.
 Klageren blev opsagt den 24. oktober 2000 af sin  

 arbejdsgiver til fratrædelse den 1. november 2000, idet klageren blev  

 fritstillet ved opsigelsen.
Klageren havde i henhold til funktionærloven 4 måneders  

 opsigelsesvarsel.
Forinden klageren modtog opsigelsen havde hun meddelt  

 arbejdsgiveren, at hun ville tage barselsorlov fra den 9. februar 2001 frem  

 til  

 den 31. august 2001.
Klagerens arbejdsgiver yder kutymemæssigt fuld løn under  

 barsel, hvorfor arbejdsgiveren valgte at forlænge klagerens opsigelsesvarsel  

 med den forinden opsigelsen varslede barselsperiode.
Denne forlængelse af  

 varsel blev foretaget af hensyn til, at arbejdsgiveren derved ville undgå at  

 komme i en ansættelsesretlig tvist med klageren.
 Klageren har således i takt med udbetalingerne oppebåret  

 lønindkomst fra sin tidligere arbejdsgiver indtil udgangen af august 2001.
 Klageren rejste 8. februar 2001 til England sammen med sin  

 ægtefælle, idet ægteparret i den forbindelse solgte deres fælles ejerbolig i  

 Danmark og etablerede bopæl i England.
 Den 16. marts 2001 anmodede klagerens repræsentant om  

 A-trækfritagelse for løn udbetalt til klageren i perioden fra den 8. februar  

 2001 til den 31. august 2001. Den kommunale skatteadministration havde  

 oprindeligt udstedt fritagelseserklæring for A-træk, men den blev senere  

 tilbagekaldt.
Skatteankenævnets  

 afgørelse Anmodningen om udstedelse af en A-trækfritagelse er ikke  

 imødekommet.
Nævnet har fundet, at klageren i forinden ophør af fuld  

 skattepligt den 8. februar 2001 har erhvervet ret til den fulde betaling i  

 opsigelsesperioden.
Der er bl.a. henvist til ordlyden af fratrædelsesaftalen  

 samt bekendtgørelse af 16. juli 2000 om opkrævning af indkomstskat for  

 personer  

 mv. §§ 22 og 24.
 Klagerens repræsentant har fremsat påstand om, at der ikke  

 er retligt grundlag for at udvide klagerens skattepligt til Danmark  

 omfattende  

 ydelser, der er retserhvervet i perioden efter ophør af skattepligt den 8.  

 februar 2001.
Skatteankenævnet har anvendt principperne i  

 opkrævningsbekendtgørelsen forkert.
Bekendtgørelsens § 24 forudsætter, at der  

 efter almindelige regler om retserhvervelse i skattelovgivningen er sket en  

 oppebørsel af indkomst, d.s. at indkomsten er optjent inden  

 skattepligtsophøret.
Klageren har erhvervet ret til lønindkomsten på løbende  

 basis i perioden fra den 1. november 2000 til den 31. august 2001. Herudover  

 var det en forudsætning for udbetalingen, at klageren ikke afgik ved døden,  

 samt at hun ikke i øvrigt misligholdt vilkår i ansættelsesaftalen.
Det  

 fremgår  

 af funktionærlovens regler, at der eksisterer en sådan livsbetingelse.  

 Klageren  

 har derfor først erhvervet endelig ret til de udbetalte beløb på det faktiske  

 udbetalingstidspunkt.
Det er et krav for begrænset skattepligt til Danmark efter  

 kildeskattelovens § 2, stk. 1, litra a, at der rent faktisk er tale om  

 A-indkomst for udført arbejde i Danmark.
Klageren er derfor ikke begrænset  

 skattepligtig for de udbetalinger, der ligger efter den 8. februar 2001.
Det kan ikke tiltrædes, at klagerens løn i  

 fritstillingsperioden skal henføres til indkomst fra virksomhed her i landet  

 omfattet af kildeskattelovens § 2, stk. 1, litra a, hvorefter Danmark vil  

 have  

 beskatningsretten til lønnen i henhold artikel 15 i  

 dobbeltbeskatningsoverenskomsten mellem Danmark og Storbritannien.
Denne  

 retlige subsumption er forkert, dels begrundet i betragtninger om manglende  

 intern hjemmel, og dels begrundet i betragtninger om fortolkning af  

 dobbeltbeskatningsaftalen.
Det fremgår således af bemærkningerne til kildeskatteloven,  

 at selve retserhvervelsen af løn for arbejde udført inden bopælsophør ikke er  

 afgørende for, hvornår skattepligt indtræder.
Afgørende er dermed, hvornår  

 det  

 arbejde, der udløser indkomsten, udføres, således at arbejde udført inden  

 ophør  

 af virksomhed her i landet, udløser begrænset skattepligt, mens arbejde, der  

 skal udføres efter ophør af bopæl, ikke har disse skattemæssige konsekvenser.
Det følger som et ufravigeligt lovkrav af kildeskattelovens  

 § 2, stk. 1, litra a, at begrænset skattepligt forudsætter, at arbejdet, der  

 begrunder skattepligt, udføres her i landet.
Der vil således ikke være  

 begrænset skattepligt, når der oppebæres indtægter omfattet af  

 kildeskattelovens § 43, uden at der samtidig udføres arbejde her i landet, og  

 dermed vil der ikke efter danske regler være hjemmel til at beskatte disse  

 indtægter.
Da klageren blev fritstillet, var hun således ikke længere  

 retligt forpligtet til at yde en arbejdspræstation.
Gensidigheden ophørte  

 således fra fritstillingen, og dermed blev lønkravet uafhængigt af udførelse  

 af  

 arbejde, men ikke endeligt retserhvervet, idet ydelserne var livsbetingede.  

 På  

 denne baggrund kan det konstateres, at der ikke udføres et arbejde i Danmark  

 for de udbetalinger, der oppebæres under opsigelsesperioden.
For de indtægter, der oppebæres af klageren i perioden efter  

 flytning til England, er der endvidere beskatningsmulighed for England.  

 Udgangspunktet er efter art. 15 i dobbeltbeskatningsoverenskomsten mellem  

 Danmark og Storbritannien, at beskatningsretten er i den stat, hvor den  

 pågældende er hjemmehørende.
Dette udgangspunkt fraviges, såfremt arbejdet  

 udføres i den anden stat, der herefter opnår beskatningsretten.
 Af art. 21 i dobbeltbeskatningsoverenskomsten mellem Danmark  

 og Storbritannien fremgår, at indkomster, der ikke udtrykkeligt er omtalt i  

 de  

 foregående artikler, beskattes i den stat, hvor modtageren er hjemmehørende.  

 Såfremt der ikke udføres et ækvivalerende arbejde for oppebårne indtægter, må  

 beskatningsspørgsmålet afgøres efter art. 21, der henviser til beskatning i  

 domicillandet, hvilket ubetinget er England for klageren.
 Efter kildeskattelovens § 2, stk. 1, litra a, påhviler pligt  

 til at svare indkomstskat til staten endvidere personer, der ikke omfattes af  

 bestemmelserne i lovens § 1, og dødsboer, der behandles i udlandet, jf.  

 dødsboskattelovens § 1, stk. 3, for så vidt de pågældende personer eller  

 dødsboer oppebærer indkomst af den i lovens § 43, stk. 1, nævnte art for  

 virksomhed udført her i landet, idet det er uden betydning for skattepligten,  

 om retten til indkomsten eller ydelsen er erhvervet efter ophør af  

 virksomheden  

 her i landet.
Landsskatterettens finder, at klagerens løn i  

 opsigelsesperioden skal henføres til indkomst for virksomhed her i landet.  

 Der  

 er herved henset til, at retten til løn i en opsigelsesperiode som  

 udgangspunkt  

 udspringer af det arbejde, der udføres i den pågældende opsigelsesperiode.
I  

 den situation, hvor en arbejdstager fritstilles, og arbejdsgiveren dermed  

 giver  

 afkald på arbejdsydelsen, udspringer både opsigelsesperiodens længde og den  

 indkomst, der oppebæres i opsigelsesperioden, af det arbejde, der fysisk er  

 udført i Danmark.
Herved er indkomsten omfattet af den begrænsede skattepligt  

 i  

 kildeskattelovens § 2, stk. 1, litra a.
 Danmark har således beskatningsretten til lønnen i  

 opsigelsesperioden i henhold artikel 15 i dobbeltbeskatningsoverenskomsten  

 mellem Danmark og Storbritannien, hvorefter vederlag for personligt arbejde i  

 tjenesteforhold som udgangspunkt kan beskattes i den stat, hvor personen er  

 hjemmehørende, idet dette udgangspunkt kan fraviges, når arbejdet er udført i  

 den anden stat, hvorefter vederlaget også kan beskattes dér.
 Landsskatteretten stadfæster herefter skatteankenævnets  

 afgørelse.
