Skriftlig fremsættelse (9. november 2016) Social- og indenrigsministeren (Karen Ellemann):
 Herved tillader jeg mig for Folketinget at fremsætte:
Forslag til lov om ændring af social service (Forsikring af frivillige m.v.) (Lovforslag nr.
L 53) Lovforslaget indeholder to ændringer til serviceloven.
For det første foreslås det med lovforslaget at skabe hjemmel til, at kommunalbestyrelsen og regionsrådet har mulighed for at tegne ulykkes- og ansvarsforsikring for borgere, der leverer en frivillig indsats i tilknytning til løsning af kommunale eller regionale opgaver.
Lovforslaget følger af Social- og Indenrigsministeriets udtalelse af 29. april 2016, hvoraf det fremgår, at kommunerne ikke har hjemmel til at tegne ansvars- og ulykkesforsikring for borgere, der ønsker at levere en frivillig indsats.
Det gælder i dag, at borgere der leverer en frivillig indsats i privat regi, herunder i frivillige foreninger, har mulighed for at være omfattet af ansvars- og ulykkesforsikringer.
Lovforslagets formål er derfor at give kommuner og regioner mulighed for at forsikre borgere, der leverer en frivillig indsats i tilknytning til den kommunale eller regionale opgaveløsning, så de er dækket, hvis de kommer til skade eller påfører skade som en del af den frivillige indsats.
Såfremt kommuner og regioner vælger at tegne forsikring for borgere, der leverer en frivillig indsats i tilknytning til kommunale henholdsvis regionale opgaver, skal erstatning ske på samme vilkår, som hvis der var tale om frivilligt arbejde.
For det andet foreslås det at afskaffe servicelovens § 18, stk. 4, hvorefter social- og indenrigsministeren har hjemmel til at fastlægge retningslinjer for den kommunale indberetning af udvikling i det frivillige sociale arbejde og retningslinjer for den centrale opfølgning.
Retningslinjerne er fastlagt i retssikkerhedsbekendtgørelsen § 47, der som følge af lovforslaget ligeledes ophæves.
Forslaget er således en sanering i eksisterende datakilder i tråd med Aftale om kommunernes økonomi for 2017.
Kommunerne skal udover indberetningen kontere støtten til det frivillige sociale arbejde på funktion 5.72.99. Forslagets hensigt er derfor at undgå dobbeltindberetning af data for udviklingen af den økonomiske støtte til frivilligt socialt arbejde.
Med lovforslaget vil det således fremover alene være muligt at følge udviklingen i støtte til det frivillige sociale arbejde gennem de kommunale regnskabsdata.
 Som en konsekvens af lovforslaget bortfalder den centrale redegørelse, som samler de kommunale indberetninger  også kaldet § 18-redegørelsen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
