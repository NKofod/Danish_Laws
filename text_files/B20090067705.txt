Kapitel 1   Præmie, løntilskud og bonus Kapitel 2   Beregning, ansøgning og udbetaling Kapitel 3   Forskellige bestemmelser Kapitel 4   Ikrafttrædelses- og overgangsregler Bekendtgørelse om udbetaling af præmie, løntilskud og bonus fra Arbejdsgivernes Elevrefusion til arbejdsgivere I medfør af § 16, stk. 3, § 16 a, stk. 3, og § 17, stk. 3, i lov om Arbejdsgivernes Elevrefusion, jf. lovbekendtgørelse nr. 977 af 20. juli 2007, som ændret ved lov nr. 427 af 30. maj 2009, fastsættes:
Kapitel 1 Præmie, løntilskud og bonus § 1. Ret til præmie, løntilskud og bonus i forbindelse med prøvetid har samtlige arbejdsgivere, der er omfattet af lov om Arbejdsmarkedets Tillægspension, bortset fra Julemærkefonden og visse religiøse samfund, der er fritaget for bidragspligt til Arbejdsgivernes Elevrefusion.
 § 2. Der ydes præmie og bonus for indgåede uddannelsesaftaler inden for følgende uddannelser:
 1) Godkendte uddannelser i henhold til lov om erhvervsuddannelser.
 2) Uddannelser, der er sidestillet med godkendte uddannelser i henhold til lov om erhvervsuddannelser, hvilket for tiden er erhvervsfiskeruddannelsen, farmakonomuddannelsen og lokomotivføreruddannelsen.
 § 3. Det er en betingelse for udbetaling af præmie og bonus, at der foreligger en skriftlig uddannelsesaftale, og at denne er udformet i overensstemmelse med de regler, der gælder for den pågældende uddannelse.
 Stk. 2. En arbejdsgiver er berettiget til præmie og bonus ved indgåelse af følgende typer af uddannelsesaftaler, eller hvad der svarer hertil, inden for de i § 2 nævnte uddannelser:
 1) Ordinære uddannelsesaftaler.
 2) Restuddannelsesaftaler.
 3) Ordinære kombinationsaftaler.
 4) Korte uddannelsesaftaler.
 5) Delaftaler med elever i skolepraktik.
 6) Ny mesterlæreaftaler.
 Stk. 3. Det er uden betydning for retten til præmie, løntilskud og bonus, om arbejdsgiveren modtager helt eller delvist løntilskud fra anden side end AER, jf. dog stk. 4.
 Stk. 4. Der ydes ikke præmie og bonus for elever, der er fyldt 25 år, og som udløser tilskud til arbejdsgiveren i henhold til § 68, stk. 2, i lov om en aktiv beskæftigelsesindsats.
§ 4. En arbejdsgiver er berettiget til løntilskud i prøvetiden ved indgåelse af praktikaftaler med elever i henhold til lov om erhvervsgrunduddannelse m.v.
Det er en betingelse for udbetaling af løntilskud, at der foreligger en skriftlig praktikaftale, og at denne er udformet i overensstemmelse med de regler, der gælder for den pågældende uddannelse.
Kapitel 2 Beregning, ansøgning og udbetaling § 5. Præmien i prøvetiden udgør 2.000 kr. for hver 30 kalenderdage eleven er i praktik.
Arbejdsgivernes Elevrefusion kan højst udbetale præmie for 3 x 30 dage pr. elevansættelse.
Den første 30 dages periode regnes fra uddannelsesaftalens begyndelse.
Præmien for den sidste 30 dages periode udbetales efter prøvetidens udløb.
Præmien udbetales månedsvis bagud.
 Stk. 2. Der udbetales kun præmie for en 30 dages periode, hvis uddannelsesaftalen ikke er ophørt inden periodens udløb.
 Stk. 3. Skoleperioder i prøvetiden indgår ikke i opgørelsen af en 30 dages periode.
 Stk. 4. Er prøvetiden forlænget efter aftale mellem aftaleparterne på grund af sygdom eller andet, jf. erhvervsuddannelseslovens § 60, udbetales præmien for den sidste 30 dages periode, efter prøvetidens udløb.
 § 6. Arbejdsgivernes Elevrefusion udbetaler en bonus, hvis uddannelsesaftalen fortsat er i kraft efter prøvetidens udløb.
 Stk. 2. Bonus udgør 10.000 kr. pr. elev, og udbetales tidligst 30 dage efter prøvetidens udløb.
§ 7. For elever, som har praktikaftaler i henhold til lov om erhvervsgrunduddannelse m.v., udbetales løntilskud i prøvetiden.
Tilskuddet udgør 30 kr. i timen for den i praktikaftalen aftalte arbejdstid.
Tilskuddet udbetales månedsvis bagud.
§ 8. Præmie, løntilskud og bonus udbetales efter ansøgning fra arbejdsgiver.
Ansøgning sker via ATPs hjemmeside.
 Stk. 2. Arbejdsgiver skal oplyse, om aftalen er indgået den 1. juni 2009 eller senere, om eleven har været på skoleophold i prøvetiden, om prøvetiden er forlænget efter aftale mellem uddannelsesaftalens parter, om eleven er fyldt 25 år og udløser tilskud til arbejdsgiver i henhold til § 68, stk. 2, i lov om en aktiv beskæftigelsesindsats og at uddannelsesaftalen ikke er ophørt i prøvetiden.
Stk. 3. Ved skoleophold i prøvetiden beregner Arbejdsgivernes Elevrefusion 30 dages perioderne på grundlag af oplysninger fra arbejdsgiver om antallet af skoledage inden for perioden.
Arbejdsgiver kan først ansøge om præmie, når en 30 dages periode er afsluttet.
 Stk. 4. Ved kombinationsaftaler udbetaler Arbejdsgivernes Elevrefusion præmie til den arbejdsgiver, der har eleven ansat ved udgangen af 30 dages perioden.
 Stk. 5. Ved kombinationsaftaler udbetaler Arbejdsgivernes Elevrefusion bonus til den arbejdsgiver, der har modtaget præmie for den sidste 30 dages periode.
Kapitel 3 Forskellige bestemmelser § 9. Offentlige myndigheder, skoler, arbejdsgivere, elever og arbejdsmarkedets organisationer skal efter anmodning give Arbejdsgivernes Elevrefusion oplysninger, der har betydning for afgørelser om udbetaling af præmie, løntilskud og bonus.
Oplysningerne kan indhentes i elektronisk form.
 § 10. Klager over afgørelser truffet af Arbejdsgivernes Elevrefusion om udbetaling af præmie, løntilskud og bonus kan inden fire uger efter meddelelse af afgørelsen indbringes for det ankenævn, der er nedsat i henhold til ATP-lovens § 28. Ankenævnets adresse er: ATP-Ankenævnet, Ved Stranden 8, 1061 København K.
Kapitel 4 Ikrafttrædelses- og overgangsregler § 11. Bekendtgørelsen træder i kraft den 4. juli 2009 og finder anvendelse på de uddannelsesaftaler og praktikaftaler, der er indgået den 1. juni 2009 eller senere.
Stk. 2. Bekendtgørelse nr. 1024 af 24. oktober 2005 om udbetaling af en økonomisk præmie fra Arbejdsgivernes Elevrefusion til arbejdsgivere for merbeskæftigelse i praktikpladser ophæves.
Bekendtgørelsen finder dog anvendelse for en præmie for merbeskæftigelse i praktikpladser opgjort på dagsbasis for perioden fra den 1. oktober 2008 til 30. september 2009 med en præmieringssats på 13.300 kr. pr. merbeskæftiget i et år, jf. § 2, stk. 2, i lov nr. 427 af 30. maj 2009.
