Ankestyrelsens principafgørelse 140-10 om sygedagpenge - arbejdsgiverrefusion - anmeldelse - refusionskrav Resume:
 Krav på refusion skal anmeldes til kommunen, og der kan ikke anmeldes krav på refusion for fremtidigt fravær.
Arbejdsgiver havdesåledes ikke foretaget en korrekt anmeldelse, når ønsket om refusion for fremtidigt sygefravær var angivet i blanket til anmeldelse af sygefravær.
Kommunen var ikke forpligtet til at kontakte arbejdsgiver for efterfølgende af få bekræftet oplysningerne i anmeldelsesblanketten, idet det var arbejdsgiver, der havde pligt til at anmelde krav.
 Love:
Lov om sygedagpenge - lov nr. 563 af 9. juni 2006 - § 59 Afgørelse:
Afgørelse i jeres sag om sygedagpengerefusion for NN for perioden 12.-23. september 2008 Ankestyrelsens Beskæftigelsesudvalg har i møde truffet afgørelse i jeres sag om afklaring af arbejdsgivers ret til refusion, når der ikke udtrykkeligt er anmodet om herom.
Resultatet er  Arbejdsgiver X har ikke ret til sygedagpengerefusion vedrørende NN for perioden 12.-23. september 2008 Vi ændrer således Beskæftigelsesankenævnets afgørelse.
 Vores afgørelse betyder ikke, at eventuelle beløb udbetalt i henhold til Beskæftigelsesankenævnets afgørelse skal betales tilbage.
Begrundelsen for afgørelsen Krav på refusion skal anmeldes til kommunen, og der kan ikke anmeldes krav på refusion for fremtidigt fravær.
 Arbejdsgiver X havde ikke på tidspunktet for kommunens afgørelse af 19. februar 2009 korrekt anmeldt af krav om sygedagpengerefusion for perioden 12.-23. september 2008 vedrørende NN.
 På tidspunktet for kommunens afgørelse om at afskrive refusion, var der således gået mere end 3 mdr. fra sygefraværets ophør.
 Vi har lagt vægt på, at kommunen den 12. september 2008 fra Arbejdsgiver X modtog blanket dp201 med anmeldelse af NNs sygefravær med angivelse af første hele sygefraværsdag 22. august 2008 og sidste sygedag 23. september 2008.
 At Arbejdsgiver X i blankettens specifikke felt herom har anført, at der ønskes refusion fra 12. september 2008 og der er tale om 21 dages uafbrudt sygefravær kan således ikke betragtes som en korrekt anmeldelse for så vidt angår den efterfølgende periode, idet kravet endnu ikke var opstået.
 I har lagt vægt på, at kommunen den 2. oktober 2008 skriftligt gjorde Arbejdsgiver X opmærksom på, at der ikke var søgt om refusion.
Oplysninger i sagen Vi har afgjort sagen på grundlag af:
 De oplysninger, som forelå da Beskæftigelsesankenævnet traf afgørelse i sagen  Beskæftigelsesankenævnets afgørelse af 6. august 2009  Klagen til Ankestyrelsens Beskæftigelsesudvalg af 2. september 2009  Beskæftigelsesankenævnets genvurdering A Kommune traf 19. februar 2009 afgørelse om afslag på sygedagpengerefusion til Arbejdsgiver X.
Begrundelsen var, at da A Kommune ikke rettidigt havde modtaget anmodning om dagpengerefusion var det besluttet at afskrive beløbet for perioden 12.-23. september 2008.
 Nævnet har ændret kommunens afgørelse.
 Nævnet har begrundet afgørelsen med, at Arbejdsgiver X var berettiget til dagpengerefusion for perioden, da refusionskravet var rettidigt anmeldt ved kommunens modtagelse af blanket dp201 12. september 2008 vedrørende første sygefraværsdag 22. august 2008.
 Der var ret til refusion, selvom arbejdsgiver ikke har sendt blanket dp202 til kommunen.
 A Kommune har klaget over nævnets afgørelse.
 I klagen til Ankestyrelsen er det anført, at såfremt blanket dp202 ikke er modtaget har kommunen ikke sygemeldtes bekræftelse på at have modtaget løn i hele sygeperioden. det er endvidere anført, at der ikke kan søges refusion fremadvirkende efter § 59, stk. 5 og at det fremgår af blanket dp201, at der ikke kan anmodes om refusion fremadvirkende.
 Nævnet har ved genvurdering bemærket, at der ikke er fremkommet oplysninger, der kan danne grundlag for en anden afgørelse.
