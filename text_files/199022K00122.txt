Nr LSF 122 Forslag til Lov om udpegning af en opmand i forbindelse med indgåelse af  

 en ny overenskomst om almen lægehjælp efter lov om offentlig sygesikring Fremsat af sundhedsministeren (Ester Larsen) den 1. februar 1991 § 1. Er Sygesikringens Forhandlingsudvalg og Praktiserende Lægers Organisation ikke senest den 1. juni 1991 blevet enige om en overenskomst om vilkårene for almen lægehjælp efter lov om offentlig sygesikring gældende fra den 1. juli 1991, udpeger parterne en opmand, jf. dog stk. 2.
 Stk. 2. Kan Sygesikringens Forhandlingsudvalg og Praktiserende  

 Lægers Organisation ikke blive enige om en opmand, udpeges denne af  

 Højesterets Præsident.
 § 2. Opmanden træffer senest den 30. juni 1991 afgørelse om de  

 spørgsmål, Sygesikringens Forhandlingsudvalg og Praktiserende Lægers  

 Organisation ikke har opnået enighed om, jf. dog stk. 2.
 Stk. 2. Opmanden kan beslutte, at Landsoverenskomsten af 30. marts  

 1976 med senere ændringer mellem Sygesikringens Forhandlingsudvalg og  

 Praktiserende Lægers Organisation om almen lægegerning forlænges for en  

 begrænset periode.
 § 3. En overenskomst om vilkårene for almen lægehjælp efter lov om  

 offentlig sygesikring, indgået senest den 30. juni 1991 mellem Sygesikringens  

 Forhandlingsudvalg og Praktiserende Lægers Organisation, samt afgørelser,  

 truffet af den efter § 1 udpegede opmand, er gyldige uden sundhedsministerens  

 godkendelse i henhold til § 26, stk. 2, i lov om offentlig sygesikring.
 § 4. Udgifterne i forbindelse med opmandens arbejde afholdes af  

 Sygesikringens Forhandlingsudvalg og Praktiserende Lægers Organisation med  

 halvdelen til hver.
 § 5. Loven træder i kraft dagen efter bekendtgørelsen i  

 Lovtidende.
Bemærkninger til lovforslaget Almindelige bemærkninger Praktiserende Lægers Organisation (PLO) opsagde i skrivelse af 21. maj  

 1990 til Sygesikringens Forhandlingsudvalg (SFU) Landsoverenskomsten om almen  

 lægegerning af 30. marts 1976 med senere ændringer med virkning fra den 1.  

 januar 1991. PLO og SFU indgik imidlertid den 21. december 1990 en aftale om  

 forlængelse af overenskomsten indtil den 1. juli 1991.
Folketinget pålagde med vedtagelsen den 28. december 1990 af  

 beslutningsforslag B 5 om almen lægegerning regeringen at godkende aftalen af  

 21. december 1990 mellem SFU og PLO.
Sundhedsministeriet meddelte herefter i  

 skrivelse af 28. december 1990 SFU, at man i henhold til § 26, stk. 2, i lov  

 om offentlig sygesikring kunne godkende aftalen af 21. december 1990 mellem  

 SFU og PLO.
 Regeringen blev med vedtagelsen af B 5 samtidig pålagt senest den 1.  

 februar 1991 at fremsætte et forslag til lov om udpegning af en opmand, der  

 skal træffe afgørelse om de spørgsmål, SFU og PLO ikke senest den 1. juni  

 1991 kan opnå enighed om ved forhandlingerne om en ny overenskomst om  

 vilkårene for almen lægehjælp efter lov om offentlig sygesikring.
Efter § 12, stk. 1, i lov om offentlig sygesikring fastsættes vilkårene  

 for ydelser efter lovens §§ 6, 8 og 9 i overenskomster indgået i henhold til  

 lovens § 26, stk. 2. Heri bestemmes, at SFU på det offentliges vegne indgår  

 overenskomster med organisationer af læger m.fl.
Disse overenskomster er kun  

 gyldige, når de er godkendt af sundhedsministeren.
De overenskomster, der indgås i henhold til de nævnte bestemmelser, skal  

 således efter loven fastlægge vilkårene for borgernes ret til de fleste af  

 sygesikringslovens ydelser.
I praksis indebærer det bl.a., at der i  

 overenskomsterne indgår bestemmelser om lægernes honorarer for de  

 overenskomstomfattede ydelser.
Der er således ikke tale om overenskomster  

 mellem arbejdsgiver og arbejdstager, idet der ikke består et  

 ansættelsesforhold mellem amtskommunerne og de praktiserende læger.
I sygesikringslovens § 27 er der fastsat nærmere bestemmelser vedrørende  

 afgørelse af spørgsmål om fortolkningen af gældende overenskomster.
Der skal  

 således for overenskomster om lægehjælp nedsættes et landssamarbejdsudvalg,  

 der behandler fortolkningsspørgsmål.
Kan landssamarbejdsudvalget ikke opnå  

 enighed, overgår behandlingen til et voldgiftsråd, der består af  

 landssamarbejdsudvalgets medlemmer samt en af parterne uafhængig formand.  

 Voldgiftsrådets afgørelser er bindende for parterne.
Denne model for afgørelser af retstvister er i dag gældende for næsten  

 alle overenskomster om ydelser efter sygesikringsloven.
Loven foreskriver  

 ikke, hvordan interessetvister skal løses, og der er i lovens § 12, stk. 3,  

 taget højde for, hvordan borgerne skal stilles, såfremt der ikke gælder  

 overenskomster om lovens ydelser.
I så fald skal sundhedsministeren fastsætte  

 regler om tilskud til lovens ydelser.
Som det fremgår, er der i lovgivningen grundlag for at skelne mellem  

 interessetvister og retstvister på samme måde, som det kendes på  

 arbejdsmarkedet.
Der er kun få eksempler på, at interessekonflikter på  

 arbejdsmarkedet er løst ved tvungen voldgift, og der er ikke fortilfælde for  

 en sådan fremgangsmåde, når det gælder overenskomster efter  

 sygesikringsloven.
Derimod er der fortilfælde for at fastsætte  

 overenskomstmæssige vilkår ved lov.
Lovforslaget indebærer derfor et brud med den sædvanlige fremgangsmåde for  

 løsning af interessetvister.
Hertil kommer, at beslutningsforslag B 5 ikke  

 indeholder tilkendegivelser, der nærmere kan afgrænse opmandens kompetence.  

 Efter beslutningsforslaget vil opmanden derfor i sine afgørelser alene være  

 begrænset af de regler, der er fastsat i henhold til sygesikringsloven.
 Det må også følge af beslutningsforslag B 5, at opmandens afgørelser ikke  

 efterfølgende skal godkendes af sundhedsministeren i henhold til  

 sygesikringslovens § 26, stk. 2. Det er efter regeringens opfattelse en  

 naturlig konsekvens heraf, at sundhedsministeren heller ikke skal godkende en  

 overenskomst eller dele af en aftale, som SFU og PLO selv bliver enige om.
 Regeringen finder det af flere grunde betænkeligt, at opmanden får en så  

 vidtgående kompetence.
For det første skal en overenskomst mellem SFU og PLO med det gældende  

 lovgrundlag fastlægge væsentlige bestemmelser om borgernes rettigheder, når  

 det gælder almen lægehjælp, eksempelvis regler om valg af læge, lægeskifte  

 m.v.
Det er regeringens opfattelse, at sådanne regler, der er bindende for  

 borgerne, bør fastsættes af sundhedsministeren og amtsrådene, der har det  

 politiske ansvar for tilrettelæggelsen og driften af sundhedsvæsenet.
En  

 sådan forankring af det politiske ansvar er i dag sikret med reglerne om  

 repræsentationen i SFU og sundhedsministerens godkendelsesbeføjelse.
Med den  

 foreslåede opmandsløsning kan der ske en forflygtigelse af det politiske  

 ansvar, hvilket regeringen må tage afstand fra.
For det andet indebærer lovforslaget, at de praktiserende læger, der selv  

 er økonomisk ansvarlige for driften af deres praksis, kan påtvinges at  

 praktisere for den offentige sygesikring på vilkår, de ikke selv har  

 indflydelse på.
Der er således ikke mulighed for, at opmandens afgørelser -  

 som det er tilfældet med forligsmandens mæglingsforslag med hensyn til  

 arbejdsmarkedets overenskomster - kan sendes til urafstemning blandt PLO's  

 medlemmer.
Regeringen kan ikke støtte et så vidtgående indgreb i  

 praktiserende lægers mulighed for at øve indflydelse på vilkårene for  

 praksisdrift.
Det må i den forbindelse tillægges betydning, at bortfaldet af  

 en overenskomst på dette område som nævnt ikke indebærer, at befolkningen  

 afskæres fra at få lægehjælp.
For det tredje har almen praksis væsentlig betydning for det samlede  

 sundhedsvæsens funktion.
Dette taler efter regeringens opfattelse også for,  

 at det bør være de politisk ansvarlige for sundhedsvæsenet, der skal tage  

 stilling til indholdet i en overenskomst for almen praksis.
Selv om beslutningsforslag B 5 efter regeringens opfattelse lægger op til,  

 at opmanden skal have meget vidtgående beføjelser til at træffe afgørelser,  

 er der på baggrund af Folketingets behandling af beslutningsforslaget  

 grundlag for at tilkendegive, hvilke økonomiske rammer opmanden skal tage  

 udgangspunkt i.
Regeringen har således i forbindelse med behandlingen af  

 beslutningsforslag B 5 i et svar til Folketingets Sundhedsudvalg bl.a. anført  

 følgende:
 »Da der ikke i forbindelse med betænkningen fra flertallets side er  

 markeret ønske om at ændre på den traditionelle opmandsfunktion, må det  

 derfor antages, at flertallet forudsætter, at en opmand får bestemte  

 retningslinier for, inden for hvilken økonomisk ramme han kan træffe  

 afgørelse om fornyelse af overenskomsten for almen lægegerning.«.
Regeringen er opmærksom på, at opmanden alene skal træffe afgørelse om  

 spørgsmål, hvorom parterne ikke kan opnå enighed.
Fastlæggelsen af en  

 økonomisk ramme for opmandens afgørelser er derfor samtidig en  

 tilkendegivelse over for parterne.
Regeringen skal derfor foreslå følgende  

 med hensyn til det økonomiske grundlag for de kommende forhandlinger:
 - De overenskomstregler, der har betydning for udviklingen i lægernes  

 personlige indkomst (løn) må udformes, så det sikres, at indkomstudviklingen  

 holdes inden for en ramme, der svarer til den økonomiske værdi af  

 overenskomstresultatet på det øvrige arbejdsmarked.
- Overenskomstens økonomi skal ses i lyset af rammerne for amtskommunernes  

 samlede økonomi.
Indgås der en aftale, der indebærer en gennemgribende  

 modernisering af det overenskomstmæssige grundlag for almen praksis, må den  

 på tilsvarende måde, som det er tilfældet med overenskomsterne om  

 speciallægehjælp og tandlægehjælp, indeholde bestemmelser til sikring af  

 overholdelse af den aftalte økonomiske ramme.
 - Afledte besparelser ved fremtidige overførsler af opgaver fra andre dele  

 af sundhedsvæsenet til almen praksis kan indgå i grundlaget for fastlæggelsen  

 af den økonomiske ramme for en ny overenskomst.
 Det skal understreges, at staten ikke kan kompensere for amtskommunale  

 merudgifter, som følger af en ny overenskomst om almen lægehjælp.
Regeringen skal herudover påpege, at SFU og PLO som led i forberedelsen af  

 overenskomstforhandlingerne har gennemført et omfattende analysearbejde, og  

 der foreligger meget materiale, som efter regeringens opfattelse lægger op  

 til en ønsket modernisering af lægeoverenskomsten.
Der kan bl.a. peges på  

 følgende:
- En forenkling af reglerne for honoreringen af de alment praktiserende  

 læger samtidig med en forbedring af konsultationshonoraret.
Overenskomsten  

 skulle dermed blive lettere at administrere for både lægerne og  

 amtskommunerne, hvilket bl.a. giver mulighed for at reducere  

 administrationsomkostningerne.
- En tilskyndelse til overgang til edb-afregning.
Dette giver både  

 mulighed for besparelser i administrationsudgifterne og en lettere adgang til  

 indførelse af en udbygget og mere tidssvarende registrering af aktiviteten i  

 almen praksis.
Regeringen må i denne forbindelse tillægge det stor betydning,  

 at en udbygget aktivitetsregistrering kan give grundlag for et væsentlig  

 bedre informationssystem vedrørende almen praksis.
Dette vil være til gavn  

 for den enkelte læge, og det vil forbedre mulighederne for en samlet  

 tilrettelæggelse af sundhedsvæsenet.
Udformningen af nye regler for  

 aktivitetsregistrering m.v. i almen praksis skal også sigte mod  

 tilvejebringelse af oplysninger, der kan danne grundlag for en fortsat dialog  

 om udviklingen og tilrettelæggelsen af almen praksis.
 - Der læggges op til en gennemgribende omlægning af lægevagtsordningen,  

 bl.a. ved øget brug af visitationsvagtordninger.
- Forenklingen af honorarsystemet vil samtidig fjerne grundlaget for en  

 del af de bestemmelser om kontrol m.v., som er indeholdt i den gældende  

 overenskomst.
I lyset heraf finder regeringen det væsentligt, at der i en ny  

 overenskomst fastsættes regler, der forpligter overenskomstparterne til at  

 medvirke til overholdelse af aftalte økonomiske rammer.
Dette er på linie  

 med, hvad der i de senere år er aftalt i andre overenskomster om ydelser  

 efter sygesikringsloven.
 - Der er lagt op til en styrkelse af forskningen i almen praksis, og der  

 er ligeledes forslag om sikring af finansieringen af uddannelsesstillinger i  

 almen praksis.
Bemærkninger til lovforslagets enkelte bestemmelser Til § 2 Den udpegede opmand skal efter beslutningsforslag B 5 senest den 30. juni  

 træffe afgørelse om de spørgsmål, SFU og PLO ikke har opnået enighed om  

 senest den 1. juni 1991.
SFU og PLO har forhandlet om en ny overenskomst om almen lægehjælp siden  

 medio 1989, og parterne vil således den 1. juni 1991 have forhandlet i knapt  

 2 år.
Set i dette lys kan det ikke udelukkes, at den udpegede opmand vil  

 kunne få meget vanskeligt ved at overholde den i beslutningsforslag B 5  

 fastsatte tidsfrist for, hvornår opmanden skal træffe sine afgørelser.
Der  

 vil ligeledes kunne opstå betydelige administrative problemer med den  

 praktiske gennemførelse pr. 1. juli 1991 af afgørelser, der træffes den 30.  

 juni 1991. Regeringen skal derfor foreslå, at opmanden om nødvendigt kan  

 træffe beslutning om forlængelse af den gældende overenskomst af 30. marts  

 1976 med senere ændringer for en begrænset periode.
Til § 3 Det foreslås, at en overenskomst mellem Sygesikringens Forhandlingsudvalg  

 og Praktiserende Lægers Organisation, der skal erstatte den opsagte  

 landsoverenskomst af 30. marts 1976 med senere ændringer ikke skal godkendes  

 af sundhedsministeren i henhold til § 26, stk. 2, i lov om offentlig  

 sygesikring.
Opmandens afgørelser skal heller ikke godkendes.
Der henvises i  

 øvrigt til de almindelige bemærkninger.
 Regeringen har ikke hermed taget stilling til spørgsmålet om helt at  

 ophæve bestemmelsen om, at overenskomster om vilkårene for sygesikringslovens  

 ydelser skal godkendes af sundhedsministeren.
