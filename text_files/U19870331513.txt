Nogle medarbejdere (funktionærer) på en færge havde opsat et opslag på  

 opslagstavlen i personalets messe om bord på færgen, indeholdende en kritik  

 af den faste butiksleder i færgens supermarked, der var formuleret i særdeles  

 stærke vendinger.
Inden opslaget blev fjernet af færgens inspektør, havde 7  

 medarbejdere skrevet sig på.
Herefter blev 5 af underskriverne afskediget med  

 varsel efter funktionærlovens § 2, og det blev tilkendegivet dem og de 2  

 øvrige medunderskrivere, der på et tidligere tidspunkt selv havde sagt op, at  

 virksomheden ikke ville gøre brug af deres arbejdskraft i opsigelsesperioden.
Det lagdes til grund, at der allerede forud for udnævnelsen af den  

 pågældende bestyrer havde været konstateret samarbejdsvanskeligheder blandt  

 personalet og Arbejdsretten udtalte, at det var svært at se begrundelsen for  

 den fremsatte kritik.
Under disse omstændigheder fandtes der ikke grundlag  

 for at tilsidesætte ledelsens skøn, hvorefter der med opsætningen af opslaget  

 var skabt en situation, der af hensyn til driften af supermarkedet gjorde det  

 nødvendigt at opsige og suspendere underskriverne på opslaget.
 Ved klageskrift af 18. februar 1986 har Landsorganisationen i Danmark for  

 Handels- og Kontorfunktionærernes Forbund i Danmark indklaget Dansk  

 Arbejdsgiverforening for Butiks- og Kontorvirksomhedernes  

 Arbejdsgiverforening for DSB tax-free shops, Rødby, for Arbejdsretten i  

 anledning af, at den indklagede virksomhed den 25. oktober 1985 med  

 henvisning til »interne samarbejdsvanskeligheder« opsagde 5 af  

 forbundets medlemmer til fratræden med det efter funktionærloven gældende  

 varsel og samtidig fritog de pågældende og yderligere 2 af forbundets  

 medlemmer, der selv havde opsagt deres stillinger, for arbejde i  

 opsigelsesperioden.
 Klagerne, der gør gældende, at opsigelsen og suspensionen af de pågældende  

 må anses som en reaktion mod disses kritik af en arbejdsleder og således ikke  

 kan anses begrundet i driftsmæssige hensyn, har nedlagt påstand om, at  

 opsigelsen, respektive suspensionen, af de 7 ansatte den 25. oktober 1985 var  

 overenskomststridig, og at indklagede, DSB tax-free shops, Rødby, tilpligtes  

 til Handels- og Kontorfunktionærernes Forbund i Danmark at betale en efter  

 rettens skøn fastsat bod.
 De indklagede har påstået frifindelse og har til støtte herfor gjort  

 gældende, at opsigelsen og suspensionen af de pågældende medarbejdere, der  

 alle var beskæftiget i supermarkedet ombord i M/F »Danmark«, alene  

 var begrundet i driftsmæssige hensyn.
 Sagens nærmere omstændigheder er efter det oplyste følgende:
 Et par dage forud for opsigelserne den 25. oktober 1985 havde nogle af  

 medarbejderne i supermarkedet ombord i M/F »Danmark« sat følgende  

 opslag op på opslagstavlen i personalets messe ombord på færgen:
»Vi kan ikke samarbejde med Karen Bagge, vi glæder os alle til hendes  

 fridage, i det sidste halve år er det blevet utåleligt, der er ingen  

 arbejdsglæde, og der er blevet en negativ holdning til vores arbejde, der gør  

 arbejdet på »Danmark« til en pine.
Vi vil foreslå, at  

 »Danmark« som et forsøg skal prøve at sejle uden butiksleder, så  

 kunne butikslederens ansvar og løn fordeles mellem de fastansatte, vi har jo  

 holdledere, og det fungerer godt, og inspektørene vi kan henvende os til,  

 hvis og når vi har brug for dem.
Vi ved jo alle, at hvis man har ansvar og  

 medbestemmelse, får man interesse, og med interesse kommer glæden ved  

 arbejdet, så har vi den positive holdning til arbejdspladsen, vi savner så  

 meget.' Under teksten i opslaget var afsat plads til, at de medarbejdere, som var  

 enige i kritikken af butikslederen Karen Bagge og forslaget om at sejle uden  

 butiksleder, kunne skrive sig på.
Den 24. oktober 1985, da opslaget blev  

 fjernet af inspektøren og afleveret til virksomhedens direktør Bent Tornager,  

 havde 7 medarbejdere skrevet sig på.
Efter et møde samme dag mellem ledelsen  

 og afdelingssekretær i Handels- og Kontorfunktionærernes Forbunds Maribo  

 afdeling Tommy Romme samt tillidsrepræsentant Lizzi Poulsen blev 5 af  

 underskriverne den følgende dag opsagt med varsel efter funktionærlovens § 2,  

 og det blev samtidig tilkendegivet dem og de øvrige to underskrivere, som på  

 et tidligere tidspunkt selv havde sagt op, at virksomheden ikke ville gøre  

 brug af deres arbejdskraft i opsigelsesperioden.
I opsigelsesskrivelserne  

 motiveredes opsigelserne som nævnt med »interne  

 samarbejdsvanskeligheder«.
 Opsigelsen og suspensionen af de pågældende medarbejdere blev drøftet ved  

 et organisationsmøde den 13. december 1985, uden at enighed kunne opnås.  

 Sagen blev derefter forhandlet ved et fællesmøde den 10. februar 1986. I  

 referatet fra mødet hedder det blandt andet:
 »Fra LOs side gjorde man gældende, at der forelå en  

 overenskomststridig handling, idet afskedigelserne måtte anses for en  

 uberettiget reaktion på, at de pågældende havde klaget over en arbejdsleder.
 Fra arbejdsgiverside bestred man at have handlet overenskomststridig og  

 gjorde gældende, at de stedfundne afskedigelser havde været nødvendige af  

 driftsmæssige hensyn.
Fra arbejdstagerside tog man forbehold om at indbringe sagen for  

 Arbejdsretten.« Ifølge de indklagedes svarskrift er der ansat ca. 30 medarbejdere i  

 supermarkedet ombord i M/F »Danmark«, hvor der inden for  

 landsoverenskomstens område beskæftiges i alt 65-70 medarbejdere.
 For Arbejdsretten er der afgivet forklaring af vidnerne Jonna Puggaard,  

 tillidsrepræsentant Lizzi Poulsen, afdelingssekretær Tommy Romme, sekretær i  

 HK Hans Tybring og direktør Bent Tornager.
Jonna Puggaard, der er en af de afskedigede medarbejdere, har forklaret,  

 at hun blev ansat i supermarkedet i august 1977. De ansatte her er stort set  

 alle beskæftiget som kassedamer, men hjælper dog også ind imellem med at  

 fylde op på hylderne.
Karen Bagge blev ansat i foråret 1977 og blev efter  

 nogen tids forløb en af holdlederne, der fungerer som bindeled mellem  

 personalet og ledelsen.
Senere - vistnok i foråret 1985 - blev Karen Bagge  

 butiksleder i supermarkedet ombord i M/F »Danmark«.
Butikslederens  

 opgave er at sørge for, at varerne er til stede.
Hun udskriver ordresedler og  

 lignende, men har ingen funktioner med hensyn til ansættelse af personale  

 osv., der ordnes direkte fra personalekontoret.
Baggrunden for opsættelsen af  

 opslaget i personalemessen var utilfredshed med Karen Bagge.
Alle var  

 utilfreds med hende.
Det var hele hendes væsen, man var utilfreds med.
Fra at  

 være kollega talte hun nu som butiksleder »ned« til dem.
Hendes  

 arbejde var der derimod intet at udsætte på.
Hun var tværtimod meget dygtig.  

 Opslaget blev sat op på opslagstavlen i personalemessen, som benyttes i  

 spisepauserne, og hvor der ikke kommer andre end personalet fra  

 supermarkedet.
Meningen var, at opslaget skulle have hængt på tavlen i 8-10  

 dage, således at alle på de forskellige hold havde haft mulighed for at  

 skrive sig på, hvis de ønskede det.
Derefter ville man have bedt  

 tillidsrepræsentanten om et møde med hende og Karen Bagge for at få talt ud  

 om tingene.
Opslaget blev imidlertid taget ned efter et par dages forløb.
Når  

 man som et forsøg foreslog at sejle uden butiksleder, skyldtes det, at  

 holdledersystemet fungerer udmærket og efter de ansattes mening overflødiggør  

 en butiksleder.
Tillidsrepræsentant Lizzi Poulsen har forklaret, at hun blev ansat i  

 supermarkedet i 1980 og blev valgt som tillidsrepræsentant i marts 1985. Hun  

 blev - desværre - først på et senere tidspunkt bekendt med det opslag, som  

 nogle af de ansatte havde sat op, og det var ikke forud nævnt over for hende,  

 at der var problemer.
Under det møde med ledelsen, hvor man drøftede, hvad  

 der skulle ske med de medarbejdere, som havde skrevet sig på opslaget, har  

 hun ikke givet udtryk for, at de burde afskediges, men har nok sagt, at de  

 skulle have en advarsel.
Afdelingssekretær Tommy Romme har forklaret, at han sammen med Lizzi  

 Poulsen deltog i det møde med ledelsen, hvor man drøftede opslaget og  

 konsekvenserne for de medarbejdere, som havde skrevet sig på.
Han fandt det  

 ikke særlig heldigt, at medlemmerne i en samarbejdssituation havde handlet på  

 denne måde.
De burde i stedet have anmodet om at få problemerne behandlet i  

 samarbejdsudvalget.
På direktør Tornagers spørgsmål om, hvordan han så på  

 det, foreslog vidnet, at der blev givet de pågældende medarbejdere en  

 henstilling, eventuelt i form af en skriftlig henstilling.
Det ville direktør  

 Tornager imidlertid ikke høre tale om og anførte, at der måske ligefrem var  

 grundlag for at bortvise de pågældende.
Det protesterede vidnet imod,  

 hvorefter direktør Tornager erklærede, at de så ville blive afskediget med  

 varsel efter funktionærloven.
Hverken vidnet eller Lizzi Poulsen har givet  

 tilslutning til, at de pågældende medarbejdere blev afskediget.
Det var  

 imidlertid ikke muligt for dem at komme videre under dette møde, som vidnet  

 opfattede som rent orienterende.
Han tog derfor det forbehold, at han måtte  

 høre sagen også fra medlemmernes side, og at de derefter måtte have et nyt  

 møde.
 Sekretær Hans Tybring har forklaret, at han har deltaget i de afholdte  

 organisations- og fællesmøder, og at der ikke herunder er fremkommet noget,  

 der kunne tydes sådan, at der lokalt havde været enighed om, at de pågældende  

 medarbejdere måtte afskediges.
Direktør Bent Tornager har forklaret, at Karen Bagge blev ansat i  

 supermarkedet i 1978 og i 1984 blev midlertidig butiksleder, vekslende mellem  

 de forskellige færger på overfarten.
Fra maj 1985 blev hun fast butiksleder  

 på M/F »Danmark«, hvor der - i modsætning til de øvrige færger -  

 var problemer netop i supermarkedet, som man mente, Karen Bagge var den bedst  

 egnede til at klare.
Problemerne, der skyldtes en  

 »græsrodsbevægelse« ombord på »Danmark«, og som gradvist  

 gennem ca. 1 1/2 år var blevet større og større, bevirkede, at en del af  

 personalet havde bedt om at blive flyttet til andre færger, ligesom man havde  

 haft reklamationer fra kunder, der klagede over dårlig service.
Disse  

 problemer har man ikke længere, og der er nu ro på arbejdspladsen.
Det var  

 inspektøren, som opdagede opslaget på opslagstavlen i personalemessen, som  

 han fører tilsyn med.
Da vidnet havde læst opslaget, vurderede han det sådan,  

 at de pågældende medarbejdere ligesom havde taget eller ønskede at tage  

 ledelsen i egen hånd, hvilket han af hensyn til overholdelsen af  

 forpligtelserne over for DSB ikke fandt at kunne acceptere.
Han tog straks en  

 drøftelse af situationen med tillidsrepræsentant Lizzi Poulsen og  

 afdelingssekretær Tommy Romme.
På hans spørgsmål om, hvad de ville gøre i  

 hans sted, svarede Lizzi Poulsen, at hun - hvis hun havde siddet i hans stol  

 - ville fyre de mennesker.
Man havde drøftet, om der var grundlag for at  

 bortvise de pågældende, men efter samråd med driftschefen besluttede vidnet  

 at afskedige dem med varsel efter funktionærloven.
Stillingerne blev straks  

 efter opslået ledige og besat med nye folk.
Til støtte for påstandene har klagerne nærmere anført, at det efter  

 bevisførelsen må anses for godtgjort, at opsigelsen og suspensionen af de 7  

 medarbejdere ikke var begrundet i driftsmæssige hensyn, men er udtryk for, at  

 man fra ledelsens side har ønsket at skaffe sig ro, ikke ved at løse de  

 opståede samarbejdsproblemer, men ved at anvende en form for kollektiv  

 afstraffelse over for de pågældende medarbejdere.
Det må vel medgives, at det  

 var en uheldig fremgangsmåde, medarbejderne valgte for at give deres  

 utilfredshed med arbejdslederen til kende.
Men i betragtning af, at direktør  

 Tornager valgte at distancere sig fra problemerne og at overlade disse til  

 Karen Bagge, der netop ikke var egnet til at løse dem, kunne man næppe  

 forvente anden reaktion fra personalets side.
På grund af arbejdet i  

 skiftehold var man nødt til at kommunikere skriftligt med hinanden, og den  

 »næse«, man ville give arbejdslederen, holdt man inden for egne  

 rammer, idet opslaget blev sat op i personalemessen, hvortil der alene er  

 adgang for de ansatte.
Gennem opsigelsen og suspensionen af de 7  

 underskrivere har man valgt at lægge ansvaret for samarbejdsvanskelighederne  

 på det underordnede personale og har på denne måde villet gengælde dettes  

 lidt uheldige fremgangsmåde på en måde, som bevirker, at opsigelsen og  

 suspensionen får karakter af et kampskridt fra virksomhedens side.
De indklagede har bestridt, at opsigelserne, der skete med varsel efter  

 funktionærloven, er udtryk for, at man fra virksomhedens side har ønsket at  

 anvende kollektive kampskridt i anledning af den episode, som udløste  

 opsigelserne. Årsagen til disse var de bestående samarbejdsvanskeligheder  

 mellem Karen Bagge og en del af personalet, hvis utilfredshed med Karen Bagge  

 formentlig alene skyldtes misundelse og ikke kan lægges Karen Bagge til last.  

 Hun var blevet udpeget til butiksleder, fordi hun efter ledelsens opfattelse  

 var den rigtige person med den myndighed, som var nødvendig for at lede  

 personalet.
De opståede samarbejdsvanskeligheder gav problemer med hensyn til  

 kundebetjeningen, problemer, som let kunne eskalere, hvis der ikke blev  

 grebet ind.
De foretagne opsigelser var derfor nødvendige ud fra  

 driftsmæssige hensyn.
Hvad de afskedigede medarbejdere ønskede, var ikke en  

 ny butiksleder, men at fordele dennes arbejde og - ikke mindst - løn mellem  

 sig.
Opslaget var udtryk for en sådan illoyalitet fra en del af personalet,  

 at det havde været berettiget at bortvise de pågældende.
Når man fra  

 ledelsens side valgte at afskedige dem med sædvanligt varsel, men samtidig  

 fritog dem for arbejde i opsigelsesperioden, er dette også udryk for, at  

 alene hensynet til at skabe ro og bedre samarbejde har været afgørende for  

 virksomheden, da man foretog opsigelsen og suspensionen.
 Arbejdsretten skal udtale:
Efter bevisførelsen lægges det til grund, at der allerede forud for  

 udnævnelsen i maj 1985 af Karen Bagge til fast butiksleder af supermarkedet  

 ombord i M/F »Danmark« var konstateret samarbejdsvanskeligheder  

 blandt personalet, som havde medført såvel ønske om forflyttelse til andre  

 færger fra en del af personalet som klager fra supermarkedets kunder over  

 dårlig service.
Efter det foreliggende fortsatte samarbejdsvanskelighederne  

 efter Karen Bagges tiltræden som leder, og efter få måneders forløb  

 resulterede de i et opslag i personalemessen, indeholdende blandt andet en  

 kritik af Karen Bagge i særdeles stærke vendinger - en kritik, som det efter  

 den af Jonna Puggaard afgivne forklaring kan forekomme svært at se  

 begrundelsen for.
 Under disse omstændigheder findes der ikke grundlag for at tilsidesætte  

 det af ledelsen udøvede skøn, hvorefter der med opsætningen af det omhandlede  

 opslag var tilvejebragt en situation, der gjorde det nødvendigt af hensyn til  

 driften af supermarkedet at opsige og suspendere de medarbejdere, der som  

 underskrivere på opslaget måtte formodes at være initiativtagere til dette  

 eller i hvert fald at støtte den heri fremførte kritik på en måde, som ville  

 gøre et fortsat samarbejde med butikslederen umuligt.
 Efter det anførte tages de indklagedes frifindelsespåstand til følge.
 T h i k e n d e s f o r r e t :
 De indklagede, Dansk Arbejdsgiverforening for Butiks- og  

 Kontorvirksomhedernes Arbejdsgiverforening for DSB tax-free shops, Rødby,  

 frifindes i denne sag.
 I sagsomkostninger skal Landsorganisationen i Danmark betale 2.000 kr. til  

 Arbejdsretten.
 (* 1) Henvisninger: Per Jacobsen s. 328 (note 192), Hasselbalch  

 Kollektivarbejdsretten s.146, Højesteretsdom af 20. maj 1970, Ugeskrift for  

 Retsvæsen 1970, s.502.
