Straksafskrivning Reference:
SL § 6 LV 1998 E.K.2.4.
A klagede for indkomståret 1994 over, at skatteankenævnet ikke  

 havde godkendt straksfradrag, fradrag for vedligeholdelsesudgifter samt  

 arbejdsløn under ombygning.
For indkomståret 1995 klagede han  

 over, at selvangivet vedligeholdelsesfradrag ikke var godkendt fuldt ud.
 Klageren havde regnskabsår 1/10 til 30/9.
 Skatteankenævnet havde som begrundelse for de foretagne  

 ansættelser bl.a. anført, at ombygningen af ejendommen B  

 måtte ses som et samlet projekt, der først var afsluttet i  

 regnskabsperioden 1/10 1994 - 30/9 1995. For så vidt angik fradrag for  

 vedligeholdelse anførte nævnet, at Ligningsrådets  

 anvisninger vedrørende fradrag for vedligeholdelsesudgifter på  

 udlejningsejendomme ikke kunne tage udgangspunkt i en skønnet  

 lejeindtægt vedrørende en ejendom, der udelukkende benyttedes af  

 klageren selv.
 Klagerens revisor påstod over for Landsskatteretten, at de  

 selvangivne fradrag blev godkendt og anførte til støtte herfor  

 følgende:
"Uenigheden vedrører løbende renoveringsarbejder efter  

 købet af ejendommen.
Der er i al væsentlighed tale om reparation  

 af murværk, træværk, tag, gulv, kloakanlæg og  

 omlægning af belægningssten på pladser omkring bygningen.  

 Den eneste bygningsændring, der er foretaget, er ændring af  

 kontor og udstillingslokaler til en lejlighed.
Behandlingen af denne  

 ombygning er der ingen uenighed om.
 Uenigheden består herefter alene vedrørende to forhold:
 Vi skal vedrørende de to forhold anføre:
ad 1 Der er ikke tale om en ombygning, men enkeltstående  

 renoveringsarbejder på forskellige bygningsdele der hver for sig, kan  

 stå alene, og som vor kunde har ladet udføre efter  

 rådslagning med forskellige håndværksmestre, murer,  

 tømrer, elektriker osv.
Bygningen har hele tiden været anvendt  

 efter formålet, og driften har alene været udsat for  

 småforstyrrelser.
Den af skatteankenævnet anførte  

 ibrugtagningstilladelse vedrører alene ombygning af kontor, og  

 udstillingslokale til lejlighed, og den selvangivne skattemæssige  

 behandling heraf er der ingen uenighed om.
Det er derfor vor opfattelse, at  

 renoveringsarbejderne kan indgå i afskrivningsgrundlaget og danne  

 grundlag for straksafskrivninger, efterhånden som de enkeltvis er  

 færdiggjort svarende til det selvangivne.
ad 2 I ligningsvejledningen er der for nyerhvervede udlejningsejendomme i  

 de første 3 år anvist en praktisk håndterbar regel for  

 istandsættelsesudgifter.
En sådan praktisk regel må  

 være udtryk for, at der vil kunne godkendes en vis del af  

 istandsættelsesudgifter som fradragsberettigede  

 vedligeholdelsesudgifter, også i de 3 første år efter  

 anskaffelse af bygninger, der anvendes til næringsformål.
Det  

 betyder, at såfremt man ikke kan foretage det praktisk  

 håndterbare skøn med udgangspunkt i en lejeindtægt,  

 så må skønnet udøves på anden vis.
Dette har  

 skatteankenævnet ikke gjort noget forsøg på.
Man kunne i  

 det mindste have foretaget besigtigelse af ejendommen.
Det må vel  

 være en del af meningen med lokale nævn i det skattemæssige  

 ankesystem.
I den selvangivne indkomst er der i 1994 fratrukket kr. 46.957  

 som vedligeholdelsesudgifter ud af en samlet renoveringsudgift på kr.  

 411.431 og i 1995 kr. 14.380 af kr. 14.380. Når der tages hensyn til  

 karakteren af de udførte renoveringsarbejder, forekommer det  

 selvangivne fradrag for vedligeholdelsesudgiften at være yderst  

 beskedent." Repræsentanter for Landsskatteretten havde den 20. oktober 1999 besigtiget ejendommen.
Det var herunder supplerende oplyst, at ejendommen, der var nedslidt  

 før erhvervelsen, blev taget i brug straks efter overtagelsen den 1/4  

 1994 og derefter i løbet af foråret og sommeren løbende  

 renoveret ved bl.a. maling, reparationer af tagbelægning og  

 beklædning af garager med stålplader og isolering samt indretning  

 af et pladeværksted og en lejlighed.
Udgiftsposten vicevært  

 omfattede arbejder udført af en ansat arbejdsmand i forbindelse med  

 renoveringen.
 Landsskatteretten måtte efter de foreliggende oplysninger  

 lægge til grund, at klageren ved skøde af 2/6 1994 med  

 overtagelse pr. 1/4 1994 erhvervede ejendommene B og C fra et konkursbo.  

 Efter købet foretog klageren en ombygning og forbedring af ejendommen  

 B, hvor der blev indrettet en lejlighed til sønnen, der blev tilmeldt  

 adressen fra den 25/4 1994.
 For regnskabsåret 1993/94 var i driftsregnskabet under udgifter  

 vedrørende forretningsejendomme udgiftsført 57.859 kr. som  

 vedligeholdelse og i skatteregnskabet foretaget straksafskrivning på  

 forretningsejendom med 26.803 kr.
 Klagerens revisor havde efterfølgende opgjort fradraget for  

 vedligeholdelse for 1993/94 således:
Vicevært 9.457 kr.
 vedligeholdelse iøvrigt - ansat til 25 % en anslået samlet  

 årlig lejeindtægt på 150.000 kr.
 37.500 kr.
vedligeholdelse i alt 46.957 kr.
 For 1994/95 var udgifterne til vedligeholdelse opgjort til 14.380 kr.
 De af revisor foretagne opgørelser var lagt til grund for  

 ansættelserne.
 Landsskatteretten måtte efter de foreliggende oplysninger være  

 enig med skatteankenævnet i, at der havde foreligget et samlet  

 renoveringsarbejde efter ejendommens overtagelse på tvangsauktion, men  

 fandt det efter det oplyste godtgjort, at de pågældende arbejder  

 stort set havde været færdige ved regnskabsårets  

 udløb den 30/9 1994.
 Retten kunne derfor godkende, at der foretoges straksfradrag som  

 påstået.
 Ansættelsen for 1994 blev nedsat med 26.803 kr.
 For så vidt angik fradragene for vedligeholdelse var retten enig med  

 nævnet i, at klageren i det foreliggende tilfælde, hvor han selv  

 for størstedelens vedkommende benyttede bygningerne til  

 erhvervsmæssig brug i sin pladevirksomhed samt til udlejning til  

 autotilbehør og beboelse for sin søn, ikke kunne anvende de af  

 Ligningsrådet fastsatte særlige regler for nyerhvervede  

 boligejendomme bortset fra perioden i 1994/95, hvor ejendommens boligdel fra  

 den 1/11 1994 var udlejet til boligformål.
Der var derved henset til ordlyden af ligningsvejledningen afsnit E.
K.  

 2.4, der alene omhandlede udlejede en- og tofamilieshuse og  

 udlejningsejendomme, hvilket efter rettens opfattelse måtte  

 vedrøre beboelsesejendomme, men ikke industriejendomme og  

 produktionsbygninger.
 Da retten i øvrigt ikke fandt, at der var grundlag for at  

 tilsidesætte skatteankenævnets vurdering, hvorefter der ikke  

 havde været tale om udgifter til vedligeholdelse i 1993/94, blev  

 ansættelserne på dette punkt stadfæstet.
