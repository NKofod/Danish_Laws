Cirkulære om mulighed for at yde fastholdelsesbonus i forbindelse med flytning af institutioner som led i regeringens udspil "Bedre Balance" (Til samtlige ministerier mv.) Finansministeriet, Moderniseringsstyrelsen og centralorganisationerne har indgået vedlagte aftale af 17. februar 2016 om mulighed for at yde fastholdelsesbonus i forbindelse med flytning af institutioner som led i regeringens udspil "Bedre Balance".
Moderniseringsstyrelsen, den 17. februar 2016 Carsten Holm - Aftale om mulighed for at yde fastholdelsesbonus i forbindelse med flytning af institutioner som led i regeringens udspil "Bedre Balance" - § 1. Ansættelsesmyndigheden kan til en ansat bevilge en fastholdelsesbonus, som kommer til udbetaling, hvis den pågældende 1. forbliver i stillingen og dermed udskyder sin fratræden, indtil denne flyttes til det nye tjenestested eller indtil et nærmere fastsat tidspunkt forinden eller 2. forbliver i stillingen efter dennes flytning til det nye tjenestested og udskyder sin fratræden indtil et nærmere aftalt tidspunkt eller til efter et nærmere aftalt tidspunkt.
 § 2. Fastholdelsesbonus efter § 1 kan kun anvendes i forbindelse med geografisk flytning af hele eller dele af en institution som led i regeringens udspil "Bedre Balance" (oktober 2015), og kun hvor ansættelsesmyndigheden vurderer, at der er et særligt driftsmæssigt behov for at kunne fastholde centrale kompetencer eller medarbejdere i institutionen.
 § 3. Aftalen har virkning fra den 11. februar 2016.
