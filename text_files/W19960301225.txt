 Medlemmet anførte på ledighedserklæring, at medlemmet pr. 31.
december 1994 var udtrådt af en virksomhed, der fortsattes af  

 medlemmets mand.
Det drejede sig om en konsulentvirksomhed, hvor medlemmets  

 arbejdsopgaver bestod i sekretærarbejde.
Virksomheden var beliggende ved  

 medlemmets bopæl i Århus.
 Medlemmets udtræden skete i forbindelse med, at der blev indgået  

 aftale om overdragelse af virksomheden til en konsulent i København.  

 Virksomheden skulle således overdrages over en periode på 2 1/2 år, men  

 straks flytte til København.
 Direktoratet fandt, at medlemmet ikke kunne anses for ledig i  

 forbindelse med sin udtræden.
 Direktoratet henviste til arbejdsløshedsforsikringslovens § 57, stk.
 1 og 3, samt til § 2, stk. 1, og § 4, stk. 1, nr. 2 og nr. 3, litra b,  

 i bekendtgørelse nr. 853 af 19. oktober 1992 om ophør med udøvelse af  

 selvstændig virksomhed som hovedbeskæftigelse med vejledning.
Direktoratet lagde vægt på, at medlemmets arbejdsfunktioner fortsat  

 bestod, blot nu i København.
Endvidere lagde direktoratet vægt på, at der  

 ikke var tidsmæssig sammenhæng mellem medlemmets udtræden og overdragelsen af  

 virksomheden.
Endelig lagde direktoratet vægt på, at medlemmets  

 arbejdsfunktioner ikke blev overtaget af anden arbejdskraft i virksomheden,  

 men af arbejdskraft ansat i den anden konsulents virksomhed i København.
 Ankenævnet fandt, at medlemmet var ophørt den 1. januar 1995.
 Ankenævnet henviste til arbejdsløshedsforsikringslovens § 57, stk. 3,  

 samt til § 2, stk. 2, i bekendtgørelse nr. 853 af 19. oktober 1992 om ophør  

 med udøvelse af selvstændig virksomhed som hovedbeskæftigelse.
 Ankenævnet lagde vægt på, at medlemmet på grund af den fysiske  

 flytning af virksomheden var afskåret fra at deltage i virksomhedens drift.
Ved ledighedserklæring meldte medlemmet sig ledig efter ophør med udøvelse  

 af selvstændig virksomhed.
Det fremgik af ledighedserklæringen, at medlemmets  

 sidste arbejdsdag var den 31. december 1994, og at virksomheden fortsattes af  

 medlemmets mand.
Af erklæring om omfanget af arbejdet i virksomheden fremgik det, at  

 virksomheden beskæftigede sig med rådgivning af inden- og udenlandske  

 virksomheder i ledelse og management.
Det fremgik endvidere, at medlemmets  

 arbejdsopgaver bestod i almindeligt sekretærarbejde, og at virksomheden havde  

 2 ansatte udover medlemmet og medlemmets mand.
 Kassen meddelte medlemmets afslag på medlemmets anmodning om dagpenge.
 Kassen lagde vægt på, at medlemmets arbejdsfunktioner i virksomheden ikke  

 var bortfaldet, men fortsat bestod, at der ikke p.t. var sket et ejerskifte i  

 virksomheden, og at der ikke var ansat en anden person på grund af  

 virksomhedens behov for særlige faglige kvalifikationer.
Revisionsfirmaet, der klagede på medlemmets vegnem, anførte, at medlemmets  

 mand ønskede at afhænde virksomheden inden for en kortere årrække.  

 Virksomhedens rådgivning var sket efter en særlig metode, Adizes, og krævede  

 klassificering fra hovedkontoret i Los Angeles, USA.
Da der i Danmark -  

 udover medlemmets mand - kun var en konsulent, der var klassificeret, var  

 denne således den eneste, der kunne fortsætte virksomheden.
Det var derfor aftalt, at konsulenten, der boede i Nordsjælland, i løbet  

 af få år skulle overtage virksomheden.
Der blev pr. 1. januar 1995 åbnet et  

 nyt kontor i København, hvor medlemmets tidligere arbejde nu blev varetaget  

 af personale fra konsulentens virksomhed.
Kontoret på ægteparret  

 privatadresse var derfor lukket og personalet fratrådt.
 På denne baggrund fandt Revisionsfirmaet, at medlemmets arbejdsfunktioner  

 var bortfaldet mere end midlertidigt, jf. § 4, stk. 1, nr. 2, i  

 bekendtgørelse nr. 853 af 19. oktober 1992 om ophør med udøvelse af  

 selvstændig virksomhed som hovedbeskæftigelse.
Medlemmet anførte, at medlemmets mands virksomhed nu var i København, og  

 at det derfor var umuligt for medlemmet at arbejde der, da medlemmet boede i  

 Århus.
Medlemmet var i øvrigt meget utilfreds med kassens behandling af  

 medlemmet.
Medlemmet var blevet indmeldt på kassens opfordring og havde  

 betalt i mange år uden at få noget ud af det.
Revisionsfirmaet anførte, at det var korrekt, at der ikke var ansat en ny  

 person til udelukkende at varetage medlemmets arbejdsfunktioner.
Disse  

 funktioner varetoges nu af personale fra konsulentens virksomhed.
Der var dog  

 ansat en sekretær.
Dette dokumenteredes ved kopi af ansættelsesaftale,  

 hvorefter sekretæren var blev ansat som sekretærvikar i perioden 1. oktober  

 1994 - 31. marts 1995.
 Revisionsfirmaet anførte endvidere, at det havde været absolut nødvendigt  

 at flytte kontoret til København, da konsulenten ønskede dette, og  

 konsulenten var den eneste, der kunne drive virksomheden videre.
Af notat fremgik det, at der var aftalt en overdragelse af virksomheden  

 til konsulenten.
Overdragelsen - i realiteten overdragelsen af medlemmets  

 mands kunder - skulle finde sted løbende i perioden 1. januar 1995 - 30. juni  

 1997. Herfor skulle konsulenten betale 564.000 kr. over 30 måneder.
 Af udateret sikkerhedsstillelsesaftale fremgik det, at medlemmets mands  

 virksomhed i forbindelse med salget af virksomheden gav Jyske Bank transport  

 i tilgodehavende hos konsulenten til sikkerhed for virksomhedens gæld til  

 banken.
 Endelig fremgik det af invitation til seminar den 5. juli 1995, at både  

 medlemmets mand og konsulenten står som indbydere, og at virksomhedens  

 adresse i København.
 Direktoratet tiltrådte kassens afgørelse.
 Ankenævnet fandt, at medlemmet må anses for ophørt med udøvelse af  

 selvstændig virksomhed den 1. januar 1995.
 Ankenævnet henviste til arbejdsløshedsforsikringslovens § 57, stk. 3, samt  

 til § 2, stk. 2, i bekendtgørelse nr. 853 af 19. oktober 1992 om ophør med  

 udøvelse af selvstændig virksomhed som hovedbeskæftigelse.
 Ankenævnet lagde vægt på, at den fysiske flytning af virksomheden fra  

 Århus til København har afskåret medlemmet fra at deltage i virksomhedens  

 drift.
 Ankenævnet ændrede direktoratets afgørelse.
