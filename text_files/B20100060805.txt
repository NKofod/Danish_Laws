Bilag 1 Bekendtgørelse om uddannelsen til professionsbachelor som skov- og landskabsingeniør I medfør af § 22 i lov nr. 207 af 31. marts 2008 om erhvervsakademiuddannelser og professionsbacheloruddannelser fastsættes:
§ 1. Formålet med uddannelsen til professionsbachelor som skov- og landskabsingeniør er at kvalificere den uddannede til selvstændigt at tilrettelægge, gennemføre, kvalitetssikre og lede planlægnings-, tilsyns-, drifts- og plejeopgaver inden for skovbrug og naturforvaltning samt at kunne udvikle, formidle og markedsføre områderelaterede projekter, produkter og serviceydelser.
Arbejdsområderne er skove, det åbne land og bynære grønne områder både i offentligt og i privat eje.
 Stk. 2. Den uddannede skal have viden, færdigheder og kompetencer som angivet i bilag 1.
 § 2. Uddannelsen, der er en fuldtidsuddannelse, er normeret til 240 ECTS-point. 60 ECTS-point svarer til en fuldtidsstuderendes arbejde i 1 år.
Stk. 2. Uddannelsen giver den uddannede ret til at anvende titlen professionsbachelor som skov- og landskabsingeniør.
Den engelske titel er Bachelor of Forest and Landscape Engineering.
 Stk. 3. Uddannelsens engelske betegnelse er Bachelors Degree Programme in Forest and Landscape Engineering.
 § 3. Uddannelsen består af:
 1) Obligatoriske uddannelseselementer med et samlet omfang på 150 ECTS-point.
 2) Praktik med et samlet omfang på 45 ECTS-point.
 3) Valgfri uddannelseselementer, der for den enkelte studerende har et samlet omfang på 30 ECTS-point.
 4) Bachelorprojekt på 15 ECTS-point.
 Stk. 2. Uddannelsens obligatoriske elementer tilrettelægges inden for følgende kerneområder:
 1) Skov- og landskabselementernes udvikling og økologi (jord, vand, planter og klima).
 2) Driftsøkonomi og plangrundlag knyttet til drift af skov-, natur- og landskabsområder.
 3) Skovdrift, herunder metodevalg og teknik ved anlæg, pleje og høst til såvel produktive som ikke produktive formål.
 4) Pleje og drift af natur- og landskabsområder samt bynære grønne områder, herunder metodevalg og teknik til områdernes bevarelse og retablering.
 5) Registrering og behandling af arealdata under anvendelse af geografiske informationssystemer (GIS).
 6) Erhvervs- og naturforvaltningsjura.
 7) Virksomhedsledelse omfattende kommunikation, samarbejde, organisation, innovation, markedsføring og rådgivning.
 8) International naturforvaltning omfattende internationale relationer samt udviklingsproblematikker i udviklingslande og lande under økonomisk omstilling.
 § 4. For uddannelsen gælder de regler om professionsbacheloruddannelser, der er fastsat i bekendtgørelse om erhvervsakademiuddannelser og professionsbacheloruddannelser, herunder regler om formål, niveau, videngrundlag, praktik, indhold og tilrettelæggelse, varighed og struktur, adgang, lærerkvalifikationer, prøver og eksamen, studieordning og merit.
§ 5. Undervisningsministeriet kan tillade fravigelse af bekendtgørelsen som led i forsøg.
Ved forsøg fastsættes samtidig forsøgets varighed og rapporteringsform.
 Stk. 2. Ministeriet kan dispensere fra bekendtgørelsen, når det findes begrundet i usædvanlige forhold.
 § 6. Bekendtgørelsen træder i kraft den 9. juni 2010 og har virkning for studerende, der påbegynder uddannelsen den 1. august 2010 eller senere.
 Stk. 2. Samtidig ophæves bekendtgørelse nr. 535 af 27. juni 2002 om uddannelsen til skov- og landskabsingeniør.
 Stk. 3. Uddannelsesinstitutionen kan tilrettelægge overgangsordninger, således at studerende, der følger uddannelsen efter de tidligere regler, jf. stk. 2, kan fuldføre uddannelsen efter reglerne i denne bekendtgørelse.
Undervisningsministeriet, den 4. juni 2010 P.M.V.Torben Kornbech RasmussenAfdelingschef / Jette Skovbjerg Bilag 1 Mål for læringsudbytte for uddannelsen til professionsbachelor som skov- og landskabsingeniør Mål for læringsudbyttet omfatter den viden, de færdigheder og kompetencer, som en skov- og landskabs­ingeniør skal opnå i uddannelsen.
Viden Den uddannede har viden om 1) anvendt praksis inden for skovbrugets produktioner samt landskabs- og naturforvaltningsopgaver omfattende beskrivelse, registrering og kortlægning samt planlægning og gennemførelse af retablerings-, anlægs-, pleje- og driftsopgaver, 2) anvendt teori vedrørende planters, træers og træagtige væksters samspil såvel indbyrdes som med forskellige vækstlokaliteters vilkår, herunder menneskeskabte og naturlige påvirkninger, 3) anvendt teori og praksis inden for driftsøkonomi, regnskab, bogføring og priskalkulation, anvendt teori og praksis inden for ledelse, samarbejde, organisation og projektstyring, anvendt teori og praksis inden for kommunikation og rådgivning i og mellem virksomheder samt markedsføring og innovation, og 4) relevant lovgivning og retspraksis inden for erhvervs- og naturforvaltningsjura, og skov- og naturforvaltningsområdets vilkår, interessenter og virksomhedstyper nationalt og internationalt.
Færdigheder Den uddannede kan 1) vælge og anvende de bedst egnede eller bedst tilpassede naturvidenskabelige, tekniske og økonomiske metoder og handlinger til løsning af skov- og landskabsområdets produktionsmæssige eller naturrettede anlægs-, pleje- og driftsopgaver, 2) udøve kontekstafhængig problemløsning, herunder udvikle løsningsforslag samt vurdere og perspektivere løsningsforslags implementering på et bæredygtigt grundlag, 3) varetage ledelse og ressourcestyring af opgaver inden for skov- og landskabsområdet, herunder planlægge, budgettere, implementere og evaluere opgaverne ved inddragelse af tidssvarende it-baserede værktøjer, 4) indsamle og bearbejde geografiske, fysiske og biologiske data som grundlag for arealforvaltning, 5) beskrive og formidle praksisnære faglige problemstillinger, projekter og handlemuligheder til brugere og beslutningstagere samt samarbejdspartnere på forskellige organisatoriske niveauer og 6) selvstændigt varetage drifts-, kommunikations- og forvaltningsopgaver i skov- og landskabsområdets private og offentlige virksomheder og institutioner, internt og eksternt i forhold til samarbejdspartnere, beslutningstagere og brugere.
Kompetencer Den uddannede kan 1) håndtere komplekse og udviklingsorienterede opgaver, projekter og situationer inden for skov- og landskabsområdets praksis, herunder dokumentere, formidle og markedsføre opgaver og projekter, 2) omsætte praksiserfaring, viden og relevante forskningsresultater til løsninger og resultater, 3) indgå i ledelsesmæssige, rådgivningsmæssige, faglige og tværfaglige funktioner og samarbejdsrelationer, der er relevante for professionsområdet, samt 4) identificere egne læringsbehov og udvikle egen viden, færdigheder og kompetencer inden for professionsområdet.
