Fremsat den 22. februar 2012 af beskæftigelsesministeren (Mette Frederiksen) Forslag til Lov om ændring af lov om en aktiv beskæftigelsesindsats (Ændring af prisloftet på 6 ugers selvvalgt uddannelse) § 1 I lov om en aktiv beskæftigelsesindsats, jf. lovbekendtgørelse nr. 710 af 23. juni 2011, som ændret ved § 3 i lov nr. 1364 af 28. december 2011 og lov nr. 17 af 15. januar 2012, foretages følgende ændringer:
 1. I § 26 a, stk. 2, indsættes efter »Kursusprisen for«: » videregående«.
 2. I § 73 b, stk. 2, indsættes efter »Kursusprisen for«: » videregående«.
§ 2 Loven træder i kraft den 1. april 2012 og har virkning for uddannelsesforløb, der påbegyndes efter lovens ikrafttræden.
Bemærkninger til lovforslaget Almindelige bemærkninger 1.1. Lovforslagets hovedindhold Regeringen (Socialdemokraterne, Radikale Venstre og Socialistisk Folkeparti) har indgået aftale med Enhedslisten om finansloven for 2012. Lovforslaget indeholder den lovgivningsmæssige udmøntning af dele af aftalen.
Med aftalen sættes der blandt andet fokus på uddannelse og opkvalificering i beskæftigelsesindsatsen.
Ufaglærte og faglærte og ledige med forældet uddannelse skal have adgang til relevante kurser som 6 ugers selvvalgt uddannelse uden prisloft.
 Regeringen og Enhedslisten er derfor enige om at afskaffe prisloftet for alle kurser til og med erhvervsuddannelsesniveau, herunder AMU-kurser (arbejdsmarkedsuddannelser).
Det betyder, at faglærte, ufaglærte og ledige med en forældet uddannelse får adgang til at tage samtlige AMU-kurser som led i 6 ugers selvvalgt uddannelse.
Uden prisloftet vil de ledige igen frit kunne tage fx truckcertifikat og buskørekort.
Lovforslaget indeholder det element i aftalen, som vedrører flere uddannelsesrettigheder til ufaglærte og faglærte.
Løft af 6 ugers selvvalgt uddannelse.
Lovforslaget skal ses i sammenhæng med det samtidig fremsatte forslag til lov om ændring af lov om ændring af lov om arbejdsløshedsforsikring m.v., lov om en aktiv beskæftigelsesindsats, lov om aktiv socialpolitik og integrationsloven (Midlertidig forlængelse af dagpengeperioden og ret til ferie for modtagere af kontanthjælp og særlige ydelse mv.) Lovforslaget skal endvidere ses i sammenhæng med L 76, Forslag til lov om ændring af lov om en aktiv beskæftigelsesindsats (Nedsættelse af varighedskrav til ret og pligt tilbud og ændring af tidspunktet for gentagen aktivering for ikke arbejdsmarkedsparate kontanthjælpsmodtagere, der er fyldt 30 år, m.v.), som er fremsat den 25. januar 2012.
 Disse lovforslag udmønter andre dele af finansloven for 2012 på det beskæftigelsesmæssige område.
1.2. Baggrunden for lovforslaget Regeringen (Socialdemokraterne, Radikale Venstre og Socialistisk Folkeparti) har indgået aftale med Enhedslisten om finansloven for 2012.
Aftalepartierne er blandt andet enige om følgende element om flere uddannelsesrettigheder til ufaglærte og faglærte.
Løft af 6 ugers selvvalgt uddannelse.
 Prisloftet over 6 ugers selvvalgt uddannelse betyder, at nogle ledige ikke har mulighed for at tage især AMU-kurser, som ellers kan hjælpe dem i beskæftigelse.
 Regeringen og Enhedslisten er enige om, at faglærte, ufaglærte og ledige med forældet uddannelse skal have mulighed for at tage AMU-kurser uden at være begrænset af et prisloft.
Regeringen og Enhedslisten er på den baggrund enige om at afskaffe prisloftet for alle kurser til og med erhvervsuddannelsesniveauet, herunder samtlige AMU-kurser.
Det vil forbedre mulighederne for at tage 6 ugers selvvalgt uddannelse, der giver relevante kompetencer, til ufaglærte, faglærte og ledige med forældet uddannelse.
Der er for nylig offentliggjort en evaluering af 6 ugers selvvalgt uddannelse, som viser, at beskæftigelseseffekten af selvvalgt uddannelse netop er bedst for ufaglærte og faglærte.
2. Lovforslagets indhold 2.1. Flere uddannelsesrettigheder til ufaglærte og faglærte Løft af 6 ugers selvvalgt uddannelse 2.1.1. Gældende ret Efter de gældende regler kan forsikrede og fleksjobvisiterede ledige deltage i op til 6 ugers selvvalgt uddannelse på folkeskole- og gymnasialt niveau, i erhvervsrettet voksen- og efteruddannelse til og med erhvervsuddannelsesniveau samt i videregående uddannelse.
Med hjemmel i gældende lovs § 26 a er der fastsat nærmere regler for, hvilke kurser forsikrede ledige kan deltage i på baggrund af deres hidtidige uddannelse.
Forsikrede ledige kan som udgangspunkt deltage i kurser på folkeskole- og gymnasialt niveau, hvis de er kortuddannede.
De kan vælge kurser inden for erhvervsrettet voksen- og efteruddannelse til og med erhvervsuddannelsesniveau, fx AMU-kurser og enkeltfag på erhvervsuddannelserne, hvis de højst har en erhvervsuddannelse eller en anden uddannelse, hvis uddannelsesniveau og varighed ikke overstiger erhvervsuddannelserne, medmindre uddannelsen ikke har været anvendt i de sidste 5 år.
Der er ikke krav til forudgående uddannelse ved deltagelse i kurser på videregående niveau.
De nærmere regler er fastsat i bekendtgørelse nr. 631 af 26. juni 2009 om 6 ugers selvvalgt uddannelse til forsikrede ledige med senere ændringer.
Efter de gældende regler er der et prisloft på 140.000 kr. eksklusive moms pr. årselev svarende til 3.500 kr. pr. fuldtidsuge (2011-niveau) for kursusprisen på samtlige kurser, som forsikrede og fleksjobsvisiterede ledige kan deltage i under 6 ugers selvvalgt uddannelse.
Det betyder, at det ikke er muligt at vælge kurser som selvvalgt uddannelse, som ligger over prisloftet.
 Tilsvarende regler gælder for fleksjobvisiterede ledige, jf. gældende lovs § 73 b og §§ 9-10 i bekendtgørelse nr. 829 af 26. august 2009 om fleksjob, som ændret ved bekendtgørelse nr. 1647 af 22. december 2010.
2.1.2. Den foreslåede ordning Det foreslås, at prisloftet afskaffes for alle kurser til og med erhvervsuddannelsesniveauet.
Det betyder, at forsikrede og fleksjobvisiterede ledige fremover vil kunne vælge kurser som selvvalgt uddannelse på folkeskole- og gymnasialt niveau samt erhvervsrettet voksen- og efteruddannelse til og med erhvervsuddannelsesniveau uanset kursuspris, hvis de i øvrigt opfylder betingelserne herfor.
Det gælder blandt andet betingelserne om hidtidig uddannelse, herunder at de skal være kortuddannede, hvis de skal deltage i kurser på folkeskole- og gymnasialt niveau, og at de højst må have en erhvervsuddannelse eller en anden uddannelse, hvis uddannelsesniveau og varighed ikke overstiger erhvervsuddannelserne, medmindre uddannelsen ikke har været anvendt i de sidste 5 år, hvis de skal deltage i erhvervsrettet voksen- og efteruddannelse til og med erhvervsuddannelsesniveau.
 Herefter vil ledige, som er ufaglærte, faglærte, eller som har en forældet uddannelse, blandt andet kunne vælge mellem samtlige AMU-kurser som selvvalgt uddannelse.
 Prisloftet vil fortsat gælde for kurser på videregående niveau.
3. Økonomiske og administrative konsekvenser for det offentlige Forslaget vedrører en afskaffelse af prisloftet for alle kurser til og med erhvervsuddannelsesniveauet.
Ufaglærte, faglærte og ledige med forældet uddannelse samt fleksjobsvisiterede ledige vil herefter kunne vælge mellem blandt andet samtlige AMU-kurser som selvvalgt uddannelse.
Forslaget træder i kraft den 1. april 2012.
Forslaget forventes fuldt indfaset at medføre en øget tilgang til 6 ugers selvvalgt uddannelse for forsikrede ledige på årligt 500 helårspersoner.
Som følge af prisloftets afskaffelse for den nævnte gruppe er der for det nye aktivitetsniveau forudsat en højere enhedsomkostning på knap 200.000 kr. pr. helårs person end den tidligere anvendte enhedsomkostning for 6 ugers selvvalgt uddannelse på ca. 140.000 kr. pr. helårs person.
Forslaget forventes at øge de samlede driftsudgifter til selvvalgt uddannelse med ca. 191 mio. kr. i 2012 og ca. 225 mio. kr. i 2013 og frem.
Den anvendte refusionsprocent på driftsudgifterne er 43,1 procent.
 Det vurderes, at de økonomiske konsekvenser for fleksjobsvisiterede ledige vil være ubetydelige, da de ikke anvender ordningen i særligt stort omfang.
 Der er endvidere afsat 6,0 mio. kr. til it-understøtning i staten i 2012.
De kommunale nettoudgifter til arbejdsløshedsdagpenge og til løntilskud til forsikrede ledige er omfattet af det særlige beskæftigelsestilskud, mens de øvrige kommunale nettoudgifter er omfattet af budgetgarantien.
De økonomiske konsekvenser for kommunerne skal forhandles med de kommunale parter.
4. Økonomiske og administrative konsekvenser for erhvervslivet Lovforslaget har ingen økonomiske eller administrative konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Forslaget indeholder ikke EU-retlige aspekter.
8. Hørte myndigheder og organisationer Lovforslaget har været i høring hos følgende myndigheder, organisationer m.v.:
Beskæftigelsesrådets Ydelsesudvalg, Arbejdsløshedskassen for Selvstændige Erhvervsdrivende (ASE), Kristelig Arbejdsgiverforening og Kristelig Fagbevægelse.
Ankestyrelsen, Danske Regioner, Dansk Socialrådgiverforening, De Samvirkende Invalideorganisationer, Det Centrale Handicapråd, Foreningen af socialchefer i Danmark, Foreningen af Statsforvaltningsdirektører, Foreningen af Statsforvaltningsjurister, Retssikkerhedsfonden, Rigsrevisionen, Rådet for Socialt Udsatte og Frivilligrådet.
9. Sammenfattende skema Bemærkninger til lovforslagets enkelte bestemmelser Til § 1 Til nr. 1 (§ 26 a, stk. 2) Efter gældende lovs § 26 a, stk. 2, er der et prisloft på 140.000 kr. eksklusive moms pr. årselev svarende til 3.500 kr. pr. fuldtidsuge (2011-niveau) for kursusprisen på de kurser, som forsikrede ledige kan deltage i som 6 ugers selvvalgt uddannelse.
Det foreslås, at prisloftet afskaffes for alle kurser til og med erhvervsuddannelsesniveau fx AMU-kurser og enkeltfag på erhvervsuddannelserne.
Prisloftet vil fortsat gælde for uddannelser på det videregående niveau.
 Der henvises i øvrigt til pkt. 2. i de almindelige bemærkninger.
Til nr. 2 (§ 73 b, stk. 2) Efter gældende lovs § 73 b, stk. 2, er der et prisloft på 140.000 kr. eksklusive moms pr. årselev svarende til 3.500 kr. pr. fuldtidsuge (2011-niveau) for kursusprisen på de kurser, som fleksjobvisiterede ledige kan deltage i som 6 ugers selvvalgt uddannelse.
Det foreslås, at prisloftet afskaffes for alle kurser til og med erhvervsuddannelsesniveau.
Prisloftet vil fortsat gælde for uddannelser på det videregående niveau.
 Der henvises i øvrigt til pkt. 2. i de almindelige bemærkninger.
Til § 2 Det foreslås, at loven træder i kraft den 1. april 2012 og har virkning for uddannelsesforløb, der påbegyndes efter lovens ikrafttræden.
