 Fremsat den 4. marts 2011 af Jørgen Poulsen (RV), Marianne Jelved (RV), Margrethe Vestager (RV) og Morten Østergaard (RV).
Forslag til folketingsbeslutning om dobbelt statsborgerskab Folketinget pålægger regeringen snarest muligt at fremsætte de nødvendige lovforslag m.v., der sikrer, at udlændinge, som søger dansk indfødsret, selv får mulighed for at bestemme, om de vil opretholde deres oprindelige statsborgerskab.
Ligeledes skal det være muligt for danske statsborgere, som søger statsborgerskab i et andet land, at opretholde det danske statsborgerskab.
Bemærkninger til forslaget Beslutningsforslaget er en delvis genfremsættelse af beslutningsforslag nr.
B 87, folketingsåret 2007-08 (2. samling) (Folketingstidende 2007-08, 2. samling, forhandlingerne side 4075 og tillæg A side 6149 og 6150) og beslutningsforslag nr.
B 55, folketingsåret 2008-09 (Folketingstidende 2008-09, forhandlingerne side 3756 og 8331, tillæg A side 2394 og 2397 og tillæg B side 1108).
 Baggrunden for lovforslaget er et ønske om at bringe den danske statsborgerskabslovgivning på højde med de fleste europæiske landes lovgivning på området, således at også den danske lovgivning tager højde for den øgede bevægelighed af personer over landegrænserne, for stigningen i antallet af ægteskaber mellem personer af forskellige nationaliteter og for øget kulturel mangfoldighed.
 Endvidere er det ønsket at stoppe den forskelsbehandling, der finder sted mellem fødte danske statsborgere, som ifølge den nuværende lovgivning må opgive deres danske statsborgerskab, såfremt de erhverver statsborgerskab i et andet land, og personer, der opnår dansk statsborgerskab ved naturalisation, men som ikke derved automatisk mister deres oprindelige statsborgerskab.
Integrationsministeriet udarbejdede i 2009  som opfølgning på den politiske aftale mellem regeringen og Dansk Folkeparti af 22. september 2008  en udredning om reglerne for dobbelt statsborgerskab i Danmark, i andre lande og i forhold til internationale konventioner (vedlagt som bilag 1 til beslutningsforslaget). Konklusionerne i udredningen er klare: Dobbelt statsborgerskab har ikke medført problemer for de stater, der giver mulighed for det i deres lovgivning.
Desuden dokumenterer udredningen, at fordelene ved at tillade dobbelt statsborgerskab langt overstiger ulemperne.
Udredningen fastslår, at retten til sociale ydelser i Danmark ikke er bestemt af statsborgerskab, men af lovligt ophold.
Endvidere fastslår udredningen, at de nuværende regler for valgbarhed og valgret i Danmark ikke berøres, og at spørgsmålet om værnepligt bliver løst gennem bilaterale aftaler landene imellem.
Dobbelt statsborgerskab giver heller ikke problemer i forhold til internationale konventioner.
Udredningen peger på, at en person med dobbelt statsborgerskab, hvoraf det ene er dansk, ikke automatisk er sikret dansk diplomatisk bistand under ophold i et tredje land og dermed kan være ringere stillet end en person med kun et statsborgerskab.
Dog har ingen af de lande, som er omtalt i udredningen, kunnet fremholde konkrete eksempler på, at dette forhold har givet anledning til problemer.
Blandt fordelene ved dobbelt statsborgerskab nævner udredningen retten til fri indrejse i flere lande, retten til at arbejde og studere i flere lande og retten til at eje fast ejendom i flere lande.
Flere af de adspurgte lande fremhæver desuden, at dobbelt statsborgerskab understøtter integrationen, fordi det for den enkelte person bl.a. medfører en solidaritetsfølelse, som er motiverende for vedkommendes lyst til at uddanne sig og søge arbejde.
De nuværende danske indfødsretsregler, som ikke giver mulighed for dobbelt statsborgerskab, er til stor gene for mange danskere, der befinder sig ude i verden, og for mange udlændinge, som bor og arbejder i Danmark.
Desuden indebærer den nuværende lovgivning en forskelsbehandling, idet 40 pct. af alle, der bliver danske statsborgere ved naturalisation, rent faktisk beholder deres oprindelige statsborgerskab og således tillades dobbelt statsborgerskab i praksis, mens danskfødte borgere ikke har denne mulighed.
Danmark bør derfor i lighed med den helt overvejende del af landene i EU tillade dobbelt statsborgerskab  til glæde for danskere i udlandet og for udlændinge i Danmark.
 Forslagsstillerne betragter dobbelt statsborgerskab som ét og kun ét statsborgerskab ved siden af det danske.
Endelig bør det anføres, at dobbelt statsborgerskab ikke berører reglerne for erhvervelse af dansk statsborgerskab.
Det bliver hverken lettere eller sværere at blive dansk statsborger, hvis Danmark giver mulighed for dobbelt statsborgerskab i lovgivningen.
Skriftlig fremsættelse Jørgen Poulsen (RV) Som ordfører for forslagsstillerne tillader jeg mig herved at fremsætte:
Forslag til folketingsbeslutning om dobbelt statsborgerskab (Beslutningsforslag nr.
B 00) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
