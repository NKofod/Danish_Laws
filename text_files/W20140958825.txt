Ligebehandlingsnævnets afgørelse om køn - etnicitet Journalnr. 2012-6811-30767 En mand klagede over, at et fitnesscenter have et særtilbud til kvinder om at kunne træne i et begrænset tidsrum for 149 kr. om måneden.
Et almindeligt medlemskab kostede 239 kr.
Indklagede havde ikke begrundet, hvilke legitime hensyn der begrundede det omhandlede medlemskab kun for kvinder.
Ligebehandlingsnævnet fandt derfor, at indklagede havde handlet i strid med ligestillingsloven.
Lov om Ligebehandlingsnævnet - lovbekendtgørelse nr. 905 af 3. september 2012 - § 1, stk. 4, § 9, stk. 1, § 12, stk. 1 Ligestillingsloven -  lovbekendtgørelse nr. 1095 af 19. september 2007 - § 1a, stk. 1, § 2, stk. 1-3, § 2, stk. 4, § 3a, stk. 1 Klagen drejer sig om påstået forskelsbehandling på grund af køn i forbindelse med, at et fitnesscenter gør det muligt, at kvinder kun skal betale 149 kr. om måneden for et medlemskab, hvorimod mænd skal betale 239 kr. om måneden.
Ligebehandlingsnævnets afgørelse Det var i strid med ligestillingsloven, at et fitnesscenter oprettede et særligt medlemskab kun for kvinder.
Sagsfremstilling Der er klaget over, at et fitnesscenter opkrævede forskellige medlemskabspriser for mænd og kvinder.
Indklagede har i en avisannonce reklameret med medlemskab, der koster 239 kr. om måneden.
I den samme annonce reklameres der med et medlemskab "Kun for Kvinder", som koster 149 kr. om måneden.
Træning kan ske mandag til fredag fra 09.00 - 15.00.
Klager har set avisannoncen.
Klager er ikke medlem hos indklagede.
Parternes bemærkninger Klager påstår, at der er tale om forskelsbehandling på grund af køn, eftersom han som mand skal betale 239 kr. om måneden, hvorimod kvinder kun skal betale 149 kr., såfremt de vælger at købe "kun for Kvinder" medlemskabet.
Indklagede gør gældende, at prisen på 149 kr. ikke omhandler det samme produkt.
Det omhandler et meget begrænset tidsrum om dagen og kan sammenlignes med køb af eksempelvis et efterfødselshold.
Indklagede nævner, at medlemskabet "Kun for Kvinder" ikke giver adgang til alle aktiviteter.
Såfremt kvinder vil have flere muligheder, er prisen den samme som for alle andre.
 Indklagede gør gældende, at klager ikke er medlem i fitnesscenteret, og derfor ikke har noget praktisk problem.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Det følger dog af lovens § 3a, at uanset forbuddet mod forskelsbehandling på grund af køn, er loven ikke til hinder for forskelsbehandling af det ene køn, hvis det er begrundet i et legitimt mål og midlerne til at opfylde dette mål er hensigtsmæssige og nødvendige.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Indklagede har ikke nærmere begrundet, hvilke legitime hensyn der begrunder det omhandlede medlemskab kun for kvinder.
 Klager får derfor medhold i, at der er sket en overtrædelse af ligestillingsloven.
