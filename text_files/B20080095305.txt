Bekendtgørelse om forbud mod indførsel af visse fødevarer fra Kina I medfør af § 39 og § 60, stk. 3, i lov nr. 526 af 24. juni 2005 om fødevarer, som ændret ved § 1 i lov nr. 110 af 26. februar 2008, fastsættes:
 § 1. Det er forbudt at indføre sammensatte produkter med oprindelse i eller afsendt fra Kina, som indeholder mælk eller mælkeprodukter bestemt til særlig ernæring for spædbørn og småbørn omfattet af Rådets direktiv nr. 89/398/EØF af 3. maj 1989 om indbyrdes tilnærmelse af medlemsstaternes lovgivning om levnedsmidler bestemt til særlig ernæring.
 § 2. Fødevareregionen skal foretage dokument-, identitets- og fysisk kontrol, herunder udtage prøver til laboratorieanalyse af alle partier af sammensatte produkter med oprindelse i eller afsendt fra Kina, som indeholder mælkeprodukter.
 Stk. 2. De i stk. 1 nævnte partier skal tilbageholdes af fødevareregionen indtil resultatet af laboratorieanalyserne foreligger.
 Stk. 3. Partier, som indeholder over 2,5 mg melamin pr. kg produkt, skal destrueres.
 Stk. 4. Udgifter efter stk. 2 og 3 afholdes af den ansvarlige for partiet.
§ 3. Forud for indførsel af de i § 2 nævnte produkter, der indføres direkte fra tredjelande, skal den ansvarlige for partiet anmelde indførslen til fødevareregionen i det område, fødevarerne indføres i Danmark.
Anmeldelsen skal være fødevareregionen i hænde senest den sidste arbejdsdag (mandag til fredag) forud for indførslen.
 Stk. 2. Stk. 1 gælder også for produkter, der indføres til Danmark via andre EU-lande, men som ikke er frigivet til fri omsætning.
 § 4. Med bøde straffes den, der overtræder §§ 1 og 3.
Stk. 2. Straffen kan stige til fængsel i indtil 2 år, hvis den ved handlingen eller undladelsen skete overtrædelse er begået med forsæt eller grov uagtsomhed, og der ved overtrædelsen er 1) forvoldt skade på sundheden eller fremkaldt fare herfor, eller 2) opnået eller tilsigtet opnået en økonomisk fordel for den pågældende selv eller andre.
 § 5. Bekendtgørelsen træder i kraft den 27. september 2008.
