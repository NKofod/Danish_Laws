 Fundet, at det er lovgivningen på tidspunktet for ibrugtagningen af  

 friarealerne på en ejendom til parkering, der skal lægges til grund ved  

 bedømmelse af, om arealet lovligt er taget i brug til parkering.
 Endvidere fundet, at kun den del af et gårdareal, der vedrører en  

 ombygning, kan påvirkes af friarealkrav.
» Byggelovsklage vedrørende ejendommen matr.nr. 245 Sankt Annæ Øster  

 Kvarter, København, Store Kongensgade 62 I skrivelse af 9. september 1988 meddelte Byggestyrelsen, at Deres klients  

 klage af 30. august 1988 over Københavns magistrats 4. afdelings afgørelse  

 blev sendt til magistraten til udtalelse.
 Magistratens 4. afdeling har i skrivelse af 18. oktober 1988 udtalt, at  

 magistraten ikke har fundet grundlag for at ændre sin afgørelse af 3. august  

 1988.
 Det fremgår af klageskrivelsen af 30. august 1988, suppleret ved skrivelse  

 af 12. december 1988, at Arkitektfirmaet Jens Christian Varming Tegnestue  

 ApS, på Deres klients vegne har søgt om tilladelse til ombygning af  

 ovennævnte ejendoms baghus, der tidligere har været benyttet til  

 lagerlokaler, til kontorlejemål.
 København kommunes magistrats 4. afdeling har den 11. januar 1987 meddelt  

 byggetilladelse blandt andet på betingelse af:
 - at den ændrede anvendelse af ejendommen forudsætter oprettelse af 3 nye  

 parkeringspladser.
 - at der skal redegøres for ejendommens ubebyggede arealer.
 Den 3. maj 1988 redegjorde Arkitektfirmaet for ovennævnte forhold og  

 vedlagde i denne forbindelser en situationsplan over ejendommen.
 Københavns magistrats 4. afdeling stillede herefter den 3. august 1988  

 krav om, at der skulle fremsendes nyt forslag vedrørende de ubebyggede  

 arealer, som blandt andet skulle vise udendørs møblerede opholdsarealer for  

 de ansatte og eventuel beplantning mv., idet parkering i ejendommens gård i  

 henhold til bygningsreglement 1982 kap. 2.1.1, stk. 1 og 6, ikke kunne  

 tillades.
 Deres klient fandt denne afgørelse uacceptabel, allerede fordi den burde  

 have været indeholdt i den oprindelige byggetilladelse, og Deres klient fandt  

 endvidere, at afgørelsen strider imod bygningsreglement 1982, idet  

 parkeringsmuligheder i kap. 2.1.1, stk. 6 i reglementet udtrykkelig nævnes  

 som en af de anvendelsesmuligheder, hvortil eksisterende friarealer skal  

 anvendes.
 Endelig fandt Deres klient kravet om udendørs møbleret opholdsareal for de  

 ansatte helt uforståeligt, idet de kontoransatte i modsætning til  

 lageransatte ikke opholder sig på ejendommen udenfor arbejdstiden og til  

 frokost m.v. benytter de dertil indrettede lokaliteter.
 Københavns kommunes magistrats 4. afdeling har i skrivelse af 18. oktober  

 1988 udtalt, at man den 11. januar 1988 meddelte byggetilladelse til blandt  

 andet at indrette kontor på lejemålet i baghuset.
 Ca. 275 m2 tidligere lagerlokale blev ombygget til kontor, og Magistraten  

 forlangte på denne baggrund, at der blev indrettet 3 parkeringspladser, der  

 dog ikke nødvendigvis skulle indrettes på daværende tidspunkt.
 Varmings Tegnestue ApS har herefter i andragende af 3. maj 1988 blandt  

 andet ansøgt om tilladelse til indrette parkering for 4 biler i ejendommens  

 gård.
 Den 3. august 1988 meddelte Magistraten, at der måtte fremsendes nyt  

 forslag vedrørende de ubebyggede arealer blandt andet visende udendørs  

 møblerede opholdsareal for de ansatte og eventuel beplantning m.v., idet den  

 viste parkering i gården ikke kunne tillades jf. bestemmelserne i  

 bygningsreglement 1982, kap. 2.1.1, stk. 1 og 6.
 Da det ikke fremgik af Deres klients ansøgninger af henholdsvis 8. maj og  

 6. juli 1987, at man ønskede parkering i ejendommens gård, har magistraten  

 ikke taget stilling til dette spørgsmål på daværende tidspunkt.
 Magistratens 4. afdeling fastholder på denne baggrund sit tidligere  

 indtagne standpunkt, hvorefter tilladelse til at indrette parkering i gården  

 ikke bør gives.
 I skrivelse af 21. november 1988 spurgte Byggestyrelsen Københavns  

 magistrats 4. afdeling, hvad ejendommens gårdareal hidtid havde været anvendt  

 til, og Byggestyrelsen anmodede endvidere om, såfremt der lå en  

 brandudtalelse i sagen om, at få denne fremsendt.
 I besvarelse af Byggestyrelsens skrivelse af 21. november 1988 oplyste  

 magistratens 4. afdeling, at der af Magistratens arkivmateriale på intet  

 tidspunkt ses at have være givet tilladelse til parkering i ovennævnte  

 ejendoms gårdareal, som tidligere har været benyttet, dels som adgang til  

 baghuset og til sidehusets beboelse, dels som almindelig gårdsplads.
Indtil 1957 var der sidehuse langs hele nordskellet, men de blev nedrevet  

 for at give lys og luft til andre bygninger.
Der blev samtidig indrettet  

 garage i baghuset.
 De har herefter den 27. april 1989 rettet henvendelse til Byggestyrelsen  

 med kommentarer til styrelsens skrivelse af 21. november 1988 og Magistratens  

 4. afdelings svar af 24. februar 1989.
De fastholder i Deres skrivelse klagen og oplyser iøvrigt, at Deres klient  

 har erhvervet ejendommen 1. april 1988, og at det i forbindelse med  

 ejendommens erhvervelse blev oplyst, at ejendommens gård også tidligere er  

 blevet anvendt til parkering af ejendommens beboere og erhvervslejere.
Der er  

 således tale om, at Deres klient ønsker byggemyndighedernes tilladelse til at  

 fortsætte denne tidligere anvendelse af ejendommens gård til parkering.
 Den 1. juni 1989 har Byggestyrelsen anmodet magistratens 4. afdeling om  

 magistratens kommentar til Deres skrivelse af 28. april 1989.
Magistratens 4. afdeling har i skrivelse af 23. august 1989 svaret, at  

 magistraten har afslået parkering i ejendommens gård under henvisning til  

 bestemmelserne i bygningsreglement 1982, kap. 2.1.1, stk. 1 og 6. Der er ikke  

 fra magistratens side ved sagens generelle behandling tillagt de brandmæssige  

 forhold afgørende vægt.
Det er således fortsat magistratens opfattelse, at  

 parkering i det snævre gårdrum uden vendemulighed i gården med deraf følgende  

 bakning ud i Store Kongensgade er uacceptabelt.
 I Byggestyrelsens skrivelse af 9. september 1988 tog man forbehold med  

 hensyn til om Deres klage kunne tages op til behandling, idet magistratens  

 afgørelse efter byggelovens § 23 kun kan påklages til Byggestyrelsen, hvis  

 afgørelsen omfatter spørgsmål om forståelse af byggeloven eller en  

 bestemmelse fastsat i medfør af denne lov.
 Byggestyrelsen finder, at byggelovens betingelser for at tage Deres klage  

 op til behandling er opfyldt.
Byggestyrelsen skal i denne anledning meddele, at det fremgår af  

 bygningsreglement 1982, kap. 2.1.1, at der skal udlægges og anlægges  

 friarealer til opnåelse af tilfredsstillende fælles opholdsareal for beboerne  

 eller de i bebyggelsen beskæftigede, parkeringsmuligheder, adgangs- og  

 tilkørselsforhold samt redningsmuligheder for brandvæsenet.
Efter stk. 6  

 gælder, at når der ved en bebyggelse, der er opført før 1. februar 1977,  

 findes friarealer, der er fornødne og egnede til at opfylde de i stk. 1  

 angivne formål, kan kommunalbestyrelsen modsætte sig, at de benyttes eller  

 bebygges på en måde, der vil komme i strid med disse formål.
 En bestemmelse svarende til reglementets kap. 2.1.1, stk. 6 fandtes i  

 bygningsreglement 1977, som var gældende i Københavns kommune fra 1. februar  

 1977.
 Forud herfor gjaldt Københavns byggelov af 1939, der trådte i kraft 1.  

 januar 1940.
I henhold til 1939-lovens, § 50, stk. 1 skal der ved en bebyggelse af en  

 grund holdes en så stor del af grunden ubebygget, at der kan tilvejebringes  

 tilfredsstillende lysforhold, brandsikring, adgangsforhold og efter  

 omstændighederne tilkørsels- og parkeringsareal.
Ved beboelsesbygninger skal  

 der sikres opholdsareal for beboerne samt et tilstrækkeligt stort og frit  

 areal alene til opholdssted og legeplads for børn.
Grundens ubebyggede areal måtte i henhold til § 50, stk. 2 ikke benyttes  

 på en måde, der kom i strid med formålet med dets udlæggelse.
Bestemmelsen  

 gjaldt også de ved lovens ikrafttræden bebyggede grunde.
 Det er Byggestyrelsens opfattelse, at det er lovgivningen på tidspunktet  

 for ibrugtagning af friarealerne på ejendommen til parkering, der skal lægges  

 til grund ved bedømmelsen af, hvorvidt arealet lovligt er taget i brug til  

 parkering.
 Som ovenfor anført har Københavns magistrat i skrivelse af 24. februar  

 1989 meddelt Byggestyrelsen, at det ikke fremgår af magistratens  

 arkivmateriale, at der på noget tidspunkt har været givet tilladelse til  

 parkering på ejendommens gårdareal.
Byggestyrelsen finder det på baggrund af det oplyste mest sandsynligt, at  

 der gennem en længere periode har fundet regelmæssig parkering sted på  

 ovennævnte ejendoms gårdarealer.
Derimod er det ikke muligt præcist at  

 fastlægge tidspunktet for gårdarealets ibrugtagning til parkering.
 Til brug for behandlingen af tidligere sager vedrørende parkering på  

 københavnske ejendommes gårdanlæg, har magistraten oplyst, at det er  

 magistratens opfattelse, at parkering på de til ejendommene tilhørende  

 gårdarealer har fundet sted fra midten eller slutningen af 1950'erne i takt  

 med den almindelige udvikling på bilområdet, idet der før den tid var  

 rigelige parkeringsmuligheder i gaderne.
 Byggestyrelsen finder på dette grundlag at måtte lægge til grund, at der  

 formentlig har fundet regelmæssig parkering sted på ejendommen siden  

 slutningen af 1950'erne.
 Det er herefter Byggestyrelsens opfattelse, at spørgsmålet om lovligheden  

 af parkeringen på ovennævnte ejendom bør bedømmes på grundlag af Københavns  

 byggelov af 1939, § 50.
 Byggestyrelsen finder således, at magistratens 4. afdeling i medfør af §  

 50 i Københavns byggelov af 1939 vil have hjemmel til at nægte tilladelse til  

 parkering på ovennævnte ejendoms gårdareal og i denne forbindelse udstede  

 påbud om, at parkeringen skal bringes til ophør.
 Det fremgår af byggelovens § 2, stk. 1b, at loven finder anvendelse ved  

 ombygning af og andre forandringer i bebyggelse, som er væsentlige i forhold  

 til bestemmelser i byggeloven eller de i medfør af loven udfærdigede  

 bestemmelser.
 Det fremgår endvidere af bygningsreglement 1982, kap. 2.1.2, stk. 5, at  

 opholdsarealerne såvidt muligt skal være således beliggende, at de kan blive  

 solbeskinnede, og kan af kommunalbestyrelsen forlanges beplantede og  

 forsynede med bænke m.v. samt med mulighed for læ, regn og blæst.
 Byggestyrelsen er enig med magistratens 4. afdeling i, at ombygningen af  

 de 275 m2 lagerareal til kontorer er væsentlig i forhold til  

 bygningsreglement 1982, kap. 2.1.2, stk. 5.
 Byggestyrelsen finder imidlertid ikke, at Magistraten i denne forbindelse  

 har hjemmel til at kræve hele gårdarealet, som er fælles for flere ejendomme,  

 indrettet som møbleret opholdsareal.
 Magistraten kan alene kræve den del af gårdarealet indrettet som friareal,  

 som svarer til forholdet mellem de 275 m2 nyindrettet kontorareal og det  

 samlede antal m2 af de ejendomme, hvortil gårdarealet hører.
 Byggestyrelsen har på denne baggrund d.d. anmodet Københavns magistrat om  

 at tage sagen op til fornyet afgørelse.
Såfremt sagen ønskes indbragt for domstolene, skal sagen efter byggelovens  

 § 25 anlægges inden 6 måneder.« Not. 2 Magistraten anmodes på baggrund af ovenanførte om at tage sagen op til  

 fornyet afgørelse.
Der henvises til j.nr.
AØ 2126.
