Nr LSF 36 Forslag til Våbenlov for Grønland Fremsat af justitsministeren (Engell) den 7. oktober 1992 Vedtaget ved tredjebehandling den 24. november 1992 Lov nr. 1008 af 19/12/1992 § 1. Det er forbudt uden tilladelse fra politimesteren i Grønland  

 at indføre, tilvirke, erhverve, besidde, bære eller anvende 1) pistoler, revolvere og andre korte håndskydevåben, 2) hel- og halvautomatiske geværer, herunder halvautomatiske glatløbede  

 haglgeværer, som kan indeholde mere end 2 haglpatroner, 3) maskinpistoler, 4) maskingeværer, 5) piber, låsestole, bundstykker og baskyler til de våben, der er nævnt  

 under nr. 1-4, 6) ammunition til de våben, der er nævnt under nr. 1-4, derunder også  

 patronhylstre, tændskruer, fænghætter, brandrør og projektiler.
 Stk. 2. Luft- og fjederbøsser er undtaget fra forbudet i stk. 1.
Stk. 3. Justitsministeren kan fastsætte regler om, at andre end de  

 i stk. 1 nævnte våben omfattes af forbudet.
Endvidere kan justitsministeren  

 undtage våben omfattet af stk. 1, herunder halvautomatiske geværer, der  

 anvendes erhvervsmæssigt til jagtformål, fra lovens kontrolordning.  

 Politimesteren i Grønland kan fastsætte regler om, at ammunition omfattet af  

 stk. 1, nr. 6, er undtaget fra lovens kontrolordning.
 § 2. Det er forbudt at overdrage eller overlade andre besiddelsen  

 af de af § 1 omfattede genstande, medmindre erhververen eller modtageren  

 foreviser den fornødne tilladelse.
 § 3. § 1 og § 2 skal dog ikke være til hinder for, at et våbens  

 pibe- eller låsedele, bundstykke eller dele af baskyler ved istandsættelse  

 fornys.
 § 4. Tilladelser efter denne lov kan kun gives til personer, om  

 hvis personlige forhold og hidtidige vandel der ikke foreligger oplysninger,  

 der gør det betænkeligt at imødekomme ansøgningen.
 Stk. 2. Våbentilladelse kan endvidere gives til foreninger, museer  

 og lignende, hvis medlemmerne af bestyrelsen og andre ansvarlige opfylder  

 kravet i stk. 1.
 Stk. 3. Tilladelser efter denne lov kan til enhver tid  

 tilbagekaldes.
 § 5. Tilladelser udstedt i medfør af § 1 skal medbringes, når  

 våbenet bæres, og på forlangende forevises for politiet.
 § 6. Politimesteren i Grønland fastsætter i en tilladelse efter §  

 1 sådanne vilkår vedrørende opbevaringen og rådigheden, som må antages at  

 være påkrævet af hensyn til sikkerheden.
 § 7. Tilladelse i henhold til lovens § 1 udstedes med en  

 gyldighedstid på 5 år, medmindre formålet tilsiger en kortere varighed.
§ 8. For tilladelser udstedt i henhold til § 1, stk. 1, nr. 1-4,  

 betales 840 kr. til statskassen.
Betalingen nedsættes til det halve, hvis  

 ansøgeren i forvejen har en våbentilladelse, for hvilken der er ydet fuld  

 betaling.
 Stk. 2. En våbentilladelse kan kun omfatte et våben.
 Stk. 3. Såfremt indehaveren af en våbentilladelse til et bestemt  

 våben udskifter våbenet, skal der udstedes en ny tilladelse mod betaling.
 Stk. 4. Skifter indehaveren af en våbentilladelse navn eller  

 adresse, kan der uden betaling udstedes ny våbentilladelse med samme  

 gyldighed som den oprindelige tilladelse.
§ 9. Bortkomst af de våben m.v., der er nævnt i lovens § 1, skal  

 straks anmeldes til politiet.
Det samme gælder bortkomst af en gyldig  

 våbentilladelse.
§ 10. Det er forbudt uden tilladelse fra justitsministeren i hvert  

 enkelt tilfælde at udføre 1) våben af enhver art, 2) ammunition, 3) materiel til land-, sø- eller luftkrig, 4) maskiner, instrumenter, apparater og andre produktionsmidler, der  

 overvejende anvendes til fremstilling eller vedligeholdelse af våben,  

 ammunition eller krigsmateriel, og dele og tilbehør til sådanne  

 produktionsmidler og 5) sprængstoffer, derunder krudt, samt råmateriale til fremstilling heraf.
 Stk. 2. Tilladelse til udførsel til Danmark meddeles dog af  

 politimesteren i Grønland.
 Stk. 3. Stk. 1 og stk. 2 gælder ikke for personer, der er indrejst  

 i Grønland med våben og ammunition, der ikke er omfattet af § 1, og som efter  

 ophold i Grønland i indtil 3 måneder ønsker at genudføre våbnene og  

 ammunitionen.
 Stk. 4. Stk. 1 og stk. 2 gælder endvidere ikke for personer, der  

 udrejser af Grønland med våben og ammunition, der ikke er omfattet af § 1,  

 med henblik på ophold i indtil 3 måneder i udlandet, og som efter opholdet i  

 udlandet ønsker at genindføre våbnene og ammunitionen i Grønland.
 Stk. 5. Ved udrejse efter stk. 4 skal besidderen af våbenet til  

 politimesteren i Grønland skriftligt anmelde den midlertidige udførsel.
 § 11. Afgørelser truffet af politimesteren i Grønland i henhold  

 til loven kan ikke indbringes for justitsministeren.
 § 12. § 1 gælder ikke for civile statsmyndigheder i Grønland og  

 for militære myndigheder.
§ 13. Overtrædelse af § 1, stk. 1, § 2, § 5, § 8, stk. 3, § 9, §  

 10, stk. 1 og 5, § 14, stk. 2, samt overtrædelse af et forbud efter § 1, stk.  

 3, kan medføre foranstaltninger i henhold til kriminalloven.
Foranstaltninger  

 kan ligeledes iværksættes over for den, der undlader at efterkomme et vilkår  

 fastsat efter § 6.
Stk. 2. Er en overtrædelse begået af et aktieselskab,  

 anpartsselskab, andelsselskab eller lignende, kan der pålægges selskabet som  

 sådant bødeansvar.
Er overtrædelsen begået af staten, hjemmestyret, en  

 kommune eller et kommunalt fællesskab, der er omfattet af § 57 i  

 landstingslov om kommunalbestyrelser og bygderåd m.v., kan der pålægges  

 staten, hjemmestyret, kommunen eller det kommunale fællesskab bødeansvar.
 § 14. Loven træder i kraft den 1. januar 1994.
 Stk. 2. Personer, der ved lovens ikrafttræden er i besiddelse af  

 hel- eller halvautomatiske geværer, piber, låsestole, baskyler eller  

 bundstykker til forannævnte våben, har ret til fortsat at besidde disse  

 genstande, hvis besiddelsen anmeldes til politimesteren i Grønland senest 1  

 år efter lovens ikrafttræden.
 Stk. 3. Bekendtgørelse nr. 305 af 21. november 1953 for Grønland  

 om forbud mod erhvervelse eller overdragelse af pistoler m.v. ophæves  

 samtidig med denne lovs ikrafttræden.
Oprindeligt fremsat forslag § 1. Det er forbudt uden tilladelse fra Politimesteren i Grønland  

 at indføre, tilvirke, erhverve, besidde, bære eller anvende:
1) pistoler, revolvere og andre korte håndskydevåben, 2) hel- og halvautomatiske geværer, herunder halvautomatiske glatløbede  

 haglgeværer, som kan indeholde mere end 2 haglpatroner, 3) maskinpistoler, 4) maskingeværer, 5) piber, låsestole, bundstykker og baskyler til de våben, der er nævnt  

 under nr. 1-4, 6) ammunition til de våben, der er nævnt under nr. 1-4, derunder også  

 patronhylstre, tændskruer, fænghætter, brandrør og projektiler.
 Stk. 2. Luft- og fjederbøsser er undtaget fra forbudet i stk. 1.
Stk. 3. Justitsministeren kan fastsætte regler om, at andre end de  

 i stk. 1 nævnte våben omfattes af forbudet.
Endvidere kan justitsministeren  

 undtage våben omfattet af stk. 1, herunder halvautomatiske geværer, der  

 anvendes erhvervsmæssigt til jagtformål, fra lovens kontrolordning.  

 Politimesteren i Grønland kan fastsætte regler om, at ammunition, omfattet af  

 stk. 1, nr. 6, er undtaget fra lovens kontrolordning.
 § 2. Det er forbudt at overdrage eller overlade andre besiddelsen  

 af de af § 1 omfattede genstande, medmindre erhververen eller modtageren  

 foreviser den fornødne tilladelse.
 § 3. § 1 og § 2 skal dog ikke være til hinder for, at et våbens  

 pibe- eller låsedele, bundstykke eller dele af baskyler ved istandsættelse  

 fornys.
 § 4. Tilladelser efter denne lov kan kun gives til personer om  

 hvis personlige forhold og hidtidige vandel, der ikke foreligger oplysninger,  

 der gør det betænkeligt at imødekomme ansøgningen.
 Stk. 2. Våbentilladelse kan endvidere gives til foreninger, museer  

 og lignende, hvis medlemmerne af bestyrelsen og andre ansvarlige opfylder  

 kravet i stk. 1.
 Stk. 3. Tilladelser efter denne lov kan til enhver tid  

 tilbagekaldes.
 § 5. Tilladelser udstedt i medfør af § 1 skal medbringes, når  

 våbenet bæres og på forlangende forevises for politiet.
 § 6. Politimesteren i Grønland fastsætter i en tilladelse efter §  

 1 sådanne vilkår vedrørende opbevaringen og rådigheden, som må antages at  

 være påkrævet af hensyn til sikkerheden.
 § 7. Tilladelse i henhold til lovens § 1 udstedes med en  

 gyldighedstid på 5 år, medmindre formålet tilsiger en kortere varighed.
§ 8. For tilladelser udstedt i henhold til § 1, stk. 1, nr. 1-4,  

 betales 840 kr. til statskassen.
Betalingen nedsættes til det halve, hvis  

 ansøgeren i forvejen har en våbentilladelse, for hvilken der er ydet fuld  

 betaling.
 Stk. 2. En våbentilladelse kan kun omfatte et våben.
 Stk. 3. Såfremt indehaveren af en våbentilladelse til et bestemt  

 våben udskifter våbenet, skal der udstedes en ny tilladelse mod betaling.
 Stk. 4. Skifter indehaveren af en våbentilladelse navn eller  

 adresse, kan der uden betaling udstedes ny våbentilladelse med samme  

 gyldighed som den oprindelige tilladelse.
§ 9. Bortkomst af de våben m.v., der er nævnt i lovens § 1 skal  

 straks anmeldes til politiet.
Det samme gælder bortkomst af en gyldig  

 våbentilladelse.
 § 10. Det er forbudt uden tilladelse fra justitsministeren i hvert  

 enkelt tilfælde at udføre:
1) våben af enhver art, 2) ammunition, 3) materiel til land-, sø- eller luftkrig, 4) maskiner, instrumenter, apparater og andre produktionsmidler, der  

 overvejende anvendes til fremstilling eller vedligeholdelse af våben,  

 ammunition eller krigsmateriel, samt dele og tilbehør til sådanne  

 produktionsmidler, og 5) sprængstoffer, derunder krudt, samt råmateriale til fremstilling heraf.
 Stk. 2. Tilladelse til udførsel til Danmark meddeles dog af  

 Politimesteren i Grønland.
 Stk. 3. Stk. 1 og stk. 2 gælder ikke for personer, der er indrejst  

 i Grønland med våben og ammunition, der ikke er omfattet af § 1, og som efter  

 ophold i Grønland i indtil 3 måneder ønsker at genudføre våbnene og  

 ammunitionen.
 Stk. 4. Stk. 1 og stk. 2 gælder endvidere ikke for personer, der  

 udrejser af Grønland med våben og ammunition, der ikke er omfattet af § 1,  

 med henblik på ophold i indtil 3 måneder i udlandet, og som efter opholdet i  

 udlandet ønsker at genindføre våbnene og ammunitionen i Grønland.
 Stk. 5. Ved udrejse efter stk. 4 skal besidderen af våbenet til  

 Politimesteren i Grønland skriftligt anmelde den midlertidige udførsel.
 § 11. Afgørelser truffet af Politimesteren i Grønland i henhold  

 til loven kan ikke indbringes for justitsministeren.
 § 12. § 1 gælder ikke for civile statsmyndigheder i Grønland og  

 for militære myndigheder.
§ 13. Overtrædelse af § 1, stk. 1, § 2, § 5, § 8, stk. 3, § 9, §  

 10, stk. 1 og 5, § 14, stk. 2, samt overtrædelse af et forbud efter § 1, stk.  

 3, kan medføre foranstaltninger i henhold til kriminalloven.
Foranstaltninger  

 kan ligeledes iværksættes over for den, der undlader at efterkomme et vilkår  

 fastsat efter § 6.
Stk. 2. Er en overtrædelse begået af et aktieselskab,  

 anpartsselskab, andelsselskab eller lignende, kan der pålægges selskabet som  

 sådant bødeansvar.
Er overtrædelsen begået af staten, hjemmestyret, en  

 kommune eller et kommunalt fællesskab, der er omfattet af § 57 i  

 landstingslov om kommunalbestyrelser og bygderåd m.v., kan der pålægges  

 staten, hjemmestyret, kommunen eller det kommunale fællesskab bødeansvar.
 § 14. Loven træder i kraft den 1. januar 1994.
 Stk. 2. Personer, der ved lovens ikrafttræden er i besiddelse af  

 hel- eller halvautomatiske geværer, piber, låsestole, baskyler eller  

 bundstykker til forannævnte våben, har ret til fortsat at besidde disse  

 genstande, hvis besiddelsen anmeldes til Politimesteren i Grønland senest 1  

 år efter lovens ikrafttræden.
 Stk. 3. Bekendtgørelse nr. 305 af 21. november 1953 for Grønland  

 om forbud mod erhvervelse eller overdragelse af pistoler m.v. ophæves  

 samtidig med denne lovs ikrafttræden.
Bemærkninger til lovforslaget Almindelige bemærkninger 1. Indledning Lovforslaget har til formål at indføre en kontrolordning for særligt  

 farlige skydevåben i Grønland.
 Den danske våbenlov gælder ikke for Grønland og bortset fra enkelte  

 administrativt fastsatte bestemmelser er der i dag ingen grønlandske regler  

 på våbenområdet, hvilket betyder, at bl.a. hel- eller halvautomatiske  

 skydevåben frit kan erhverves, besiddes og anvendes i Grønland.
 Forslaget indebærer, at der kræves tilladelse fra Politimesteren i  

 Grønland til at indføre, erhverve, besidde, anvende m.v. alle farlige  

 skydevåben, som ikke er egentlige traditionelle jagtvåben.
 Der stilles endvidere forslag om, at udførsel af våben af enhver art  

 kræver tilladelse fra justitsministeren.
 1.2. Baggrunden for, at den danske våbenlov ikke gælder for Grønland, er,  

 at den danske våbenlov i sin oprindelige affattelse blev vedtaget på et  

 tidspunkt, hvor dansk lovgivning ikke umiddelbart var gældende for Grønland.
 Ved grundlovsrevisionen i 1953 blev Grønlands statsretlige stilling  

 ændret, og det følger nu af grundlovens § 1, at en efter den 5. juni 1953  

 vedtagen lov omfatter Grønland, hvis den ikke udtrykkeligt bestemmer det  

 modsatte.
 Ændringen af grundlovens § 1 har ikke haft den virkning, at ældre dansk  

 lovgivning, herunder den gældende danske våbenlov, som er fra 1946,  

 automatisk er blevet udstrakt til at omfatte Grønland.
For anskaffelse, besiddelse, anvendelse m.v. af skydevåben er der således  

 i dag ikke nogen lovfæstede regler for Grønland.
Våbenområdet er alene  

 reguleret af bekendtgørelse for Grønland nr. 305 af 21. november 1953 om  

 forbud mod erhvervelse eller overdragelse af pistoler m.v. samt § 6 i  

 bekendtgørelse nr. 374 af 25. juni 1976 om Nationalparken i Nord- og  

 Østgrønland, der regulerer indførelse af våben i Nationalparken.
2. Baggrund 2.1. Nytårsmorgen 1990 blev 7 yngre mennesker dræbt i Narssaq med skud  

 fra en halvautomatisk salonriffel.
Bl.a. på denne baggrund anmodede  

 Politimesteren i Grønland Justitsministeriet om at tage initiativ til  

 gennemførelse af et forbud mod indførelse af hel- og halvautomatiske  

 skydevåben til Grønland samt til en modernisering af indholdet af  

 bekendtgørelsen om forbud mod erhvervelse eller overdragelse af pistoler.
Som  

 yderligere begrundelse for anmodningen henviste Politimesteren i Grønland  

 til, at politiet i lokale kriminelle kredse havde fundet både hel- og  

 halvautomatiske rifler, der fremtrådte som egentlige militærvåben, ligesom  

 politiet havde konstateret, at der tilsyneladende ubesværet kunne indføres  

 halvautomatiske skydevåben fra Danmark.
 I forlængelse af politimesterens henvendelse til Justitsministeriet  

 tilkendegav Grønlands Hjemmestyre, Erhvervsdirektoratet, at man fuldt ud  

 forstod baggrunden for politimesterens anmodning, samt at landsstyret var  

 indstillet på i forbindelse med landstingssamlingen i foråret 1990 at foreslå  

 landstingsloven om erhvervsmæssig fangst og jagt ændret, således at fangst og  

 jagt med hel- og halvautomatiske våben generelt forbydes.
Grønlands Landsting vedtog herefter den 16. maj 1990 en ændring af  

 Landstingslov om erhvervsmæssig fangst og jagt, således at fangst og jagt med  

 hel- eller halvautomatiske våben blev forbudt.
Landstingsloven blev  

 imidlertid ændret den 30. oktober 1991, således at forbudet nu kun er  

 gældende for helautomatiske våben.
Baggrunden herfor var bl.a. de  

 halvautomatiske våbens betydning for fangerne visse steder i Grønland som et  

 almindeligt forsørgelsesredskab.
2.2. Den seneste årsberetning fra Grønlands politi viser, at der i 1991  

 blev begået 15 drab og 24 drabsforsøg.
I 1990 blev der begået 23 drab og 36  

 drabsforsøg i Grønland.
De tilsvarende tal for 1989 var 13 drab og 27  

 drabsforsøg, mens der i 1988 blev begået 18 drab og 29 drabsforsøg.
En række  

 af disse drab er begået med halvautomatiske våben, herunder bl.a. drabene i  

 Narssaq nytårsmorgen 1990 på 7 yngre mennesker.
 Spørgsmålet om, i hvilken udstrækning en våbenkontrolordning vil have  

 indflydelse på kriminalitetsfrekvensen og kriminalitetsbilledet i Grønland,  

 har ikke været genstand for undersøgelse.
Et af Justitsministeriet nedsat udvalg afgav i februar 1990 en betænkning  

 vedrørende kriminalpolitiske spørgsmål i Grønland.
Under kapiteloverskriften:  

 »Den kriminalpolitiske situation, herunder en statistisk beskrivelse af  

 kriminalitetsudviklingen« siges det side 25: »Kriminalitetsbilledet  

 i Grønland er fortsat præget først og fremmest af en relativ høj  

 kriminalitetsfrekvens, som dog viser et svagt fald de sidste par år.  

 Kriminalitetsbilledet er endvidere præget af et forholdsvis meget stort antal  

 personfarlige forbrydelser, ofte af grov karakter og med særdeles alvorlige  

 følger for ofrene, såsom manddrab og forsøg herpå, vold, voldtægt o.lign.,  

 men på den anden side af meget lidt økonomisk kriminalitet, bortset fra de  

 simpleste former som tyveri, hæleri, dokumentmisbrug og hærværk.« Side  

 26 hedder det om årsagerne til kriminaliteten: »Det er næppe muligt på  

 empirisk grundlag at fastslå årsagerne til kriminaliteten, men det er en  

 almindelig opfattelse, at dårlige opvæktsbetingelser og miljø (præget af  

 spiritusmisbrug og manglende opdragelsesmæssige stimuli) og dårlige sociale  

 forhold (herunder boligforhold) i kombination med et akut eller  

 længerevarende spiritusmisbrug og den svækkelse af modforestillinger og  

 psykiske bremsemekanismer, der er en følge deraf, i det helt overvejende  

 antal tilfælde må anses som årsagen til den begåede kriminalitet.« På denne baggrund kan det næppe forventes, at gennemførelse af en  

 våbenkontrolordning generelt set vil få en afgørende indvirkning på  

 kriminaliteten i Grønland.
Der er imidlertid grund til at tro, at et forbud  

 mod hel- og halvautomatiske våben på enkelte områder - herunder navnlig i  

 relation til antallet af drab og drabsforsøg - kan få mærkbar virkning.
 Også alment kriminalitetsforebyggende hensyn tilsiger derfor, at der nu på  

 grund af disse våbens åbenbare farlighed indføres en våbenkontrolordning, som  

 foruden pistoler, revolvere og andre korte håndskydevåben også omfatter hel-  

 og halvautomatiske våben.
3. Hovedpunkterne i forslaget 3.1. Med henblik på at gøre lovgivningen så enkel og overskuelig som  

 mulig har Justitsministeriet fundet det mest hensigtsmæssigt at samle  

 reglerne om våbenkontrol i en ny våbenlov for Grønland og samtidig ophæve den  

 eksisterende bekendtgørelse om pistoler.
Spørgsmålet om indførelse af en våbenkontrolordning for Grønland har givet  

 anledning til overvejelse om, i hvilken udstrækning de særlige grønlandske  

 forhold gør det påkrævet, at udforme reglerne anderledes end i den danske  

 våbenlov.
Overvejelserne har dels vedrørt hvilke våbentyper en kontrolordning  

 skal omfatte, dels hvor vidtgående kontrollen skal være.
Dernæst har  

 spørgsmålet om en overgangsordning med hensyn til de farlige skydevåben  

 f.eks. halvautomatiske rifler, som i dag lovligt befinder sig i Grønland,  

 meldt sig.
 3.2. Med hensyn til spørgsmålet om, hvilke våbentyper, der skal være  

 omfattet af kontrolordningen har Justitsministeriet ikke fundet anledning til  

 at gå videre end politimesterens forslag, som alene vedrørte hel- og  

 halvautomatiske våben samt en modernisering af  

 »pistolbekendtgørelsen«.
 Det foreslås derfor i § 1, at den ny våbenkontrolordning skal omfatte  

 såvel pistoler, revolvere og andre korte håndskydevåben som hel- og  

 halvautomatiske geværer, maskinpistoler og -geværer, samt dele og ammunition  

 til de skydevåben, der er omfattet af forslaget.
 Da det imidlertid er svært på nuværende tidspunkt at forudse og vurdere  

 behovet for yderligere regulering, er der i § 1, stk. 3, medtaget en  

 bemyndigelsesregel, hvorefter justitsministeren administrativt kan fastsætte  

 regler om, at andre end de i stk. 1 nævnte våben kan omfattes af forbudet,  

 ligesom det er fundet hensigtsmæssigt, at justitsministeren på grund af de  

 særlige grønlandske forhold kan undtage våben, der er omfattet af stk. 1, fra  

 lovens kontrolordning.
 Der henvises i øvrigt til pkt. 3.6. og til bemærkningerne til § 1.
 3.3. Opregningen af forbud i lovforslagets § 1, stk. 1, og § 2 er udformet  

 som og skal forstås i overensstemmelse med den danske våbenlovs § 1, stk. 1  

 og § 2, stk. 1. Kontrolordningen er i relation til de forbudte handlinger og  

 den forbudte adfærd lige så vidtgående som den danske våbenkontrolordning.
På enkelte punkter tilsiger dog de særlige grønlandske forhold en  

 afvigelse fra de danske regler.
Således er der i modsætning til den danske  

 våbenlovs bestemmelser ikke fastsat nogen aldersmæssig begrænsning for  

 erhvervelse m.v. af luft- og fjederbøsser.
Baggrunden herfor er, at  

 almindelige haglgeværer og jagtrifler, der må anses for farligere våben end  

 luft- og fjederbøsser, efter lovforslaget frit kan erhverves og besiddes m.v.  

 også af personer under 18 år.
I § 1, stk. 3, er indsat en bestemmelse om, at Politimesteren i Grønland  

 kan fastsætte regler om, at ammunition omfattet af § 1, stk. 6, er undtaget  

 fra kontrolordningen. Årsagen hertil er, at visse typer ammunition kan  

 anvendes til såvel almindelige jagtvåben, som våben omfattet af forslaget.  

 Det ville være særdeles uhensigtsmæssigt, hvis erhvervelse af sædvanlig  

 ammunition til brug for ikke-tilladelsespligtige jagtvåben var underlagt  

 kontrolordningen.
Der henvises i øvrigt til bemærkningerne til § 1, stk. 3.
I forhold til den gældende »pistolbekendtgørelse« er kontrollen  

 skærpet på 2 områder.
For det første er kontrolordningens anvendelsesområde  

 udvidet, idet begrebet »andre korte håndskydevåben« er medtaget i  

 lovteksten.
Dette muliggør i modsætning til pistolbekendtgørelsens regler, at  

 et oversavet glatløbet jagtgevær eller en jagtriffel med en ganske kort pibe  

 kan være omfattet af lovens kontrolordning.
Der henvises i øvrigt til  

 bemærkningerne til § 1, stk. 1, nr. 1. For det andet indeholder lovforslaget  

 flere og mere vidtgående forbuds- og kontrolbestemmelser end  

 pistolbekendtgørelsen.
3.4. Politimesterens oprindelige henvendelse til Justitsministeriet  

 vedrørte - udover en modernisering af den såkaldte  

 »pistolbekendtgørelse« - alene et forbud mod indførsel af hel- og  

 halvautomatiske våben.
Baggrunden herfor var, at der i dag formentlig findes  

 en hel del halvautomatiske våben i Grønland, hvorfor politimesteren anførte,  

 at et totalt forbud mod at indføre, tilvirke, erhverve, besidde, bære og  

 anvende hel- og halvautomatiske våben af praktiske grunde eventuelt burde  

 gennemføres ad flere omgange.
Justitsministeriet er enig i, at der ved udformningen af en  

 våbenkontrolordning opstår praktiske problemer i relation til de personer,  

 som i dag lovligt er i besiddelse af hel- eller halvautomatiske våben.
En  

 etapevis gennemførelse af våbenkontrolordningen begyndende med et forbud mod  

 indførsel af visse våben vil imidlertid i høj grad forhale kontrolordningens  

 virkning.
 Justitsministeriet finder, at den overgangsordning, som tidligere er  

 blevet anvendt i våbenlovssammenhæng senest i forbindelse med ændringerne af  

 den danske våbenlov i 1986 og 1987, tilgodeser såvel de praktiske problemer i  

 relation til de personer, som i dag lovligt besidder hel- eller  

 halvautomatiske våben, som hensynet til ordningens effektivitet.
 Det foreslås derfor, at personer, som i dag lovligt er i besiddelse af  

 hel- eller halvautomatiske våben, fortsat kan besidde - men ikke  

 anvende, bære m.v. - disse våben, under forudsætning af, at de pågældende  

 senest 1 år efter lovens ikrafttræden har anmeldt besiddelsen til  

 Politimesteren i Grønland.
3.5. Endelig indeholder lovforslaget i § 10 en bestemmelse om udførsel af  

 våben.
Det foreslås, at tilladelser til udførsel af våben fra Grønland af  

 hensyn til rigets våbeneksportpolitik meddeles af Justitsministeriet. § 10  

 omfatter alle typer af våben og ammunition samt dele hertil, idet man af  

 hensyn til den danske våbeneksportpolitik bør have ens regler i Grønland og  

 Danmark.
Der henvises i øvrigt til bemærkningerne til § 10.
3.6. Den 31. marts 1992 behandledes lovforslaget i Grønlands Landsting.  

 Landstinget tilsluttede sig forslaget på betingelse af, at erhvervsfangere  

 fortsat blev sikret adgang til at anvende halvautomatiske våben - specielt  

 salonrifler til sæljagt - idet det samtidig anførtes, at det fandtes  

 urimeligt, hvis erhvervsfangere skulle betale 840 kr. for udstedelse af en  

 våbentilladelse.
Landstinget pålagde herefter landsstyret at genoptage  

 forhandlingerne med Justitsministeriet med hensyn til de ovennævnte punkter.
 Justitsministeriet rettede ved skrivelse af 10. juni 1992 henvendelse til  

 Grønlands Hjemmestyre, dels på baggrund af landstingsforhandlingen, dels på  

 baggrund af, at politimesteren i Grønland ved skrivelse af 13. maj 1992 havde  

 oplyst, at Grønlands Hjemmestyre i øjeblikket var i gang med en revision af  

 den grønlandske jagtlovgivning, herunder spørgsmålet om anvendelse af  

 halvautomatiske våben.
 Grønlands hjemmestyre besvarede Justitsministeriets henvendelse ved  

 skrivelse af 4. september 1992. Det hedder i skrivelsen:
 »Henvisende til Justitsministeriets brev af 10. juni 1992 . . . . . .  

 ., skal det meddeles at man fra Direktoratet for Fiskeri, Fangst og Landbrug  

 er igang med at indarbejde regler, herunder spørgsmålet om brugen af  

 halvautomatisk våben.
Jagtreglerne tænkes udformet, således at brugen af halvautomatisk våben  

 begrænses så vidt muligt.
Der er således planer om kun at tillade anvendelse  

 af halvautomatisk våben pr. dispensation de steder, hvor anvendelse af  

 ikke-automatiske våben ikke tilstrækkeligt i erhvervsfangst.
I loven om erhvervsmæssig fangst og jagt er reglerne således, at brugen af  

 halvautomatisk våben stadigvæk er tilladt. Årsagerne til tilladelsen kan  

 læses i Landstingets behandling af lovudkastet til våbenlov.
Reglen om  

 anvendelse af halvautomatiske våben tænkes ændret, når samtlige  

 bekendtgørelser om fangst og jagt revideret ift. våbenanvendelse, er sat på  

 plads.
Hjemmestyrets gældende bekendtgørelser om isbjørnejagt og fangst af store  

 hvaler, rensdyrjagt og moskusoksejagt forbyder anvendelse af automatisk våben  

 samt i bekendtgørelser om fredning af harer, ulve og ræve.
Det er således kun  

 i bekendtgørelse om fangst af hvid- og narhvaler, der ikke er regler om  

 anvendelse af automatisk våben.
Det er også i forbindelse med hvid- og  

 narhvalsfangst, at Hjemmestyret tænker på evt. dispensationsordninger.
Sagen  

 er ikke færdigbehandlet, men skal til drøftelse under landstingets  

 efterårssamling, dog ikke som et selvstændigt punkt.
Der findes endnu ingen  

 regler om anvendelse af våben ifm. sæl- og hvalrosfangst.« Det fremgår heraf, at revisionen af den grønlandske jagtlovgivning endnu  

 ikke er tilendebragt.
Justitsministeriet har imidlertid fundet det rettest at  

 fremsætte forslag til våbenlov for Grønland, uden at afvente hjemmestyrets  

 afslutning på revisionsarbejdet, idet Landstingets bemærkninger er  

 indarbejdet i det foreliggende lovforslag.
For at tilgodese de særlige  

 grønlandske forhold er der således i forslagets § 1, stk. 3, 2. pkt.,  

 medtaget en bemyndigelsesbestemmelse, hvorefter justitsministeren  

 administrativt kan undtage våben, der er omfattet af forslagets § 1, stk. 1,  

 herunder halvautomatiske geværer, der anvendes erhvervsmæssigt til  

 jagtformål, fra lovens kontrolordning.
Det er hensigten at udnytte denne  

 bemyndigelsesbestemmelse til at undtage halvautomatiske geværer, der  

 traditionelt benyttes af erhvervsfangere som et almindeligt  

 forsørgelsesredskab.
Det forudsættes herved, at der kan etableres en ordning,  

 hvor erhvervsfangeres adgang til erhvervelse og besiddelse af disse våben  

 knyttes til enkle kriterier, f.eks. at den pågældende har gyldig  

 erhvervsfangertilladelse.
Glatløbede haglgeværer, som kan indeholde mere end  

 2 haglpatroner eller andre halvautomatiske våben, der traditionelt ikke  

 anvendes til erhvervsmæssig jagt, vil fortsat være omfattet af lovens  

 kontrolordning.
Den nærmere afgrænsning af en administrativt fastsat  

 undtagelsesordning vil ske efter forhandling med Politimesteren i Grønland og  

 Grønlands Hjemmestyre.
Etablering af en sådan undtagelsesordning indebærer i  

 øvrigt, at erhvervsfangere omfattet heraf, ikke skal have våbentilladelse,  

 hvorfor der heller ikke opstår spørgsmål om betaling herfor.
4. Økonomiske og administrative konsekvenser Gennemførelse af våbenlov for Grønland vil medføre et vist merarbejde for  

 politimesterembedet i Grønland.
Merforbruget af personale skønnes i en  

 overgangsperiode at blive ca. 1 årsværk, hvortil kommer udgifter i  

 forbindelse med eventuel etablering af et centralt edb-baseret våbenregister.  

 Merudgifterne vil kunne afholdes inden for politiets eksisterende  

 bevillingsmæssige rammer.
 Lovforslaget skønnes ikke i øvrigt at indebære økonomiske eller  

 administrative konsekvenser for det offentlige.
5. Hørte myndigheder.
Forelæggelse for Grønlands Landsting I forbindelse med lovforslagets udarbejdelse har Justitsministeriet  

 indhentet udtalelser fra Politimesteren i Grønland, Landsdommeren i Grønland,  

 Statsministeriet, Grønlandsafdelingen, Direktoratet for Kriminalforsorgen,  

 Grønlands Politiforening og Grønlands Hjemmestyre.
 Lovforslaget har været forelagt Grønlands Landsting, som har tiltrådt  

 forslaget den 31. marts 1992, jf. pkt. 3.6.
Bemærkninger til lovforslagets enkelte bestemmelser Til § 1 Bestemmelsen fastslår, hvilke typer skydevåben, dele til skydevåben og  

 ammunition, der er omfattet af lovforslaget om en kontrolordning for  

 skydevåben i Grønland.
Et skydevåben kan i almindelighed defineres som en som våben fremtrædende  

 genstand, der er i stand til med nogen kraft af udslynge faste bestanddele -  

 typisk en kugle eller et projektil.
Signalvåben og kombinerede gas- og  

 signalvåben (løsskudsvåben), hvis virkning alene beror på lyd- eller  

 lyseffekten, uden at der kan ske udslyngning af genstande m.v., er ikke  

 omfattet af lovforslaget.
Et våben, der er ubrugbargjort ved gennemsavning på  

 langs af hele piben og en væsentlig del af låsestolens forbro, anses ikke for  

 et skydevåben i lovens forstand.
Baggrunden herfor er, at våbenet er  

 ubrugbargjort på en sådan måde, at det ikke kan benyttes til skydning eller  

 ved konstruktive ændringer kan gøres anvendelig hertil.
 Bestemmelsens indledning er udformet som og skal forstås i  

 overensstemmelse med den danske våbenlovs § 1, stk. 1, og § 2, stk. 1. Ved  

 tilvirkning forstås fremstilling, herunder konstruktive ændringer af våben.  

 Den rene formidling af handel med våben er ikke omfattet af bestemmelsen.
I § 1, stk. 1, nr. 1, er medtaget pistoler og revolvere, der i dag  

 er omfattet af bekendtgørelse nr. 305 af 21. november 1953 om forbud mod  

 erhvervelse eller overdragelse af pistoler.
Denne bekendtgørelse foreslås  

 derfor samtidig med nærværende lovforslag ophævet, jf. § 14, stk. 3.
Ved begrebet »andre korte håndskydevåben« er det overladt til  

 domstolene at foretage en nærmere afgrænsning ud fra en konkret vurdering af  

 det pågældende skydevåbens karakter.
Således vil et glatløbet haglgevær - der  

 i sig selv ikke er omfattet af lovforslaget, medmindre det er halvautomatisk  

 - kunne være omfattet af bestemmelsen, såfremt piben er afkortet f.eks. ved  

 oversavning.
På tilsvarende måde kan en jagtriffel, der ikke er hel- eller  

 halvautomatisk, tænkes omfattet af bestemmelsen, såfremt riflens normalpibe  

 er udskiftet med en ganske kort pibe.
Efter praksis i Danmark kan et halvautomatisk glatløbet haglgevær, der som  

 følge af plombering ikke kan indeholde mere end 2 haglpatroner, lovligt  

 besiddes og anvendes, såfremt indehaveren har jagttegn.
Sådanne plomberede  

 halvautomatiske haglgeværer anses ikke for omfattet af lovforslagets § 1,  

 stk. 1, nr. 2.
I § 1, stk. 1, nr. 5, er nævnt de dele til skydevåben, der er  

 omfattet af kontrolordningen.
Et haglgeværs baskyle indeholder  

 affyringsmekanismen og har i øvrigt i det væsentlige samme funktion som en  

 låsestol har for andre skydevåben.
 I § 1, stk. 2, er luft- og fjederbøsser (herunder luftpistoler)  

 undtaget fra kontrolordningen, hvilket svarer til de danske regler, bortset  

 fra, at der i Danmark er et forbud for personer under 18 år med hensyn til  

 disse våben. Årsagen til at der ikke som i Danmark foreslås en aldersmæssig  

 begrænsning for erhvervelse m.v. af disse våben er, at almindelige glatløbede  

 haglgeværer og jagtrifler - der alt andet lige anses for farligere våben end  

 luft- og fjederbøsser - efter lovforslaget, ligesom i dag, frit kan  

 erhverves, besiddes m.v. af personer under 18 år.
I traditionelle luftbøsser skabes overtrykket ved udløsning af en fjeder,  

 der skal spændes efter hvert skud.
Der findes imidlertid også såkaldte  

 kulsyregeværer og -pistoler, hvor overtrykket stammer fra en lille  

 kulsyrebeholder, som placeres i våbenet, typisk i skæftet.
Kulsyren i en  

 sådan beholder er fra begyndelsen under et så betydeligt tryk, at den giver  

 mulighed for adskillige skud.
Sådanne hel- eller halvautomatiske  

 kulsyregeværer og -pistoler er omfattet af forbudet i stk. 1.
Efter § 1, stk.. 3, 1. pkt., kan justitsministeren administrativt  

 inddrage yderligere våben under kontrolordningen.
Baggrunden for denne  

 bemyndigelse er, at kontrolordningen er en nyskabelse i Grønland, hvorfor det  

 ikke er muligt at forudse og vurdere behovet for yderligere regulering.
Det  

 synes således mest hensigtsmæssigt, at det overlades til justitsministeren -  

 i samråd med Politimesteren i Grønland - administrativt at foretage de  

 nødvendige justeringer.
Efter § 1, stk. 3, 2. pkt., kan justitsministeren endvidere  

 administrativt undtage våben fra lovens kontrolordning.
Som anført under de  

 almindelige bemærkninger pkt. 3.6. er det hensigten at udnytte denne  

 bemyndigelsesbestemmelse til at undtage halvautomatiske geværer, der  

 traditionelt benyttes erhvervsmæssigt af erhvervsfangere, fra lovens  

 kontrolordning.
Efter § 1, stk. 3, 3. pkt., kan Politimesteren i Grønland fastsætte  

 regler om, at ammunition omfattet af stk. 1, nr. 6, er undtaget fra lovens  

 kontrolordning.
Baggrunden herfor er, at visse typer ammunition såvel kan  

 anvendes til våben omfattet af lovforslaget som til almindelige jagtvåben,  

 der ikke er omfattet af lovforslaget.
Det ville således være uhensigtmæssigt  

 om erhvervelse af ammunition til brug for sådanne ikke-tilladelsespligtige  

 våben krævede tilladelse.
Det findes mest hensigtsmæssigt at overlade til  

 politimesteren at foretage den nærmere tekniske afgrænsning af, hvilke  

 kalibre der - henset til at de i det væsentligste anvendes til jagtvåben -  

 bør være undtaget fra loven.
Til § 2 Bestemmelsen udelukker i praksis salg af våben pr. postordre.
Til § 3 Bestemmelsen svarer til den danske våbenlovs § 2, stk. 2.
Til § 4 Bestemmelsen i § 4, stk. 1, er i overensstemmelse med § 2 i  

 Justitsministeriets cirkulære om våben af 19. juli 1988.
 Efter forvaltningslovens § 29 må der i sager, der rejses ved ansøgning,  

 ikke fra andre forvaltningsmyndigheder indhentes oplysninger om ansøgerens  

 personlige forhold og hidtidige vandel, medmindre ansøgeren har givet  

 samtykke hertil.
 Forvaltningsloven gælder ikke for Grønland og er ikke ved kgl. anordning  

 sat i kraft i Grønland.
 § 29 i forvaltningsloven kan ikke umiddelbart antages at være udtryk for  

 gældende ret i Grønland.
 Justitsministeriet forudsætter imidlertid, at Politimesteren i Grønland  

 ved sin administration af våbenloven for Grønland følger den samme praksis  

 som i Danmark - der er et udslag af forvaltningslovens § 29 - og at han  

 derfor opnår samtykke fra en ansøger, inden han indhenter oplysninger om  

 ansøgerens rent private forhold, herunder oplysning fra kriminalregisteret.
Der er tale om en skønsmæssig vurdering, hvorvidt oplysningerne om den  

 pågældendes hidtidige vandel og personlige forhold gør det betænkeligt, at  

 vedkommende er i besiddelse af våben omfattet af kontrolordningen.
Efter  

 hidtidig praksis i Danmark lægges der i særlig grad vægt på om den pågældende  

 har haft sager om drab, vold, røveri, voldtægt, ulovlig tvang,  

 frihedsberøvelse, overtrædelse af straffelovens § 266 (visse trusler) og §  

 252 (forvoldelse af nærliggende fare for nogens liv eller førlighed) m.v.  

 samt overtrædelse af våbenlovgivningen.
Herudover er det umiddelbart klart, at våbentilladelse skal afslås, hvis  

 der foreligger en begrundet risiko for, at våbnet vil blive misbrugt.
Det  

 samme gælder, hvor skødesløshed i omgang med skydevåben er særligt indiceret.
 Endvidere må udgangspunktet i tilfælde, hvor der er begrundet tvivl  

 om, hvorvidt våbenet vil blive misbrugt, være, at en våbentilladelse  

 inddrages (jf. forslagets § 4, stk. 2) eller nægtes.
 Afgjorte straffesager, aktuelle sigtelser samt ansøgerens personlige  

 forhold kan således begrunde afslag på en ansøgning efter loven.
 Det forudsættes i øvrigt, at hensynet til de særlige grønlandske forhold  

 vil indgå i vurderingen efter § 4.
 Tilbagekaldelse efter § 4, stk. 3, kan især finde sted, når indehaveren af  

 en våbentilladelse ikke længere opfylder betingelserne i § 4, stk. 1.
 Såfremt Politimesteren i Grønland finder det forsvarligt, kan der -  

 medmindre våbnene søges konfiskeret - gives indehaveren en frist til  

 afhændelse af våbnene.
Til § 5 Bestemmelsen svarer til den danske våbenlovs§ 2 d.
Til § 6 I den danske våbenbekendtgørelses § 13 har justitsministeren fastsat, at  

 våben skal opbevares forsvarligt og så vidt muligt på et sted, der er  

 utilgængeligt for uvedkommende.
Opbevares skydevåben ikke i et sikkert,  

 aflåset gemme, skal låsen eller bundstykket udtages og anbringes under lås.  

 Ammunition til skydevåben skal opbevares for sig i et aflåset gemme.
 Justitsministeriet forudsætter, at Politimesteren i Grønland fastsætter  

 vilkår for opbevaring svarende til de danske regler med de afvigelser, som de  

 særlige grønlandske forhold tilsiger.
Til § 7 En tilladelse med en gyldighedstid på mindre end 5 år kan f.eks. komme på  

 tale i de situationer, hvor der gives deltagere på videnskabelige  

 ekspeditioner tilladelse til at medbringe pistoler eller revolvere til brug  

 for selvforsvar mod vilde dyr.
 Det bemærkes, at en indførselstilladelse - der i Danmark er afgiftsfri og  

 meddeles med en gyldighedstid på højst 6 måneder - forudsættes meddelt  

 samtidig med, at der meddeles ansøgeren tilladelse til besiddelse m.v.
Til § 8 Beløbet er fastsat i overensstemmelse med den tilsvarende bestemmelse i  

 den danske våbenlovs § 6 b.
 Afgiften forfalder ved udstedelse af tilladelse.
 Bestemmelserne i § 8, stk. 3 og 4 - der svarer til den danske våbenlovs §  

 6 b, stk. 3 og 4 - hjemler ikke fritagelse for betaling i de tilfælde, hvor  

 en person anmoder om udstedelse af en våbentilladelse til erstatning for en  

 tilladelse, der er bortkommet eller beskadiget.
Til § 9 Bestemmelsen indebærer en anmeldelsespligt for tilladelsesindehaveren.
Til § 10 Af hensyn til rigets våbeneksportpolitik bør tilladelser til udførsel af  

 våben fra Grønland - som i den danske våbenlov - meddeles af  

 Justitsministeriet.
Bestemmelsen i § 10, stk. 1, omfatter alle typer våben og ammunition samt  

 dele hertil og er således væsentlig bredere end lovforslagets § 1.  

 Bestemmelsen omfatter således eksempelvis blank-, stød- og slagvåben,  

 jagtvåben og luftgeværer samt herudover i stk. 3-5 krigsmateriel,  

 produktionsmidler og sprængstoffer samt dele m.v. hertil.
Bestemmelsen er i  

 overensstemmelse med den danske våbenlovs § 6 samt våbenbekendtgørelsens §  

 15.
Justitsministeriet følger normalt den praksis, at udførselsansøgninger  

 forelægges for Udenrigsministeriet, som gør dem til genstand for en konkret  

 bedømmelse i lyset af den danske våbeneksportpolitik.
Hovedprincippet heri  

 har igennem en årrække været, at der nægtes eksporttilladelse til lande, der  

 er inddraget i krigsbegivenheder, eller til områder, hvor forholdene er så  

 urolige eller ustabile, at de må befrygtes at udvikle sig til væbnede  

 konflikter, herunder borgerkrig eller væbnet undertrykkelse af  

 befolkningsgrupper.
Eksporttilladelse nægtes endvidere til lande, mod hvilke  

 der af FN er vedtaget våbenembargo.
 Justitsministeriet afgiver på begæring i særlige tilfælde en  

 forhåndsudtalelse om, hvorvidt udførsel af et bestemt produkt kræver  

 tilladelse.
 Udførsel til Danmark har ikke udenrigspolitiske aspekter, og tilladelse  

 til en sådan udførsel findes mest hensigtsmæssigt at kunne meddeles af  

 politimesteren.
Efter den danske våbenbekendtgørelse kan håndvåben til brug ved  

 skydekonkurrencer, jagt eller fiskeri i Danmark samt ammunition hertil i  

 rimeligt omfang i forbindelse med gennemrejse eller ophold i indtil 3 måneder  

 indføres, besiddes, bæres, anvendes og genudføres uden tilladelse.
På samme  

 måde kan ud- og genindførsel af våben fra Danmark til ophold i udlandet i  

 indtil 3 måneder finde sted uden særskilt tilladelse.
 Ved lovforslagets § 10, stk. 3 og 4, etableres en tilsvarende  

 ordning for personer, der er rejst ind i eller ud af Grønland med våben, der  

ikke er omfattet af lovforslagets § 1.
 Bestemmelsen i § 10, stk. 5, svarer til våbenbekendtgørelsens § 17  

 og gør det muligt for politimesteren at kontrollere, at personer, der  

 udrejser af Grønland efter den i stk. 4 anførte smidige ordning, påny  

 indfører våbnene til Grønland og således ikke søger at omgå kravet om  

 tilladelse fra Justitsministeriet efter § 10, stk. 1.
Til § 11 Efter den danske våbenlov er Justitsministeriet rekursinstans for de  

 afgørelser, der efter loven er henlagt til politimesteren (politidirektøren).
Under hensyn til de særlige grønlandske forhold findes det ikke  

 formålstjenligt at tillade, at politimesterens afgørelser efter loven kan  

 indbringes for Justitsministeriet.
På den baggrund kan der tænkes udviklet en  

 praksis i Grønland, der ikke svarer til den danske praksis.
Til § 12 Bestemmelsen omfatter ikke det grønlandske hjemmestyre.
 Militærpersoners anvendelse, besiddelse etc. af våben i privat øjemed er  

 ikke omfattet af bestemmelsen.
Til § 13 I bestemmelsen fastsættes, at overtrædelse af våbenlovens forbuds- og  

 påbudsbestemmelser, sanktioneres med foranstaltning i henhold til den  

 grønlandske kriminallov.
Overtrædelse af loven må i vidt omfang forventes  

 afgjort med bøde, men formuleringen skaber mulighed for, at retten - navnlig  

 ved alvorligere overtrædelser - kan træffe bestemmelse om anvendelse af een  

 af de øvrige foranstaltninger, der er nævnt i den grønlandske kriminallovs §  

 85, f.eks. betinget dom eller anbringelse i anstalt.
Til § 14 Formålet med lovforslaget er som anført under de almindelige bemærkninger  

 at indføre en kontrolordning for særlig farlige våben svarende til den danske  

 våbenlov.
Af hensyn til de personer, der i dag lovligt er i besiddelse af  

 sådanne våben, har Justitsministeriet fundet det rettest, at de pågældende  

 fortsat kan besidde disse våben - men således ikke bære, anvende m.v.
Den  

 lovlige besiddelsesret er dog betinget af, at de pågældende senest 1 år efter  

 lovens ikrafttræden har anmeldt besiddelsen til politimesteren.
 Ordningen svarer til den overgangsordning, der blev etableret ved  

 ændringen af våbenloven med virkning fra 1. juni 1986, hvorved glatløbede  

 haglgeværer blev inddraget under den danske våbenlovs kontrolordning.
