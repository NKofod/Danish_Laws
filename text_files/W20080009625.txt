Skrivelse om, hvorvidt et medlem af en kommunalbestyrelse, der har modtaget bødeforlæg for overtrædelse af skattekontrollovens § 16, stk. 2, er valgbar (Valgbarhedsnævnets skrivelse af 27. maj 2008 til et byråd) Ved brev af 17. januar 2008 har byrådet i X Kommune i henhold til § 101, stk. 4, i lov om kommunale og regionale valg, indberettet til Valgbarhedsnævnet, at byrådsmedlem N.
N. har modtaget et bødeforelæg for overtrædelse af skattekontrollovens § 16, stk. 2.
Det fremgår af sagen, at pågældende i 2004 opnåede en avance ved salg af investeringsbeviser på 76.444 kr.
Avancen blev ikke selvangivet og var ikke automatisk medtaget på årsopgørelsen for det pågældende år.
Pågældende havde i juli 2005 og i efteråret 2005 drøftet aktieavanceopgørelsen med kommunens skatteinspektør, der havde opfordret til at indsende en opgørelse hurtigst muligt.
Grundet stort arbejdspres og vanskeligheder med at fremskaffe de relevante papirer fik pågældende ikke indsendt opgørelsen.
Pågældende undlod derved inden 4 uger efter modtagelsen af årsopgørelsen at give skattemyndighederne underretning om, at skatteansættelsen for året 2004 var for lav.
Herved unddrog pågældende sig betalinger af et samlet skattebeløb på 26.381 kr.
Den manglende meddelelse om, at skatteansættelsen var for lav, var ifølge skattemyndighedernes opfattelse en grov uagtsom overtrædelse af skattekontrollovens § 16, stk. 2, jf. stk. 1.
 Forseelsen er straffet med en bøde på 7.500 kr.
 I den anledning skal man meddele, at Valgbarhedsnævnet finder, at den begåede handling  uanset de krav, der må stilles til personer, der beklæder hverv som medlem af kommunale råd  ikke i almindeligt omdømme gør den pågældende uværdig til at være medlem af kommunale råd, jf. den kommunale og regionale valglovs § 4.
 Den pågældende må derfor anses for valgbar.
