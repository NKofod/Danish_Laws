 En folkepensionist, der fraflyttede plejehjem til egen bolig, fandtes  

 ikke berettiget til at få efterreguleret betalingen for sit plejehjemsophold.
 REDEGØRELSE FOR SAGEN:
En folkepensionist havde haft ophold på plejehjem fra 17. august 1978. Ved  

 beregning af plejehjemsbetalingen pr. 1. januar 1983 blev det oplyst, at  

 ansøgeren havde frikort, og at den maksimale A-indkomst uden skattetræk kunne  

 udgøre 34.246 kr. årlig.
Indtægt fra indekskontrakter, bankindestående m.v.  

 udgjorde 24.545 kr. årlig, hvilket betød, at der ikke skulle betales skat.
Plejehjemsbetalingen blev herefter beregnet i henhold til bistandslovens §  

 84 således, at der blev udbetalt pensionisten et lommepengebeløb, medens  

 resten af pensionen blev benyttet til betaling for opholdet.
Som følge af  

 ansøgerens indtægter havde hun betalt 60 pct. af 24.545 kr. for opholdet på  

 plejehjemmet.
Pensionistens egenbetaling udgjorde 1.225 kr. månedlig.
Den 1. april 1983 flyttede pensionisten i egen bolig.
Dette betød, at der  

 påny ville blive udbetalt folkepension, og ansøgerens indtægter ville således  

 stige udover frikortgrænsen.
Der blev herefter foretaget en fornyet beregning  

 af, hvad ansøgerens indtægter ville blive for 1983, og hvad hun herefter  

 skulle betale i skat på grund af den øgede indtægt i form af udbetalt  

 folkepension.
Skattekortet fik gyldighed fra den 1. juli 1983. Ifølge dette  

 var pensionistens skattefri fradrag 2.383 kr. månedlig og trækprocenten 46.
 På denne baggrund fandt ansøgeren, at der burde foretages en  

 efterregulering af betalingen for hendes ophold på plejehjem i månederne  

 januar-marts 1983, idet hun for hele året betalte skat af sine  

 indekskontrakter, renteindtægter m.v., og plejehjemsbetalingen var beregnet  

 uden fradrag for skat.
 AFGØRELSEN, DER KLAGES OVER:
Social- og sundhedsforvaltningen meddelte, at ansøgerens betaling for  

 ophold i plejehjem var korrekt udregnet.
Udregningen blev foretaget på  

 grundlag af de aktuelle indtægter og den skat, der skulle betales heraf.
I  

 den periode ansøgeren havde ophold i plejehjem, var hendes indtægter ikke  

 over den skattepligtige grænse, hvorfor der i indtægten ikke skulle  

 fratrækkes skat, før opholdsbetalingen blev udregnet.
 KLAGEN TIL ANKESTYRELSEN:
 Sagen blev anket af pensionisten, der anførte, at hun mente at have betalt  

 for meget i plejehjemsbetaling i perioden 1. januar 1983 til 31. marts 1983.  

 Pensionisten henviste til, at hun efter flytning fra plejehjemmet var sat i  

 skat af indtægter, som uden skattetræk var brugt som grundlag for beregning  

 af betaling for opholdet.
 ANKESTYRELSENS AFGØRELSE:
 Ankestyrelsen finder ikke grundlag for at ændre social- og  

 sundhedsforvaltningens afgørelse, hvorefter pensionisten ikke er berettiget  

 til at få efterreguleret betalingen for sit plejehjemsophold.
 Ved afgørelsen har ankestyrelsen lagt vægt på, at betalingen for  

 pensionistens plejehjemsophold var korrekt beregnet efter de gældende regler,  

 at der ikke er sket nogen ændring i pensionistens økonomiske forhold under  

 plejehjemsopholdet, og at det ikke kan tillægges betydning, at pensionisten  

 efterfølgende - efter sin flytning fra plejehjemmet - er blevet ansat i skat  

 af sine indtægter for hele kalenderåret efter gældende skatteregler.
 Ankestyrelsen tiltræder således social- og sundhedsforvaltningens  

 afgørelse.
