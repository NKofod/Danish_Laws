Fremsat den 17. februar 2009 af Kristen Touborg (SF), Ole Sohn (SF), Bjarne Laustsen (S), Bente Dahl (RV) og Per Clausen (EL) Forslag til folketingsbeslutning om enkeltbåsopstaldning af slagtesøer under transport og i samlestalde Folketinget pålægger regeringen inden udgangen af 2009 at undersøge muligheden for og konsekvenserne af at lave nationale regler, der sikrer, at slagtesøer under transporter, der er længere end 50 km, og under ophold i samlestalde opstaldes i enkeltbåse for at sikre søerne en ordentlig dyrevelfærd.
Bemærkninger til forslaget I august 2008 bragte Jyllands-Posten en artikelserie, der dokumenterede, at slagtesøer ofte må aflives under transporten til slagteriet efter voldsomme slagsmål.
 Hovedreglen for transport af slagtesøer fremgår af § 7 i bekendtgørelsen om beskyttelse af dyr under transport, jf. bekendtgørelse nr. 1729 af 21. december 2006, som anfører:
»Søer, som flyttes fra besætninger efter at have indgået i en produktion af smågrise (udsættersøer), anses ikke for egnet til transporter på mere end otte timer.« En undtagelse fra hovedreglen findes i artikel 2 i EUs transportforordning, jf.
Rådets forordning nr. 1/2005 af 22. december 2004. Her defineres begrebet afgangssted som det sted, hvor dyret først anbringes på et transportmiddel.
Transporttiden regnes fra afgangsstedet.
Det fremgår dog, at godkendte samlestalde kan betragtes som afgangssted, hvis dyrene har været opstaldet her i mindst seks timer inden afgang.
Kombinationen af den danske særregel og undtagelsen i EU-forordningen medfører, at vognmændene indsamler slagtesøerne på danske landbrugsbedrifter, hvorefter de opstaldes natten over i en samlestald, f.eks. i nærheden af den dansk-tyske grænse.
Den følgende dag må søerne fragtes videre i yderligere otte timer, og vognmændene kan dermed nå ned til tyske slagterier.
 Søernes ophold i samlestaldene bevirker, at søerne ofte slås og skader hinanden i en sådan grad, at det ikke er usædvanligt, at slagtesøer må aflives efter transport eller ophold i samlestalde.
 Med beslutningsforslaget ønsker forslagsstillerne at undersøge muligheden for og konsekvenserne af at lave nationale regler om enkeltbåsopstaldning af søer ved transport og under ophold i samlestalde til gavn for søernes velfærd.
Skriftlig fremsættelse Kristen Touborg:
 Forslag til folketingsbeslutning om enkeltbåsopstaldning af slagtesøer under transport og i samlestalde.
(Beslutningsforslag nr.
B 102).
