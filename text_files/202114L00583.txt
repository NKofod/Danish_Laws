Betænkning afgivet af Miljø- og Fødevareudvalget den 2. marts 2022 Betænkning over Forslag til lov om ændring af lov om gødning og jordforbedringsmidler m.v.
(Tilpasninger som følge af en ny gødningsforordning, nye produktkategorier og obligatorisk digital kommunikation m.v.) [af ministeren for fødevarer, landbrug og fiskeri (Rasmus Prehn)]:
1. Ændringsforslag Ministeren for fødevarer, landbrug og fiskeri har stillet 2 ændringsforslag til lovforslaget.
2. Indstillinger Udvalget indstiller lovforslaget til vedtaglse med de stillede ændringsforslag.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Ændringsforslag med bemærkninger Ændringsforslag Til § 1 Af ministeren for fødevarer, landbrug og fiskeri, tiltrådt af udvalget:
 1) I det under nr. 5 foreslåede § 3, stk. 1, 3. pkt., ændres »virksomheder og anmeldelse af produkter« til: »virksomheder, om anmeldelse af produkter og om sikkerhedsmæssige forhold for produkter, der er«.
[Udvidelse af bemyndigelse] Til § 2 2) I stk. 2 ændres »og § 3, stk. 1, 3. pkt., jf. denne lovs § 1, nr. 5« til: »§ 3, stk. 1, 3. pkt., jf. denne lovs § 1, nr. 5, eller § 4 som ændret ved denne lovs § 1, nr. 6«.
[Korrektion af lovforslagets overgangsbestemmelse] Bemærkninger Til nr. 1 Med ændringsforslaget udvides den foreslåede bemyndigelse i lovens § 3, stk. 1, 3. pkt., til at fastsætte regler om krav om registrering af virksomheder og anmeldelse af produkter reguleret i Den Europæiske Unions forordninger om forhold omfattet af loven, således at der også kan fastsættes regler om sikkerhedsmæssige forhold.
 Formålet hermed er, at der fortsat skal kunne fastsættes regler med sikkerhedsmæssigt formål i forbindelse med markedsføring af EU-gødningsprodukter med højt kvælstofindhold, der stammer fra ammoniumnitrat.
Sådanne regler følger af gældende ret.
Der er således i bekendtgørelse nr. 862 af 27. august 2008 om gødning og jordforbedringsmidler m.v. fastsat regler om bl.a. anmeldelse forud for markedsføring og for sporbarhed ved salg af ammoniumnitratgødninger.
Der er endvidere ved bekendtgørelse nr. 863 af 27. august 2008 om begrænsning af salg af gødning, der indeholder ammoniumnitrat, fastsat regler om salg af ammoniumnitratgødninger.
Begge bekendtgørelser er udstedt med hjemmel i gødningslovens §§ 2-4.
Den tydeligere opdeling af regulering af dels ikkeharmoniserede gødningsprodukter, dels EU-gødningsprodukter, der er en følge af lovforslaget, aktualiserer efter ministeriets vurdering et behov for en særskilt hjemmel til at fastsætte de pågældende regler med virkning for EU-gødningsprodukter.
En sådan hjemmel var ved en fejl ikke medtaget i det fremsatte lovforslag.
 Det er således hensigten med den foreslåede ændring af bemyndigelsen, at der fortsat skal kunne fastsættes disse regler, så de også gælder for EU-gødningsprodukter.
Europa-Parlamentets og Rådets forordning (EU) 2019/1148 af 20. juni 2019 om markedsføring og anvendelse af udgangsstoffer til eksplosivstoffer, om ændring af forordning (EF) nr. 1907/2006 og om ophævelse af forordning (EU) nr. 98/2013 indeholder endvidere regler om tilgængeliggørelse og indførsel af stoffer, der indeholder mindst 16 vægtprocent ammoniumnitrat, og om sporbarhed.
I det omfang forordningen overlapper ovenstående nationale regler, vil disse blive tilpasset under hensyn til forordningen.
Til nr. 2 Med ændringsforslaget foreslås overgangsbestemmelsens stk. 2 korrigeret, så regler fastsat med hjemmel i lovens § 2, stk. 1, nr. 5, og § 4 forbliver i kraft, indtil de ophæves eller erstattes af regler, der er fastsat i medfør af det foreslåede § 2, stk. 1, nr. 5, det foreslåede § 3, stk. 1, 3. pkt., eller § 4.
 Der er tale om en teknisk ændring af overgangsbestemmelserne.
4. Udvalgsarbejdet Lovforslaget blev fremsat den 9. december 2021 og var til 1. behandling den 4. februar 2022. Lovforslaget blev efter 1. behandling henvist til behandling i Miljø- og Fødevareudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og ministeren for fødevarer, landbrug og fiskeri sendte den 29. september 2021 dette udkast til udvalget, jf.
MOF alm. del  bilag 817 (folketingsåret 2020-21). Den 9. december 2021 sendte ministeren for fødevarer, landbrug og fiskeri høringssvarene og et høringsnotat til udvalget.
Bilag Under udvalgsarbejdet er der omdelt 7 bilag på lovforslaget.
Spørgsmål Udvalget har under udvalgsarbejdet stillet 3 spørgsmål til ministeren for fødevarer, landbrug og fiskeri til skriftlig besvarelse, som ministeren har besvaret.
Anders Kronborg (S) Anne Paulin (S) Bjarne Laustsen (S) Camilla Fabricius (S) Kasper Roug (S) nfmd.
Malte Larsen (S) Brian Bressendorff (S) Troels Ravn (S) Carl Valentin (SF) Rasmus Nordqvist (SF) Signe Munk (SF) Zenia Stampe (RV) Kathrine Olldag (RV) Søren Egge Rasmussen (EL) Peder Hvelplund (EL) Susanne Zimmer (FG) Erling Bonnesen (V) Hans Christian Schmidt (V) Mads Fuglede (V) Torsten Schack Pedersen (V) Anni Matthiesen (V) Jacob Jensen (V) René Christensen (DF) fmd.
Pia Kjærsgaard (DF) Lise Bech (UFG) Mona Juul (KF) Per Larsen (KF) Peter Seier Christensen (NB) Henrik Dahl (LA) Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
