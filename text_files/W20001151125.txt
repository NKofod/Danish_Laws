Landsskatteretskendelse Fradrag for moms - sagsomkostninger i forbindelse med domstolssag Reference:
ML § 37 A's klage til Landsskatteretten skyldtes, at told- og  

 skatteregionen havde nægtet at godkende momsfradrag på 64.936 kr.  

 vedr. sagsomkostninger pålagt i en retssag mod B.
Det fremgik af sagens oplysninger at A var en medlemsejet  

 lokal foderstofforening stiftet i 1915. Foreningens omsætning omfattede  

 forbrugs- og hjælpestoffer, der blev anvendt på  

 landbrugsbedrifter.
Foreningens indkøb blev foretaget via  

 indkøbssamarbejdet i  foreningen den lokale andel, som var et  

 samarbejde mellem de fleste lokalforeninger i Danmark.
Virksomheden havde  

 egen svine- og kalvefoderproduktion samt anlæg til behandling og  

 opbevaring af foder- og industrikorn m.v.
Endvidere forhandledes foder fra  

 kolleger inden for industrikorn m.v. fra kolleger inden for samarbejdet i den  

 lokale andel.
 Det fremgik videre af sagen, at A i 1989 blev ekskluderet  

 af B, fordi foreningen købte gødning og kemikalier uden om B.  

 Eksklusionen skete under henvisning til § 7 i B's vedtægter. § 7 blev  

 indsat i forbindelse med en af B i 1988 gennemført  

 vedtægtsændring og bestemmelsen havde følgende ordlyd:
 "Stk. 1.
 For B-og D medlemmer gælder, at medlemsskab eller  

 anden form for deltagelse i foreninger, selskaber eller andre organiserede  

 samarbejdsenheder, som på engrosindkøbsområdet  

 udøver konkurrence med selskabet, med virkning fra den 1/1 1989 anses  

 som værende uforeneligt med medlemsskab af B.
 Stk. 2.
 Medlemmer, som på tidspunktet for vedtagelsen af  

 nærværende nye vedtægtsbestemmelse måtte være  

 medlem af eller deltage i andre konkurrerende foreninger m.v. i strid med  

 stk. 1, må senest pr. 31/12 1988 enten afvikle disse andre  

 medlemsskaber/samarbejdsforhold eller udtræde som medlem af B.  

 Såfremt et sådant medlem vælger at udtræde af B,  

 betragtes en herom til selskabet senest den 15/12 1988 afgiven skriftlig  

 meddelelse som tilstrækkeligt varsel med den retsvirkning, at det  

 udtrædende medlem har krav på udbetaling af sin indbetalte  

 andelskapital samt indestående på driftslånekonto over en  

 10-årig periode efter reglerne for lovlig udmeldelse, jf. § 6, stk.  

 5.
 Stk. 3.
 Overtrædelse af den i stk. 1 indførte  

 bestemmelse, som måtte blive konstateret efter bestemmelsens  

 ikrafttrædelsesdato 1/1 1989, medfører eksklusion af B i  

 medfør af § 8, hvad enten det vedtægtsstridige  

 medlemsskab/samarbejdsforhold daterer sig før eller efter 1989. I  

 tilfælde af sådan eksklusion får det udtrædende  

 medlem i gunstigste fald, nemlig såfremt der ikke i medfør af §  

 8, stk. 5, træffes bestemmelse om hel eller delvis konfiskation, sin  

 indbetalte andelskapital og evt. indestående på  

 driftslånekonto udbetalt i lige store rater over 10 år med  

 første rate inden udgangen af det første efter eksklusionen  

 følgende regnskabsår.
 Stk. 4.
 Ovenstående skærpede regler for B- og D  

 medlemsskab af B træder som anført i kraft den 1/1 1989, som  

 samtidig er datoen for påbegyndelsen af selskabets næste  

 10-årige periode for B- og D medlemmers medlemsskab, jf. § 6, stk. 4.  

 De nye bestemmelser skal ikke være til hinder for, at et B- eller  

 D-medlem indkøber grovvarer en gros gennem andre leverandører  

 (agenter, mæglere og grovvarevirksomheder i ind- og udland) end  

 selskabet, når blot sådanne alternative indkøb ikke sker i  

 form af organiseret medlemsskab eller deltagelse i andre foreninger m.v. i  

 strid med stk. 1".
A anlagde sammen med en række andre foreninger sag  

 ved landsretten mod B.
Sagen vedrørte spørgsmålet om  

 retmæssigheden og de økonomiske følger af den  

 vedtægtsændring, som B gennemførte i 1988, og af den  

 eksklusion af B, som B derefter med hjemmel i den nye  

 vedtægtsbestemmelse i 1989 foretog af de sagsøgende  

 lokalforeninger.
De lokale grovvareforeninger gjorde under retssagen  

 gældende, at de i anledning af eksklusionen ikke blot havde krav  

 på at få udbetalt summen af deres i B under hver enkelt  

 lokalforenings navn registrerede andelskapitaler og driftslånekonti men  

 tillige en andel af det provenu, der ville fremkomme ved en likvidation af B,  

 svarende til forholdet mellem de sagsøgende lokalforeningers  

 køb i selskabet og samtlige medlemmers køb i de sidste 5  

 år inden eksklusionen.
Grovvareforeningerne fik ikke medhold ved  

 landsretten og som følge heraf blev de pålagt at betale sagens  

 omkostninger.
 Det fremgik således af den af Østre Landsret  

 afsagte dom af 6. november 1996:
"Eksklusionerne af sagsøgerne er lovligt foretaget  

 af sagsøgte i overensstemmelse med B's vedtægter.
De kan efter  

 det anførte ikke anfægtes efter andelsretlige  

 grundsætninger, og indsigelsen om bristende forudsætninger findes  

 ikke at kunne tages til følge som en selvstændig  

 ugyldighedsgrund.
Heller ikke EØF-Traktatens konkurrenceregler findes  

 at være tilsidesat.
Sagsøgerne findes herefter ved deres  

 udtræden af det sagsøgte andelsselskab at være bundet af  

 vedtægternes bestemmelse om, at udtrædende andelshavere ikke har  

 krav på udbetaling af andel i selskabsformuen, men alene på  

 udbetaling af indbetalt andelskapital og indestående på  

 driftslånekonti.
Landsretten tager derfor sagsøgtes påstand om  

 frifindelse til følge ...." Østre Landsret pålagde herefter  

 sagsøgerne in solidum til sagsøgte at betale sagens  

 omkostninger med 10 mio. kr.
Det var oplyst, at C havde samlet og fordelt  

 sagsomkostningerne på de enkelte grovvareforretninger, der førte  

 sagen mod B.
Efter det oplyste fungere C som administrationskontor i  

 forbindelse med retssagen, og C havde ikke beregnet sig honorar herfor.  

 Sagsomkostningerne til B blev ikke tillagt moms.
De samlede omkostninger til  

 førelse af sagen androg 20.081.355 kr., hvoraf A's andel udgjorde  

 307.204 kr.
A havde i momsopgørelsen fratrukket moms af andelen af  

 sagsomkostningerne i henhold til de momsbelagte fakturaer fra B.
Told- og skatteregionen havde truffet afgørelse om,  

 at der ikke var fradrag for de omhandlede beløb.
Regionen havde dog  

 anset et i 1990 fradraget momsbeløb på 11.899 kr. som  

 forældet, og havde derfor opgjort det uberettigede fradrag til 64.936  

 kr.
Regionen havde herved anført, at der efter momslovens § 37 alene  

 var fradragsret for moms af indkøb, som udelukkende blev anvendt til  

 brug ved selskabets momspligtige leverancer.
Videre, at omkostninger, der  

 vedrørte finansielle transaktioner ikke berettigede til momsfradrag.  

 Regionen havde bestridt, at domstolssagen drejede sig om konkurrenceret, idet  

 det af domsudskriften fremgik, at sagsøgernes påstand var at  

 få en andel af B's kapital.
Regionen havde endvidere truffet afgørelse om, at  

 udlægsreglerne ikke kunne finde anvendelse.
Regionen havde  

 anført, at C i overensstemmelse med momslovens regler havde udskrevet  

 faktura til de enkelte foreninger med tillæg af moms og at denne  

 disposition ikke kunne omgøres.
Ved afgørelsen havde regionen  

 lagt vægt på, at der som hovedregel skulle betales moms af hele  

 vederlaget.
Det var dertil anført, at hvis der blev leveret en ydelse,  

 der isoleret set ville være momsfri i tilknytning til en momspligtig  

 leverance, skulle der beregnes moms af hele vederlaget.
Endvidere havde  

 regionen lagt vægt på, at C ikke havde modtaget faktura på  

 udgifterne udskrevet til hver enkelt forening, og at udgifterne derfor ikke  

 var afholdt i den enkelte forenings navn, hvilket var en betingelse, jf.  

 momslovens § 27, stk. 3, nr. 3.
 Regionen havde over for Landsskatteretten udtalt, at  

 sagsomkostningerne til B burde være tillagt moms.
 A's revisor havde over for Landsskatteretten nedlagt  

 principal påstand om, at omhandlede momsfradrag på 64.936 kr.  

 blev godkendt.
 Revisoren havde nedlagt subsidiær påstand om,  

 at udlægesreglerne fandt anvendelse, således at det ikke  

 godkendte momsfradrag alene androg 16.077 kr.
Til støtte for den principale påstand havde  

 revisoren gjort gældende, at retssagen drejede sig om et  

 konkurrenceretligt spørgsmål.
Han havde herved anført. at  

 oprindeligt var B som hovedforening også den normale leverandør  

 til andelsgrovvareforeningerne.
Man blev på et tidspunkt utilfreds med  

 priserne ved indkøb hos B, specielt indenfor varegrupperne  

 gødning og planteværn (kemikalier, sprøjtemidler m.v.).  

 Derfor etablerede man et alternativt indkøbssamarbejde via C, som  

 foreningerne var medlem af.
Formålet var det normale  

 erhvervsmæssige, at indkøbe bedst muligt.
Dette affødte  

 så vedtægtsændringen i B, således at B kunne  

 ekskludere foreninger, som fortsatte det alternative  

 indkøbssamarbejde.
Vedtægtsændringerne og eksklusionerne  

 blev gennemført, hvorefter foreningerne anlagde sag.
 Han anførte, at landsrettens bemærkninger i  

 dommen næsten udelukkende omhandlede indkøbsmønstret, og  

 hvorvidt eksklusionen var gyldig eller ej, og dermed det  

 konkurrencemæssige aspekt.
Videre havde han anført, at det forhold, at man ved  

 sagsanlægget stillede et beløbsmæssigt krav ikke var  

 unormalt, men som landsretten i dommen bemærkede, et krav på  

 andel af en ufordelt formue i et andelsselskab ikke en formuerettighed i  

 almindelig forstand, men kun noget som blev aktuelt ved andelsselskabets  

 likvidation.
Han havde dertil anført, at de stillede beløbskrav  

 derfor havde erstatningskarakter.
Endvidere havde han anført, at da B blev totalt  

 frikendt, blev der ikke taget stilling til beløbskravene.
Videre, at  

 såfremt landsretten havde kendt eksklusionen uberettiget, kunne man vel  

 forestille sig en erstatning, men ikke som en andel af formuen i B.
Han havde  

 dertil anført, at beløbskravene var stillet på juridisk  

 teknisk måde.
Han havde bemærket, at kravene varierede fra det  

 principale krav på 199 mio. kr. ned til det mest subsidiære krav  

 på ca. 14.mio. kr.
Han gjorde sammenfattende gældende, at det var det  

 rent erhvervsmæssige med at indkøbe billigst muligt, der var det  

 forhold, som udløste eksklusionen og dermed sagen.
Han havde herved  

 anført, at det måtte anses for udelukket, at foreningerne ville  

 provokere med det alternative indkøbsarbejde for at få udbetalt  

 en andel af B's formue.
Dette sås også tidsmæssigt af, at B  

 indførte eksklusionsbestemmelsen på grund af dette samarbejde,  

 og dermed efterfølgende.
Han havde således bestridt, at sagen  

 drejede sig om finansielle transaktioner.
Han havde yderligere som argument for at sagen drejede sig  

 om et konkurrenceretligt spørgsmål henvist til en publikation  

 fra Erhvervsministeriet: "Konkurrence.
Landbrugets stilling efter den nye  

 konkurrencelov", hvor omhandlede sag var omtalt.
 Til støtte for den subsidiære påstand  

 havde revisoren anført, at foreningen ikke skulle stilles  

 dårligere, end hvis regningerne havde været fremsendt direkte til  

 foreningen, og at udlægsreglerne således matte finde  

 anvendelse.
 Han havde anført, at når man ikke havde sendt  

 de enkelte regninger ud til de enkelte foreninger, men samlet dem centralt  

 hos C, var det naturligvis fordi det drejede sig om 32 foreninger og mange  

 bilag - i alt ca. 150.
 Han havde bemærket, at revisionsfirmaet var revisor  

 for C og havde påstået, at der var holdt skarp adskillelse mellem  

 § 7-udgifterne og anden aktivitet, hvilket var et ubetinget krav, idet nogle  

 af C's medlemmer ikke var part i sagen.
Han havde videre bemærket, at C havde fratrukket  

 momsen af de med førelse af sagen forbundne udgifter efter de  

 almindelige regler, og at der var en række udgifter uden moms, f.eks.  

 retsafgift, kørsel og rejser m.v. samt den pådømte  

 betaling af sagsomkostninger til B.
Ved C's uddebitering af omkostfordelingen  

 til foreningen lagde man moms på hele udlægget og foretog  

 således ikke opdeling efter udlægsreglerne.
Baggrunden herfor  

 var, at det dels var det letteste, dels betød det ikke noget, da man  

 var af den formening, at både C og foreningerne havde fuldt  

 momsfradrag.
Han havde tilføjet, at C måske derved havde  

 begået en momsmæssig fejl, men at man var villig til om  

 fornødent at berigtige dette.
Videre havde revisoren bemærket,  

 at revisionsfirmaet havde foretaget en gennemgang af bilagene i § 7-sagen og  

 opgjort, hvor meget moms, der var afløftet af C.
Han havde  

 anført, at for så vidt angik A's del af udgifterne, var der af C  

 afløftet moms på 16.077 kr.
 Revisoren havde anført, at det ikke kunne  

 være hensigten med loven, at man kun kunne anvende  

 udlægsreglerne, såfremt de 150 bilag fra starten havde  

 været delt op og faktureret direkte til de 32 foreninger via advokatens  

 klientkonto.
Han havde bemærket, at for så vidt angik den  

 største del af udgiftsposterne, nemlig sagsomkostningerne på 10  

 mio. kr., troede C først, at det var 8 mio. kr. + moms, men blev af  

 B's advokat belært om, at det var 10 mio. kr. uden tillæg af  

 moms.
Derefter afløftede C naturligvis ikke moms af dette  

 beløb.
Han havde anført, at med den foretagne uddebitering  

 fra C's side af bl.a. dette beløb kom foreningerne ikke alene til at  

 betale de 10 mio. kr., men også 2,5 mio. kr. i moms oveni, hvis  

 regionens synspunkt, at udlægsreglerne ikke kunne anvendes, nød  

 fremme.
Han havde dertil anført, at dette var åbenbart  

 urimeligt.
Til regionens udtalelse havde han bemærket, at  

 landsretten havde fastsat sagsomkostningerne til 10 mio. kr., og at dette  

 enten måtte være inkl. moms, altså 8 mio. kr. + moms eller  

 ekskl. moms, fordi foreningerne og B havde fradragsret for momsen.
Regionens  

 synspunkt ville medføre, at den samlede belastning af foreningerne  

 blev 12,5 mio. kr. i pådømte sagsomkostninger, og hermed  

 underkendte man landsrettens afgørelse.
Landsskatteretten bemærkede, at C efter det oplyste  

 alene havde fungeret som administrationskontor i forbindelse med retssagen  

 mod B.
C havde ikke beregnet sig noget honorar fra andelsforeningerne for  

 denne funktion.
Det bemærkedes videre, at det af landsrettens dom  

 fremgik, at sagsøgerne, heriblandt klageren, in solidum skulle betale  

 sagens omkostninger med 10 mio. kr. til B.
Det måtte ud fra det  

 foreliggende lægges til grund, at det B tilkendte  

 sagsomkostningsbeløb var uden moms.
Retten fandt, at der i forbindelse med C's  

 opkrævning af diverse omkostninger vedrørende retssagen hos A  

 ikke fra C's side var sket en momspligtig leverance i henhold til momslovens  

 § 4. Retten fandt herefter, at C ikke skulle havde beregnet moms af disse  

 udgifter.
Følgelig var der ikke hjemmel til, at A kunne  

 fratrække det af C beregnede beløb som moms.
 Landsskatteretten henviste til EF-domstolens dom af 13.  

 december 1989, sag C-342/87 - Genius Holding, hvoraf tillige fremgik, at det  

 påhvilede medlemsstaterne i deres interne retsorden at give mulighed  

 for berigtigelse af enhver urigtig faktureret afgift, når udstederen af  

 fakturaen beviste sin gode tro.
Retten fandt i øvrigt i overensstemmelse med told-  

 og skatteregionen, at omhandlede landsretssag vedrørte  

 spørgsmålet om C's krav om andel af egenkapital i B, og at sagen  

 således ikke direkte vedrørte foreningens momspligtige  

 aktivitet.
For så vidt angik C's viderefakturering af beløb, der  

 ved den oprindelige fakturering retmæssigt var momsbelagte, fandt  

 retten følgelig, at grovvareforeningen ikke havde fradrag for moms i  

 henhold til momslovens § 37.
 Den påklagede afgørelse blev med denne  

 begrundelse stadfæstet, hvilket var tiltrådt af Told- og  

 Skattestyrelsen.
