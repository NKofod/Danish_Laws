 Amtsankenævnet pålagde kommunen at bevilge M, der var hjerneskadet,  

 nødvendig hjælp til behandling på »Center for Hjerneskade« i form  

 af forundersøgelse og formentlig efterfølgende genoptræning.
 Sundhedsstyrelsen havde udtalt, at indtil der forelå yderligere  

 dokumenterede undersøgelser, kunne denne form for behandling ikke betragtes  

 som en sygehusopgave, som i alle tilfælde skulle ydes.
Dette betød ikke uden videre, at opgaven kunne henføres under  

 bistandslovens § 46 a.
Ankestyrelsen fandt ikke i det konkrete tilfælde  

 grundlag for at ændre amtsankenævnets afgørelse.
I ganske særlige tilfælde  

 kan der således ydes hjælp efter bistandslovens § 46 a.
 SAGSFREMSTILLING:
M blev i 1988 ramt af en hjerneblødning.
Følgevirkningerne var højresidig  

 lammelse og taleforstyrrelser.
Ved en hospitalsundersøgelse i 1988 blev det vurderet, at M fortsat var  

 handicappet, men der var fortsat fremgang i tilstanden, og det kunne ikke  

 udelukkes, at M på længere sigt kunne få arbejde på sin tidligere  

 arbejdsplads.
M fandtes at opfylde kriterierne for behandling på »Center  

 for Hjerneskade«.
Et sygehus oplyste den 8. februar 1989, at yderligere specialundervisning  

 og behandling ikke kunne foregå i neuromedicinsk afdelings regi, hvorfor  

 sygehuset anbefalede, at kommunen arrangerede genoptræning på »Center  

 for Hjerneskade«.
Der kunne ikke fra hospitalssektoren ydes kaution for  

 behandlingsudgifterne, idet dette var henlagt til kommunalt regi.
Kommunen afslog at yde hjælp til behandlingsudgift på »Center for  

 Hjerneskade« og henviste til eventuelle dagforanstaltninger.
Kommunen  

 mente, at behandlingen på »Center for Hjerneskade« rettelig  

 henhører under amtskommunalt regi.
Amtsankenævnet pålagde ved afgørelse den 3. oktober 1989 kommunen at  

 bevilge M den nødvendige økonomiske hjælp til behandling på »Center for  

 Hjerneskade« i form af forundersøgelse og formentlig efterfølgende genoptræning.
Amtsankenævnets lægekonsulent fandt på  

 baggrund af de lægelige oplysninger og udtalelser behandlingen på  

 »Center for Hjerneskade« indiceret og lægeligt velbegrundet.
Socialministeriet havde den 1. juni 1989 vejledende udtalt til  

 amtsankenævnet, at ministeriet som følge af de resultater, der nu foreligger  

 fra »Center for Hjerneskade«, fandt, at der ikke er grundlag for  

 fortsat generelt at fraråde, at der ydes økonomisk støtte efter  

 bistandslovens § 46 a og pensionslovens § 17 til behandling på »Center  

 for Hjerneskade«.
Det burde indgå ved vurderingen, om behandlingen var  

 nødvendig og lægelig velbegrundet, herunder om en forsvarlig behandling ikke  

 kunne iværksættes ved billigere midler.
 Sundhedsstyrelsen bemærkede i en udtalelse til Ankestyrelsen den 12.  

 februar 1991:
»Der foreligger ikke i øjeblikket et tilstrækkeligt antal  

 systematiske og veldokumenterede opgørelser over effekten på kort og lang  

 sigt af den type behandling og genoptræning, som udføres på bl.a.  

 »Center for Hjerneskade«.
Der er efter Sundhedsstyrelsens  

 opfattelse ingen tvivl om, at behandlingen i visse tilfælde har en effekt på  

 både kort og længere sigt, men at den på den anden side ikke kan siges at  

 have det i alle tilfælde.
Indtil der foreligger yderligere dokumenterede undersøgelser finder  

 Sundhedsstyrelsen derfor ikke, at man kan betragte denne form for behandling  

 og genoptræning som en sygehusopgave, som i alle tilfælde skal ydes.
Det  

 betyder, at en amtskommune ikke handler forkert, når den afslår en ansøgning  

 om at yde kaution til behandling på »Center for Hjerneskade«.' Sagen blev behandlet på principielt ankemøde til afklaring af, om det  

 kunne pålægges kommunen at yde hjælp efter bistandslovens § 46 a til  

 genoptræning på »Center for Hjerneskade«.
 AFGØRELSE:
 Efter Sundhedsstyrelsens udtalelse af 12. februar 1991 måtte Ankestyrelsen  

 lægge til grund, at der ikke endnu er grundlag for generelt at henføre  

 behandlingen under sygehusvæsenet.
 Ankestyrelsen kunne derfor ikke tiltræde kommunens begrundelse for  

 afslaget.
Dette medførte dog ikke uden videre, at hjælp kunne ydes efter  

 bistandslovens § 46 a.
Det måtte afhænge af en konkret vurdering i det  

 enkelte tilfælde, hvori indgik, at Sundhedsstyrelsen ikke endnu fandt  

 behandlingen tilstrækkeligt dokumenteret.
 Det fulgte heraf, at der ved den konkrete vurdering skulle stilles sådanne  

 krav til behandlingen og resultatet heraf, at de opvejede den faglige tvivl,  

 Sundhedsstyrelsen havde givet udtryk for.
 Disse skærpede krav var det dog ikke rimeligt at stille i dette tilfælde,  

 da de ikke forelå ved amtsankenævnets afgørelse.
 Ankestyrelsen fandt ikke grundlag for at ændre amtsankenævnets afgørelse.
 Ankestyrelsen lagde herved vægt på de oplysninger, der forelå ved nævnets  

 afgørelse.
