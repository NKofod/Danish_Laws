Klage over at der i forbindelse med en korsbåndsoperation blev tabt en skrue i knæet, som først blev fjernet 3 uger sener Nævnet fandt grundlag for at kritisere den opererende læge samt at indskærpe over for ham, at han skulle udvise større omhu i sit fremtidige virke.
Det var nævnets opfattelse, at der var tale om et hændeligt uheld, da interferensskruen løsnede sig under operationen, men at det ikke var i overensstemmelse med normen for almindelig anerkendt faglig standard at efterlade fremmedlegemer i en ledhule, og i særdeleshed ikke fremmedlegemer af fast karakter som metal.
Sådanne faste dele kan medføre betydelige beskadigelser af knæets øvrige strukturer i brusk, menisker og korsbånd.
Derfor burde den opererende læge umiddelbart have sikret sig, at skruen blev fjernet under samme operation, enten ved at lokalisere skruen med røntgengennemlysning, så den derefter kunne fjernes, eller ved at åbne ind til ledhulen med almindelig kirurgisk teknik.
