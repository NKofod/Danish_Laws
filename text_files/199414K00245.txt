Nr BTL 245 Betænkning over I. (L 245) Forslag til lov om ændring af lov om kommunal  

 udligning og generelle tilskud til kommuner og amtskommuner  

 (Udligningsreform) II. (L 246) Forslag til lov om ændring af lov om kommunal  

 indkomstskat og forskellige andre love (Tilbud om budgetsikkerhed ved  

 statsgaranteret udskrivningsgrundlag samt ændringer som følge af kommunal  

 udligningsreform)   

 Nr L 245 1994-95, 1. samling Afgivet af Kommunaludvalget Afgivet: 19950529 Udvalget har behandlet lovforslagene i nogle møder og har herunder stillet spørgsmål til indenrigsministeren, som denne har besvaret dels skriftligt, dels i samråd, og til finansministeren, som denne har besvaret skriftligt.
 De spørgsmål, udvalget har stillet til indenrigsministeren til mundtlig  

 besvarelse, og indenrigsministerens talepapir til brug for samråd i udvalget  

 den 24. maj 1995 er optrykt som bilag til betænkningen.
 Endvidere er to af de skriftlige henvendelser til udvalget og  

 indenrigsministerens kommentar hertil optrykt som bilag til betænkningen.
 Udvalget har modtaget skriftlige og/eller mundtlige henvendelser fra:
Allerød Kommune, Amtsrådsforeningen i Danmark, Ballerup Kommune, Bjergsted, Høng og Gørlev kommuner, Borgmestre fra Ringkøbing Amt, Borgmestre fra Sønderjylland, Borgmestre fra Ribe Amt, Borgmestre fra Vejle Amt, Bornholms Amt, Det skæve Danmark, Landsudvalget, Dragør Kommune, Elleve amtsråd, Fem samarbejdskommuner i Nordsjælland, Firkløverkommunerne, Frederiksberg Kommune, Gundsø Kommune, Hashøj, Skælskør, Høng, Sorø, Haslev og Fuglebjerg kommuner, Helsingør Kommune, Hvidovre Kommune, Kommuneforeningen i Roskilde Amt, Kommuneforeningen i Storstrøms Amt, Kommuneforeningen i Sønderjyllands Amt, Kommunernes Landsforening, Ledøje-Smørum Kommune, Møn Kommune, Nørhald Erhvervsråd, Ravnsborg Kommune, Skattechefforeningen i Danmark, Skibby Kommune, Skælskør Kommune, Skærbæk Kommune, Stenløse Kommune, Stevns Kommune, Sønderjyllands Amt, Viborg Amt, Værløse Kommune og Åbybro Kommune.
 Der er af indenrigsministeren stillet ændringsforslag til de under I og II  

 anførte lovforslag, hvorom henvises til de ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis og Det Radikale Venstres medlemmer af udvalget) lovforslagene til  

vedtagelse med de af indenrigsministeren stillede ændringsforslag.  

 Flertallet oplyser, at Enhedslisten og Centrum-Demokraterne, der ikke har  

 medlemmer i udvalget, kan tilslutte sig flertallets indstilling.
For så vidt angår det under I anførte lovforslag, har flertallet noteret  

 sig, at indenrigsministeren har tilkendegivet, at der fra puljen til særlig  

 vanskeligt stillede kommuner i henhold til lovforslagets § 19 vil kunne  

 fordeles særtilskud til vanskeligt stillede kommuner, som mister et beløb i  

 tilskud og udligning som følge af reformen.
De ekstra midler udgør  

 umiddelbart 30 mio. kr., idet puljen dels forhøjes med knap 10 mio. kr. i  

 1996, dels aflastes for 20 mio. kr., fordi tilskuddet til kommuner med  

 belastede boligområder uden for hovedstadsområdet bortfalder.
 Flertallet er herudover opmærksomt på, at puljen yderligere vil blive  

 aflastet i 1996 som følge af, at bl.a. visse ø-kommuner får en gevinst ved  

 udligningsreformen, som væsentligt overstiger de beløb, de pågældende  

 kommuner hidtil har modtaget som særtilskud fra puljen.
Hertil kommer, at der i puljen til særlig vanskeligt stillede kommuner er  

 afsat et beløb i 1996 på 10 mio. kr. til kommuner, der som følge af  

 skattereformen har økonomiske vanskeligheder.
Da der ikke hidtil har været  

 fuld anvendelse for dette beløb, og da der i lovforslagets overgangsordning  

 også er taget hensyn til tab som følge af skattereformen, vil dette beløb  

 kunne anvendes til andet formål.
 Flertallet går i den forbindelse ud fra, at også disse ekstra beløb vil  

 kunne anvendes til særtilskud til vanskeligt stillede kommuner, som mister  

 beløb som følge af reformen, herunder vejkriteriets afskaffelse.
 Indenrigsministeren vil herved alt i alt kunne disponere over særtilskud  

 på op mod 50 mio. kr. til dette brug.
 Indenrigsministeren har oplyst, at ministeren vil være indstillet på i de  

 første år efter udligningsreformen at fordele et beløb på 50 mio. kr. til  

 kommuner, som har tab på udligningsreformen før overgangstilskud, som har  

 særlig stort vejnet i forhold til indbyggertallet, og som har svagt  

 beskatningsgrundlag.
I forbindelse med udmålingen af beløbets størrelse har flertallet noteret  

 sig, at kommunerne i sammenslutningen »Det skæve Danmark« i henhold  

 til svaret på spørgsmål 41 til lovforslaget skal aflevere 29 mio. kr. før  

 overgangstilskud og 45 mio. kr. efter overgangstilskud til de øvrige  

 kommuner.
En del af tabet skyldes, at det såkaldte vejkriterium afskaffes i  

 udligningen af udgiftsbehov.
Vejkriteriet erstattes af et grundtillæg på 7,5  

 mio. kr. som særlig hjælp til de mindre kommuner samt en forbedret udligning  

 for kommuner med svagt beskatningsgrundlag.
Kompensation og tab er dog ikke  

 fordelt på samme måde blandt kommunerne, og udvalget anser det derfor for  

 nødvendigt, at der ved tildelingen af særtilskud i de første år tages hensyn  

 til vejlængde.
 Indenrigsministeren har i forbindelse med besvarelsen af spørgsmål fra  

 udvalget angivet den påtænkte fordeling af tilskuddet på 50 mio. kr. i 1996.
Flertallet har yderligere noteret sig, at indenrigsministeren yderligere  

 har tilkendegivet, at der også ved tildeling af særtilskud fra den særlige  

 pulje for hovedstadsområdet efter lovforslagets § 20 vil blive taget hensyn  

 til vanskeligt stillede kommuner med tab på reformen.
Også i  

 hovedstadsområdet vil der være kommuner, som på grund af et forøget beløb fra  

 udligningssystemet vil få mindre behov for tilskud fra særtilskudspuljen.  

 Flertallet noterer sig ligeledes, at det i lovforslagets bemærkninger og  

 under udvalgsbehandling af lovforslaget er tilkendegivet, at  

 fordelingskriterierne for § 20-puljen vil blive tilpasset på baggrund af de  

 byrdefordelingsmæssige ændringer, der forekommer i tilknytning til  

 ændringerne i det generelle tilskuds- og udligningssystem.
Flertallet konstaterer, at indenrigsministeren i besvarelsen af spørgsmål  

 31 har tilkendegivet, at ministeren ved fastsættelsen af regler for opgørelse  

 af det aldersbestemte udgiftsbehov for 7-16-årige, for så vidt angår  

 skoleudgifter, i en overgangsperiode vil tage udgangspunkt i et korrigeret  

 antal 7-16-årige.
Dette indebærer, at der som hidtil tages hensyn til de  

 merudgifter pr. skoleelev, der kan opstå for kommuner med stort fald i  

 elevtallet.
 Indenrigsministeren har endelig tilkendegivet, at der uanset de væsentlige  

 forbedringer, der sker i udligningssystemet med de foreslåede lovændringer,  

 fortsat kan være behov for en videreudvikling af systemet, særlig vedrørende  

 de sociale kriterier.
 Indenrigsministeren har endvidere givet udtryk for, at  

 erhvervsbeskatningen bør søges inddraget i udligningssystemet, i det omfang  

 dette kan kombineres med et tilstrækkeligt incitament til en effektiv  

 ligningsindsats.
 For så vidt angår det under II anførte lovforslag, konstaterer flertallet,  

 at der med lovforslaget og det samtidig hermed fremsatte forslag om ændring  

 af lov om kommunal udligning og generelle tilskud til kommuner og  

 amtskommuner (L 245) vil blive skabt en væsentlig forenkling af  

 afregningssystemet.
 I dag er der i tilskuds- og udligningssystemet fire efterreguleringer.  

 Vælger kommunen fortsat selv at budgettere sit skattegrundlag, vil der i  

 tilskuds- og udligningssystemet kun være en efterregulering.
 Vælger kommunen det statsgaranterede skattegrundlag, undgår kommunen helt  

 de efterreguleringer både i skattesystemet og i udligningssystemet, der  

 skyldes udviklingen i de selvangivne indkomster.
Der vil alene blive tale om, at kommunen efterfølgende vil få udbetalt de  

 reguleringer, der skyldes resultatet af ligningsarbejdet m.v.
Disse beløb vil  

 ikke blive udlignet, og der opnås derfor en styrkelse af kommunens  

 ligningsincitament.
Flertallet konstaterer, at der med forslaget om statsgaranti  

 tilvejebringes øget budgetsikkerhed for de kommuner, der ønsker det, uden at  

 dette fører til svækkelse af sammenhængen mellem skattegrundlag og det  

 politisk besluttede serviceniveau.
Tværtimod indebærer lovforslaget, at de  

 politiske beslutninger om serviceniveau vil kunne ske under større sikkerhed,  

 idet statsgarantien medfører sikkerhed for finansieringen.
Det vil stadig  

 være sådan, at udgiftskrævende beslutninger om øget serviceniveau vil betyde,  

 at skatteprocenten må forhøjes.
Det har været fremført i pressen, at garantiordningen er et første skridt  

 hen imod en kommunal enhedsskat.
Det er for flertallet væsentligt at  

 understrege, at lovforslaget overhovedet ikke indeholder elementer af  

 enhedsskat.
Ved enhedsskat fratages kommunerne retten til selv at fastsætte  

 skatteprocenten efter det lokalt valgte serviceniveau.
Lovforslaget påvirker  

 på ingen måde kommunernes selvstændige skatteudskrivningsret.
 Hertil kommer, at det statsgaranterede skattegrundlag, som tilbydes  

 kommunerne, ikke er løsrevet fra indkomstudviklingen i den enkelte kommune.
Garantien er baseret på en fremregning af den enkelte kommunes eget  

 faktiske indkomstgrundlag.
Herved opretholdes den snævre sammenhæng mellem  

 borgernes indkomst i kommunen og kommunens skatteprovenu.
Det statsgaranterede skattegrundlag er alene et tilbud, som det er  

 frivilligt for den enkelte kommune at benytte sig af.
Det er for flertallet  

 væsentligt at understrege, at kommunerne - hvis de ønsker det - fortsat selv  

 kan budgettere deres skattegrundlag.
 Flertallet fastslår, at frivilligheden ikke kan ændres, medmindre de  

 partier, der indgår i flertallet, er enige herom.
 Forslaget om statsgaranti for udskrivningsgrundlaget indebærer, at staten  

 påtager sig den økonomiske risiko ved fejlskøn over udviklingen i  

 udskrivningsgrundlaget for de kommuner, der vælger statsgaranti.
Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslagene til  

forkastelse ved 3. behandling.
Mindretallet vil stemme imod de  

 stillede ændringsforslag.
 Mindretallet afviser regeringens lovforslag til ny kommunal  

 udligningsordning.
Lovforslagene vil betyde, at kommunernes incitament til budgetansvarlighed  

 svækkes markant.
Indførelsen af et statsgaranteret skattegrundlag vil således  

 underminere det grundlæggende princip i det nuværende system, nemlig at  

 kommunerne skal indrette udgifterne efter, hvad borgerne tjener.
Kommunerne  

 kommer under mindre pres til at tilpasse udgiftssiden til et svigtende  

 skattegrundlag.
Det vil få vidtrækkende konsekvenser for de samlede  

 offentlige finanser.
Samtidig indeholder den ny udligningsordning en tendens til centralisme,  

 som mindretallet på det kraftigste må tage afstand fra.
Statsgarantien  

 betyder, at sammenhængen mellem indtægs- og udgiftsstyringen forsvinder.  

 Staten beregner både skat, tilskud og udligning.
Dermed overtager den det  

 fulde ansvar for sammenhængen, og kommunerne mister tilsvarende ansvaret.  

 Dette er helt uacceptabelt og et slag mod det kommunale selvstyre.  

 Mindretallet mener derimod, at forskelle i lokal beskatning skal afspejle  

 forskellene i det politisk besluttede serviceniveau.
Et hovedformål med den ny udligningsordning er at afhjælpe Københavns  

 Kommunes problemer.
Det sker, uden at der stilles et eneste modkrav til  

 Københavns Kommune om effektiviseringer, rationaliseringer,  

 afbureaukratisering, udliciteringer eller andet, der fundamentalt kan  

 forbedre kommunens økonomi.
Mindretallet ønsker også Københavns Kommunes  

 problemer løst, men det skal ske en gang for alle, og således at der stilles  

 markante krav til kommunen om at rette op på de grundlæggende  

 strukturproblemer.
Mindretallet frygter, at omlægningen af  

 udligningsordningen blot vil cementere de problemer, Københavns Kommune lider  

 under i dag.
 Mindretallet frygter, at den stærke understregning af de sociale kriterier  

 vil mindske kommunernes incitamenter til at løse de sociale problemer.  

 Resultatet kan blive en cementering af de sociale problemer.
 Endelig er mindretallet stærkt utilfreds med, at regeringen nu gennemfører  

 en omfattende kommunal udligningsordning hen over hovedet på de tre  

 borgerlige partier i Folketinget, der mandatmæssigt har flertal i  

 kommunalbestyrelserne.
Mindretallet er tillige stærkt utilfreds med, at et så omfattende  

 lovkompleks med så vidtrækkende konsekvenser for det kommunale selvstyre og  

 for de offentlige finanser hastes igennem Folketinget på meget kort tid, og  

 uden at de kommunale organisationer på noget tidspunkt har været inddraget i  

 forhandlinger med regeringen.
De mange deputationer fra individuelle kommuner  

 og sammenslutninger af kommuner viser med al ønskelig tydelighed, at  

 regeringens lovforslag ikke er gennemarbejdede og gennemskuelige.
Ændringsforslag til I.
Forslag til lov om ændring af lov om kommunal udligning og  

 generelle tilskud til kommuner og amtskommuner (Udligningsreform) Af indenrigsministeren , tiltrådt af et  

flertal (S, SF og RV):
 Til § 1 1) I nr. 2 indsættes efter den foreslåede § 7 som ny  

 paragraf:
 »§ 8. De kommuner i hovedstadsområdet, hvis udgiftsbehov pr.  

 indbygger er mindre end det gennemsnitlige udgiftsbehov pr. indbygger i  

 hovedstadsområdet, yder ud over tilskud efter § 5 et årligt tilskud til de  

 kommuner i hovedstadsområdet, hvis udgiftsbehov pr. indbygger er større end  

 det gennemsnitlige udgiftsbehov pr. indbygger i hovedstadsområdet.
Stk. 2. I udligningen efter stk. 1 beregnes kommunernes  

 udgiftsbehov som kommunens samlede udgiftsbehov, jf. § 9, divideret med  

 kommunens indbyggertal.
En kommunes tilskud eller tilsvar beregnes ved at  

 gange forskellen mellem kommunens udgiftsbehov pr. indbygger og det  

 gennemsnitlige udgiftsbehov pr. indbygger for kommunerne i hovedstadsområdet  

 med kommunens indbyggertal og et udligningsniveau på 0,40.« 2) I nr. 8 indsættes som overskrift før den foreslåede  

 affattelse af § 14:
 »Udligning af udgiftsbehov« 3) I den under  

nr. 11 foreslåede affattelse af § 19, stk. 3, ændres »stk.  

 3« til: »stk. 2«.
 4) Efter nr. 15 indsættes som nyt nummer:
 »01. § 24, 1. pkt. i afsnittet Beskatningsgrundlag  

 for en amtskommune affattes således:
»Provenuet af amtskommunens indkomstskat divideret med  

 udskrivningsprocenten tillagt provenuet af grundskyld divideret med  

 udskrivningsprocenten for beregningsåret.«» Bemærkninger Til nr. 1 Ved ændringsforslaget indsættes en ny § 8, som på grund af en beklagelig  

 fejl mangler i det fremsatte lovforslag.
 Den foreslåede § 8 indeholder hjemmelen for udligningen af forskelle i  

 udgiftsbehov mellem kommunerne i hovedstadsområdet.
 Udligningsgraden foreslås øget fra de nuværende 25 pct. til 40 pct.
 Denne forøgelse indgår i den fremstilling af udligning af udgiftsbehov,  

 der er givet i bemærkningerne til lovforslaget (se side 17-22).
Til nr. 2 Der er tale om en redaktionel indsættelse af en overskrift til den  

 foreslåede § 14.
Til nr. 3 Der er tale om en redaktionel rettelse af en henvisning.
Til nr. 4 Der er tale om en præcisering af den kommunale udlignings- og tilskudslovs  

 § 24, der bl.a. omhandler opgørelsen af beskatningsgrundlag for amtskommuner.
Beskatningsgrundlag for amtskommunerne opgøres som amtskommunernes  

 udskrivningsgrundlag tillagt grundskyld.
Ved denne beregning omregnes  

 provenuet af grundskyld til beskatningsgrundlag med amtskommunens  

 udskrivningsprocent.
 Med ændringsforslaget præciseres det, at der ved omregning af grundskyld  

 til beskatningsgrundlag for amtskommunerne anvendes udskrivningsprocenten for  

 beregningsåret, dvs. året før tilskudsåret.
 De i § 24 nævnte beskatningsgrundlag vedrører i øvrigt, jf. lovforslagets  

 bemærkninger, for udskrivningsgrundlagets vedkommende de selvangivne  

 indkomster uden hensyn til senere ligningsmæssige ændringer.
Ændringsforslag til II.
Forslag til lov om ændring af lov om kommunal indkomstskat og  

 forskellige andre love (Tilbud om budgetsikkerhed ved statsgaranteret udskrivningsgrundlag samt  

 ændringer som følge af kommunal udligningsreform) Af  

indenrigsministeren, tiltrådt af et flertal (S, SF og RV):
 Til § 2 1) I det under nr. 2 foreslåede § 7, stk. 2,  

 affattes 3. og 4. pkt. således:
»Indenrigsministeren fastsætter bestemmelser om  

 fremskrivningsgrundlaget for henholdsvis kommunernes og amtskommunernes  

 udskrivningsgrundlag og giver meddelelse om de udmeldte udskrivningsgrundlag  

 senest den 1. juli i året forud for det indkomstår, de vedrører.  

 Fremskrivningsprocenten for kommunernes henholdsvis amtskommunernes  

 udskrivningsgrundlag fastsættes af finansministeren med tilslutning fra  

 Folketingets Finansudvalg.« Til § 9 2) I stk. 1 ændres »jf. dog stk. 2-5« til:  

 »jf. dog stk. 2-6«.
 3) Efter stk. 4 indsættes som nyt stykke:
»Stk. 5. Bestemmelsen i § 5, nr. 1, finder anvendelse fra  

 1996.« Stk. 5-7 bliver herefter stk. 6-8.
 4) I stk. 5, der bliver stk. 6, ændres »Bestemmelserne  

 i §§ 5-8« til: »Bestemmelserne i § 5, nr. 2, og §§ 6-8«.
 Bemærkninger Til nr. 1 Med ændringsforslaget præciseres det, at den  

 omhandlede hjemmel vedrører korrektioner i fremskrivningsgrundlaget som følge  

 af skattetekniske forhold, f.eks. ændringer i skattereglerne, som har en  

 forskellig påvirkning af udskrivningsgrundlaget i kommuner og amtskommuner.
 Ændringsforslaget indebærer således, at der ikke vil være den i  

 bemærkningerne til lovforslaget omtalte mulighed for at inddrage regionale  

 forskelle i indkomstudviklingen ved fastsættelsen af fremskrivningsprocenten.
Til nr. 2-4 Med indsættelsen af et nyt § 9, stk. 5, præciseres det, at forhøjelsen af  

 refusionsprocenten for boligsikring fra 40 til 50 (lovforslagets § 5, nr. 1)  

 finder anvendelse fra 1996. Der er tale om statens refusion af kommunernes  

 boligsikringsudgifter.
 Præciseringen skyldes, at formuleringen i lovforslagets § 9, stk. 5, kan  

 give anledning til tvivl om, hvorvidt forhøjelsen af refusionsprocenten  

 skulle have virkning allerede fra 1995.
Klaus Hækkerup (S) fmd.
Erling Christensen (S) Poul Erik Dyrlund (S)  

 Holger Graversen (S) Ole Stavad (S) Anne Baastrup (SF) Vibeke Peschardt (RV)  

 Dorte Bennedsen (S) Tommy Dinesen (SF) Else Winther Andersen (V) Helge Sander  

 (V) Mariann Fischer Boel (V) Hans Christian Schmidt (V) Torben Rechendorff  

 (KF) Bendt Bendtsen (KF) Henriette Kjær (KF) Poul Nødgaard (FP) nfmd.  

 Enhedslisten og Centrum-Demokraterne havde ikke medlemmer i udvalget.
Bilag 1 Udvalgets spørgsmål til indenrigsministeren til mundtlig besvarelse og  

 indenrigsministerens talepapir til brug for samrådet i udvalget den 24. maj 1995 Indenrigsministeriet Den 24. maj 1995 Talepapir til brug for samråd i Kommunaludvalget den 24. maj 1995 Spørgsmål A:
»Med baggrund i, at de to fremsatte lovforslag, L 245 og L 246,  

 omhandler meget vidtgående og komplicerede ændringer af det kommunale  

 udlignings- og finansieringssystem, bedes ministeren redegøre for årsagen  

 til, at ministeren ikke har fundet det nødvendigt at inddrage Folketinget i  

 det forberedende lovarbejde, når statsministeren den 4. oktober 1994 og  

 indenrigsministeren selv den 13. januar 1995 bekendtgjorde, at der ville ske  

 ændringer på netop dette område.« Svar:
 Regeringen har ved udarbejdelsen af lovforslagene valgt at følge den  

 sædvanlige procedure, hvorefter regeringens lovforslag forberedes af  

 regeringen og fremsættes på regeringens ansvar.
 Som det fremgår af spørgsmålet, indeholder lovforslagene meget vidtgående  

 og komplicerede ændringer i kommunernes finansieringsforhold.
 Regeringen har derfor været interesseret i, at lovforslagene blev grundigt  

 forberedt.
 Som følge heraf har regeringen, jf. svaret på spørgsmål B, også lagt vægt  

 på, at de kommunale parter via Finansieringsudvalget blev inddraget i det  

 forberedende arbejde inden den endelige udformning af reformforslagene.
 Ønsket om at sikre en sådan grundig forberedelse af regeringens lovforslag  

 har naturligvis indebåret, at der måtte afsættes tilstrækkelig tid hertil.
 Der har således i perioden januar til marts været afholdt møder i  

 Finansieringsudvalget, jf. svaret på spørgsmål B.
 Hertil kommer, at det i regeringens forberedelse af lovforslagene også er  

 blevet anset for hensigtsmæssigt at undersøge, om det ville være muligt at  

 samle flertal for ændringer i kommunernes finansieringsforhold.
 I relation til udligningsreformen har der således inden fremsættelsen  

 været taget kontakt til forskellige af Folketingets partier, netop for at  

 afklare flertalsmulighederne.
 Spørgsmål B:
»Ministeren bedes redegøre for årsagen til, at ministeren ikke har  

 fundet det nødvendigt at inddrage Kommunernes Landsforening og  

 Amtsrådsforeningen i det forberedende lovarbejde.« Svar:
Kommunernes Landsforening og Amtsrådsforeningen er sammen med Københavns  

 og Frederiksberg Kommuner repræsenteret i Indenrigsministeriets  

 Finansieringsudvalg.
Udvalget består herudover af repræsentanter for en række  

 ministerier og har til opgave at behandle de spørgsmål om kommunernes  

 finansieringsforhold m.v., som indenrigsministeren måtte ønske at få belyst.
En række af lovforslagets forenklingsforslag har således fra 1992 til 1993  

 været behandlet i en arbejdsgruppe under Finansieringsudvalget, med  

 deltagelse af de kommunale parter.
Det gælder f.eks. spørgsmålet om  

 forenklinger i afregningssystemet, herunder en statsgarantiordning.
 Resultatet af dette arbejde fremgår af betænkning 1250.
 Også spørgsmål om anvendelse af selvangiven indkomst i udligningen har  

 været behandlet i Finansieringsudvalget.
 Herudover har der umiddelbart i forbindelse med forberedelsen af  

 udligningsreformen i perioden januar til marts 1995 været afholdt tre møder i  

 Finansieringsudvalget, hvor en række af de elementer, der nu indgår i  

 reformforslaget, har været drøftet.
 Via behandlingen i Finansieringsudvalget har regeringen således - inden  

 sin politiske stillingtagen - haft kendskab til de kommunale parters holdning  

 til langt de fleste af de elementer, der indgår i reformforslaget, og der er  

 i flere tilfælde tale om imødekommelse af kommunale synspunkter i forslaget.
 Spørgsmål C:
»Ministeren bedes dokumentere de faktiske ændringer på det kommunale  

 område, som efter ministerens opfattelse har nødvendiggjort en ændring af  

 kriterierne for de kommunale udligningsordninger.« Svar:
 Regeringen har ved sin tiltrædelse udtrykt ønske om at reformere det  

 kommunale tilskuds- og udligningssystem på en sådan måde, at det bliver  

 enklere og mere gennemskueligt, og således, at der sikres en bedre sammenhæng  

 mellem tilskud, udgiftsbehov og skattegrundlag.
 Forenklingsmuligheder har herefter været drøftet med de kommunale parter i  

 Indenrigsministeriets Finansieringsudvalg.
»Selvbudgettering« har været en af de ændringsmuligheder, der  

 har været drøftet i udvalget.
For at muliggøre selvbudgettering er det blevet  

 overvejet, hvordan systemets beretninger kunne forenkles.
En af mulighederne  

 herfor er afskaffelse af den såkaldte lønkorrektion i udligningen.
Da afskaffelsen kunne føre til visse byrdefordelingsvirkninger, er det  

 yderligere blevet drøftet, hvordan sådanne virkninger kunne imødegås.
I den  

 forbindelse er en nedsættelse af udligningsniveauet kommet på tale som en  

 ændring, der i et vist omfang kunne afbalancere afskaffelsen af  

 lønkorrektionen.
 Som følge af disse overvejelser indeholder lovforslaget - ud over  

 muligheden for selvbudgettering - en afskaffelse af lønkorrektionen  

 kombineret med en nedsættelse af udligningsniveauet i  

 skattegrundlagsudligningen.
 Visse ændringer i lovforslaget er med andre ord foranlediget af ønsket om  

 forenkling og større gennemskuelighed.
 Ændringer i kriterier og udligningsniveau i udgiftsbehovsudligningen kan  

 derimod henføres til ønsket om at sikre en større sammenhæng mellem tilskud  

 og udgiftsbehov.
 Der er således til stadighed behov for at undersøge, om de fastsatte  

 kriterier fortsat afspejler forskelle i kommunal udgiftsbelastning, og om  

 udligningstilskuddene udbetales til de kommuner, der har de største behov.
I Kommunaludvalgets betænkning over lovforslag L 224 i folketingssamlingen  

 1993-94 noterede flertallet sig således, at indenrigsministeren under  

 lovforslagets behandling havde oplyst, at det bl.a. må undersøges, om  

 udligningssystemet i højere grad bør tage hensyn til forskellighederne i  

 kommunernes udgiftsmæssige situation.
Herunder blev det tilkendegivet, at  

 Indenrigsministeriets Finansieringsudvalg fortsat vil følge  

 udgiftsudviklingen i førtidspensionerne med henblik på at vurdere det  

 hensigtsmæssige i »førtidspensionskriteriet«.
Dertil kommer, at en ændring af det såkaldte vejkriterium længe har trængt  

 sig på.
For det første er de vejlængder, der indgår i vejkriteriet,  

 vejlængderne fra 1982. For det andet har Finansieringsudvalgets undersøgelser  

 helt tilbage fra 1982 vist, at vejlængder ikke er noget godt kriterium, og  

 udvalget anbefalede allerede dengang, at kriteriet udgik.
 Uanset at der således ikke var noget statistisk grundlag herfor, fastholdt  

 den daværende regering alligevel vejkriteriet ved fremsættelsen af lovforslag  

 L 151 i 1983. Da der imidlertid fortsat ikke er nogen dokumentation for, at  

 vejkriteriet er et godt kriterium, har jeg ikke fundet det holdbart at  

 bibeholde kriteriet.
 Hertil kommer, at der i den gældende lov er en revisionsbestemmelse, der  

 kræver en revision af den særlige nøgle for budgetgaranti senest i  

 folketingsamlingen 1995-96.
 Yderligere ønskede flertallet bag den nævnte betænkning, at der så vidt  

 muligt allerede i denne samling blev fremsat forslag vedrørende forbedring af  

 kommunernes ligningsincitament.
 Alt i alt har jeg derfor fundet det naturligt at fremsætte et lovforslag,  

 der samler alle de nødvendige ændringer i et lovforslag i denne samling.
 Spørgsmål D:
 »Ministeren bedes redegøre for forslaget i L 246 om, at  

 indenrigsministeren og finansministeren fastsætter indtægtsgrundlaget  

 endeligt for den enkelte kommune, såfremt kommunen ønsker dette.
Ministeren bedes endvidere redegøre for, hvordan, hvornår og i hvilket  

 omfang der vil kunne blive taget højde for regionale forskelle i  

 indkomstudviklingen, som lovforslaget giver hjemmel til.« Svar:
Lovforslagets hovedformål er at give kommunerne en større budgetsikkerhed.  

 Alle kommuner og amtskommuner vil efter forslaget få tilbud om et  

 statsgarantereet udskrivningsgrundlag for kommunal indkomstskat.
Det er  

 frivilligt for kommunerne, om de vil modtage tilbudet.
 På tilskuds- og udligningssiden sikres en tilsvarende mulighed med det  

 samtidigt fremsatte forslag om ændring af lov om kommunal udligning og  

 generelle tilskud til kommuner og amtskommuner.
 Forslaget om statsgaranti for udskrivningsgrundlaget indebærer, at staten  

 påtager sig den økonomiske risiko ved fejlskøn over udviklingen i  

 udskrivningsgrundlaget for de kommuner, der vælger statsgaranti.
Kommuner, der vælger statsgaranti, vil få udbetalt det garanterede  

 skatteprovenu af de selvangivne indkomster samt de garanterede tilskuds- og  

 udligningsbeløb, som er knyttet til størrelsen af udskrivningsgrundlaget.  

 Uanset den faktiske udvikling vil der ikke ske efterregulering, der knytter  

 sig til udskrivningsgrundlagets størrelse.
Kommunerne vil dog på normal vis  

 skulle deltage i reguleringer af bloktilskudspuljen m.v.
 Garantien gives for de selvangivne indkomster, således at provenuet af  

 kommunens ligningsindsats tilgår kommunen og amtskommunen ved en særskilt  

 afregning.
Garantien er baseret på en frenregning af den enkelte kommunes eget  

 faktiske indkomstgrundlag.
Herved opretholdes den snævre sammenhæng mellem  

 borgernes indkomst i kommunen og kommunens skatteprovenu.
Det er derfor ikke  

 korrekt, når det fra forskellig side har været anført, at skatteindtægterne  

 løsrives fra den faktiske udvikling i de lokale borgeres indkomster.
 Det er udgangspunktet for lovforslaget, at fremskrivningsprocenten vil  

 blive fastsat på grundlag af statens skøn over den landsgennemsnitlige  

 udvikling i udskrivningsgrundlaget i de pågældende år, og at  

 fremskrivningsprocenten således vil være ens for alle kommuner.
 Regeringen har imidlertid fundet det hensigtsmæssigt, at der i forbindelse  

 med lovforslaget tilvejebringes mulighed for på et senere tidspunkt - f.eks.  

 på baggrund af et ønske herom fra kommunal side - også at kunne fastsætte  

 fremskrivningsprocenten for den enkelte kommune under hensyntagen til  

 forskelle i den regionale indkomstudvikling.
 Regeringen har imidlertid ingen aktuelle planer om at inddrage regionale  

 forskelle ved fastsættelsen af fremskrivningsprocenten.
 Hvis dette på et tidspunkt måtte blive aktuelt, vil det blive forberedt  

 via nærmere analyser m.v. i Indenrigsministeriets Finansieringsudvalg.
Bilag 2 Henvendelser fra Kommunernes Landsforening og Skattechefforeningen i  

 Danmark og indenrigsministerens kommentar hertil Kommunernes Landsforening Den 16. maj 1995 Folketingets Kommunaludvalg Folketinget Christiansborg 1240 København K Vedrørende lovforslagene om ændring af lov om kommunal udligning og  

 generelle tilskud (L 245) og om ændring af lov om kommunal indkomstskat m.v.  

 (L 246) Indenrigsministeren har den 28. april 1995 fremsat to lovforslag om  

 henholdsvis ændring af lov om kommunal udligning og generelle tilskud til  

 kommuner og amtskommuner (L 245) og ændring af lov om kommunal indkomstskat  

 og forskellige andre love (L 246) og har tillige fremsendt forslagene til  

 høring hos blandt andre Kommunernes Landsforening.
 Til Kommunaludvalgets orientering vedlægges det høringssvar, som  

 landsforeningen har afgivet d.d.
Med venlig hilsen Evan Jensen / Peter Gorm Hansen KOMMUNERNES LANDSFORENING Den 16. maj 1995 Indenrigsministeriet Christiansborg Slotsplads 1 1218 København K Vedrørende lovforslagene om ændring af lov om kommunal udligning og  

 generelle tilskud (udligningsreform) samt om ændring af lov om kommunal indkomstskat Indenrigsministeriet har med skrivelse af 27. april 1995 (sag nr.  

 1400-30/1995) fremsendt forslag til lov om ændring af lov om kommunal  

 udligning og generelle tilskud til kommuner og amtskommuner (L 245) samt  

 forslag til lov om ændring af lov om kommunal indkomstskat og forskellige  

 andre love (L 246) med en anmodning om Kommunernes Landsforenings eventuelle  

 bemærkninger.
Landsforeningen har noteret sig, at de to fremsatte lovforslag omhandler  

 meget vidtgående ændringer af det kommunale finansieringssystem.
Det havde  

 derfor været særdeles ønskeligt, såfremt landsforeningen havde haft mulighed  

 for at kommentere lovforslagene på et noget tidligere tidspunkt.
Et af elementerne i det fremsatte lovkompleks bryder afgørende med det  

 hovedprincip for den kommunale finansiering, der blev fastlagt i forbindelse  

 med kommunalreformen i 1970. Det drejer sig om forslaget i L 246 om, at  

 indenrigsministeren og finansministeren fastsætter indtægtsgrundlaget  

 endeligt for den enkelte kommune, såfremt kommunen ønsker det.
Denne  

 individuelle garanti for udskrivningsgrundlagets størrelse foreslås at  

 erstatte hjemmelen til at fastsætte en kollektiv finansieringsgaranti for  

 henholdsvis kommunerne og amtskommunerne under et.
For den enkelte kommune  

 skulle det indebære, at skatteprovenu og generelle tilskud kan fastlægges  

 endeligt forud for budgetåret, og således at der alene sker en løbende  

 regulering af skatteprovenuet som følge af ligningsmæssige ændringer.
Landsforeningen tager af flere grunde klart afstand fra dette forslag.  

 Landsforeningen finder ikke, at det er en statslig opgave at garantere det  

 kommunale udskrivningsgrundlag.
Regeringen har bl.a. begrundet forslaget med,  

 at den enkelte kommune fritages for risikoen ved eget skøn, og at det er en  

 hjælp til kommuner med lav vækst i udskrivningsgrundlaget.
Landsforeningen er  

 overordentlig betænkelig ved, at regeringen hermed direkte ønsker at svække  

 sammenhængen mellem skattegrundlaget og det politisk besluttede serviceniveau  

 i de enkelte kommuner.
Det er et grundprincip, som hele den kommunale sektor  

 bakker op, og som regeringen også hidtil har fremhævet som en  

 hovedmålsætning.
 Den kommunale indkomstskat er en uadskillelig del af det kommunale  

 selvstyre, som det har udviklet sig de seneste 25 år.
I lokalsamfundet fordeles byrden ved finansieringen af de lokale  

 offentlige opgaver, som man har eller ønsker at varetage, ved at udskrive  

 skat på borgernes indkomster.
Forslaget om at give en statslig garanti for  

 udskrivningsgrundlaget vil sløre denne sammenhæng.
Hvis staten fastlægger skattegrundlaget i den enkelte kommune, vil der kun  

 være sammenhæng mellem den »kommuneskat«, som borgeren betaler, og  

 det provenu, som kommunen oppebærer, hvis den statsligt fastsatte  

 fremskrivningsprocent gælder for den pågældende kommune.
Det vil kun helt  

 undtagelsesvis være tilfældet.
Landsforeningen har ved to lejligheder indgået aftale om det kommunale  

 skattegrundlag, dels en såkaldt fremadrettet finansieringsgaranti vedrørende  

 udskrivningsgrundlaget for 1992 og dels en såkaldt afregningsgaranti for  

 1993. Det er imidlertid landsforeningens opfattelse, at den form for  

 garantier bør og må være en undtagelse.
Landsforeningen har derfor også i  

 sidste års aftaleforhandlinger afvist at indgå en finansieringsgaranti.
Siden sidste år er det i øvrigt mellem regeringen og de kommunale parter  

 aftalt at intensivere drøftelserne om dels den historiske og dels den  

 fremadrettede udvikling i skattegrundlaget.
Det er landsforeningens  

 opfattelse, at dette arbejde skal videreføres.
I det omfang staten eller  

 kommunerne fejlvurderer den faktiske udvikling i skattegrundlaget, må det  

 indgå i efterfølgende års aftaledrøftelser.
Af lovforslaget fremgår det i øvrigt ikke direkte, hvordan den statslige  

 fremskrivningsprocent skal fastsættes.
Der er ingen garanti for, at den  

 fastsættes som den forventede udvikling i skattegrundlaget på landsplan.  

 Hertil kommer, at det er helt uklart, hvordan, hvornår og i hvilket omfang  

 der vil kunne blive taget højde for regionale forskelle i  

 indkomstudviklingen, som lovforslagets bemærkninger giver hjemmel til.  

 Bemærkningerne lægger op til en særdeles vidtgående hjemmel til  

 indenrigsministerens administration af loven og herunder til en regional  

 differentiering af skønnene.
Landsforeningen finder det særledes betænkeligt,  

 at indenrigsministeren rent administrativt kan fastsætte individuelle skøn  

 for de enkelte kommuner.
Det må være forskellene i den regionale indkomstudvikling, der begrunder,  

 at man i forslaget permanent vil reducere bloktilskuddet til kommuner og  

 amtskommuner med henvisning til, at det især vil være kommuner med en  

 forventet lav udvikling i skattegrundlaget, der vil benytte sig af den  

 statslige garanti.
Men hvis der efterfølgende indgår regionale vurderinger  

 ved fremskrivningen af skattegrundlaget for den enkelte kommune, falder  

 begrundelsen for en permanent nedsættelse af bloktilskuddet helt til jorden.
De almindelige retningslinjer ved fastsættelse af bloktilskuddet tilsiger,  

 at der kan foretages efterregulering af kompensationsbeløb, hvis der er tale  

 om et væsentligt beløb, hvis der er en betydelig usikkerhed om  

 kompensationens størrelse, og hvis det er muligt efterfølgende uden større  

 administrativt besvær at opgøre den korrekte kompensation.
Den foreslåede  

 kompensation til staten ved indførelsen af en statsgaranti opfylder til fulde  

 alle tre kriterier.
En permanent nedsættelse vil derfor i givet fald være  

 helt usaglig og må derfor anses for at være et led i almindelige statslige  

 sparebestræbelser på kommunernes bekostning.
Ifølge lovforslaget har kommunerne fortsat mulighed for selv at budgettere  

 udskrivningsgrundlaget.
Den enkelte kommune skal således fremover vælge,  

 hvorvidt den ønsker en endelig, statslig fastlæggelse af  

 udskrivningsgrundlaget eller som hidtil selv at budgettere skattegrundlaget.  

 Dette vil stille kommunalbestyrelserne og de kommunale forvaltninger i et  

 dilemma, hvor kommunen risikerer et provenutab, hvis kommunen skønner galt.
Den administrative indretning af kildeskattesystemet har med mindre  

 justeringer været uændret siden 1970. Det er landsforeningens opfattelse, at  

 systemet har fungere særdeles hensigtsmæssigt.
Kommunerne har gennem årene  

 udvist en ansvarlig og forsigtig budgettering af udskrivningsgrundlaget, og i  

 hovedparten af de forløbne år har kommunerne typisk haft et mindre  

 tilgodehavende ved slutafregningen.
De likviditetsmæssige udsving for  

 kommunerne ved afvigelser mellem budgetteret og faktisk skattegrundlag er i  

 øvrigt blevet betydeligt reduceret ved sammenkædning af reguleringen af  

 generelle tilskud og indkomstskat, der blev gennemført med virkning fra  

 indkomståret 1992.
 Det er Kommunernes Landsforenings opfattelse, at der i kommunerne er fuld  

 tilfredshed med den afregningsmodel, der den gang blev indført.  

 Landsforeningen må derfor fraråde, at man indfører en statslig garanti for  

 den enkelte kommunes skattegrundlag.
 I tilknytning til forslaget om statslig garanti for udskrivningsgrundlaget  

 foreslås det, at udligningen med virkning fra indkomståret 1996 foretages på  

 grundlag af selvangivne indkomster, bl.a. med henblik på at skabe et øget  

 ligningsincitament.
Kommunerne varetager ligningen af borgere og virksomheder som en  

 myndighedsopgave.
Denne opgave er i de senere år løst med en voksende  

 effektivitet målt ved både forhøjelser og nedsættelser af de selvangivne  

 indkomster.
For Kommunernes Landsforening er det helt afgørende, at borgerne  

 oplever en retssikkerhed knyttet til den myndighedsopgave, som kommunerne  

 varetager gennem ligningen.
Landsforeningen er på denne baggrund betænkelig  

 ved den argumentation, som regeringen har begrundet lovforslaget med.
Kommunerne har allerede i dag et tilstrækkeligt incitament i  

 ligningsopgaven, som i øvrigt med den foreslåede nedsættelse af  

 udligningsniveauerne forstærkes, idet kommuner, hvor incitamentet hidtil har  

 været mindst, fremover vil få mulighed for at beholde 50 pct. mere af  

 merprovenuet ved en øget ligningsindsats.
Tidligere undersøgelser af  

 skatteforvaltningernes bemanding har i øvrigt vist, at der er en  

 hensigtsmæssig fordeling af kommunernes personaleressourcer set i forhold til  

 kommunernes ligningspotentiale.
Der kan heller ikke konstateres forskelle i  

 personaleforbrug mellem kommuner med højt og lavt udligningsniveau.
Det fremgår i øvrigt af bemærkningerne til lovforslag nr.
L 245, at der er  

 problemer med hensyn til at opnå en tilfredsstillende objektiv adskillelse  

 mellem den del af indkomstansættelserne, der er selvangivne, og den del, der  

 er resultatet af ligningsarbejdet.
Landsforeningen er derfor meget betænkelig  

 ved det administrationsgrundlag, der fremover skal anvendes til endelig  

 fastsættelse af de selvangivne indkomster.
 Landsforeningen finder derfor ud fra en samlet vurdering ikke, at der er  

 nogen grund til at basere udligningen på selvangivne indkomster.
For så vidt angår lovforslag nr.
L 245 om ændring af kommunal udligning og  

 generelle tilskud, skal det bemærkes, at landsforeningen ikke ønsker at tage  

 stilling til den konkrete fordeling af tilskud mellem kommuner, men alene til  

 principper i tilknytning til fordelingen.
Landsforeningen har dog noteret sig, at forslaget påfører landsforeningens  

 medlemskommuner et tab på over 300 mio. kr. på årsbasis.
Lovforslaget vil  

 derfor under et forringe medlemskommunernes økonomi i 1996 og efterfølgende  

 år.
En række kommuner påføres ret betydelige tab, der til trods for  

 overgangsordningen vil gøre det vanskeligt for de pågældende kommuner at  

 holde skatten i ro, såfremt dette skulle vise sig at være regeringens ønske.
 Landsforeningen har herudover nogle mere principielle synspunkter  

 vedrørende de foreslåede ændringer.
For det første lægger Indenrigsministeriet op til, at ministeriet tildeles  

 en række administrative beføjelser med hensyn til den konkrete opgørelse af  

 tilskuddene.
Det drejer sig f.eks. om afgrænsning af aldersgrupper,  

 vægtfordeling på de enkelte kriterier m.v., det vil sige forhold, der kan  

 have ret stor betydning for den konkrete fordeling af generelle tilskud.
Da  

 tilskudslovgivningen ændres hyppigt, synes der ikke at være grund til  

 vidtgående administrative beføjelser.
Det er landsforeningens opfattelse, at  

 byrdefordelingen mellem landets kommuner skal fastsættes af Folketinget og  

 ikke administrativt af regeringen.
For det andet forekommer det betænkeligt, hvis kommunerne ikke behandles  

 ens i en landsdækkende udligningsordning.
For eksempel indføres der et nyt  

 kriterium: »Antal indbyggere i områder uden for hovedstadsområdet med  

 særlige bysociale problemer«, det vil sige, at kriterieværdien forlods  

 sættes til nul i nogle kommuner, selv om disse kommuner også kan have særlige  

 bysociale problemer.
Det nye sociale kriterium: »Antal 20-59-årige uden  

 beskæftigelse« opgøres kun for det antal, der overstiger 5 pct. af det  

 samlede antal 20-59-årige.
Det vil sige, at der sker en udligning mellem en  

 kommune med henholdsvis 5 og 6 pct. uden beskæftigelse, men ikke mellem to  

 kommuner med henholdsvis 0 og 4 pct. uden beskæftigelse.
For det tredje kan det indvendes, at de vidtgående ændringer i især  

 udgiftsbehovsudligningen ikke synes at gøre systemet mere enkelt, tværtimod.  

 Det forekommer i denne forbindelse uheldigt, at udgiftsbehovsudligningen  

 fremover skal præsenteres i form af enhedspriser for de enkelte  

 alderskriterier, idet det lægger op til en form for centralt fastlagt  

 normbudgettering i den enkelte kommune.
Det fremgår ganske vist af  

 lovforslagets bemærkninger, at disse beløb »ikke umiddelbart kan  

 anvendes til at vurdere, hvad eksempelvis et ekstra barn vil koste i  

 umiddelbart afledte udgifter«, men denne sætning vil næppe blive  

 gentaget ved tilskudsudmeldingen.
 For det fjerde kan det undre, at der i landsudligningen af udgiftsbehov  

 også sker en udligning af hovedstadskommunernes boligstøtte, når der  

 andetsteds i lovforslaget optages en bestemmelse om en særlig 100  

 pct.-udligning af boligstøtte, svarende til de tidligere bestemmelser i  

 boliglovgivningen.
I det omfang der foretages en særlig udligning af udgiftsbehov over den  

 almindelige hovedstadsudligning, over den særlige hovedstadsudligning (§ 20)  

 eller i specielle sektorudligningsordninger, bør der selvfølgelig tages højde  

 for disse ordninger i den måde, som hovedstadskommunerne indgår i de  

 landsdækkende ordninger på.
Løsningen er ikke som med det foreslåede  

 bysociale kriterium at nulstille hovedstadskommunerne eller som med  

 boligstøtten at udligne to gange, idet dette næppe fremmer det erklærede  

 ønske om at gøre tilskuds- og udligningssystemet mere forståeligt og  

 acceptabelt.
 Landsforeningen skal understrege, at man ikke med ovennævnte principielle  

 kommentarer ønsker at tage stilling til den byrdefordelingsmæssige balance i  

 lovforslaget, idet dette spørgsmål er et landspolitisk anliggende.
Den foreslåede statsgaranti for udskrivningsgrundlaget hænger imidlertid  

 ikke sammen med de foreslåede justeringer af tilskuds- og udligningssystemet  

 og indgår da heller ikke på nogen måde i de byrdefordelingsmæssige  

 beregninger.
Såfremt den foreslåede statsgaranti undlades, vil det derfor  

 heller ikke få betydning for eventuelle ønsker om justeringer i  

 byrdefordelingen.
 Landsforeningen skal derfor kraftigt anbefale, at man undlader at indføre  

 den individuelle statsgaranti.
Evan Jensen / Peter Gorm Hansen Den 23. maj 1995 Indenrigsministerens bemærkninger til høringssvar fra Kommunernes  

 Landsforening, Amtsrådsforeningen, Københavns Kommune og Frederiksberg  

 Kommune vedrørende L 245 og L 246 (uddrag).
1. Bemærkninger til høringssvar fra Kommunernes Landsforening Kommunernes Landsforening tager generelt afstand fra forslaget om  

 indførelse af en individuel statsgaranti (L 246).
 1. Kommunernes Landsforening anfører, at regeringen ved at indføre garanti  

 for det kommunale udskrivningsgrundlag ønsker at svække sammenhængen mellem  

 skattegrundlaget og det politisk besluttede serviceniveau i de enkelte  

 kommuner.
Efter regeringens opfattelse sker der med forslaget ingen svækkelse af  

 sammenhængen mellem skattegrundlaget og det politisk besluttede serviceniveau  

 i de enkelte kommuner.
Det statsgaranterede skattegrundlag, som tilbydes  

 kommunerne, er ikke løsrevet fra indkomstudviklingen i den enkelte kommune.
Garantien er baseret på en fremregning af den enkelte kommunes eget  

 faktiske indkomstgrundlag.
Herved opretholdes den snævre sammenhæng mellem  

 borgernes indkomst i kommunen og kommunens skatteprovenu.
Det har været fremført i pressen, at garantiordningen er et første skridt  

 hen imod en kommunal enhedsskat.
Det er væsentligt at understrege, at  

 forslaget overhovedet ikke indeholder elementer af enhedsskat.
Ved enhedsskat  

 fratages kommunerne retten til selv at fastsætte skatteprocenten efter det  

 lokalt valgte serviceniveau.
Lovforslaget påvirker på ingen måde kommunernes  

 selvstændige skatteudskrivningsret.
 2. Kommunernes Landsforening anfører, at det ikke direkte fremgår af  

 lovforslaget, hvordan den statslige fremskrivningsprocent skal fastsættes.
Regeringen skal påpege, at det af lovforslagets § 7, stk. 2, fremgår, at  

 »det udmeldte udskrivningsgrundlag fastsættes ud fra en opgørelse af  

 kommunens udskrivningsgrundlag for året to år forud for beregningsåret  

 reguleret med en fremskrivningsprocent for udviklingen i det kommunale  

 udskrivningsgrundlag«.
Det er udgangspunktet for lovforslaget, at  

 fremskrivningsprocenten vil blive fastsat på grundlag af statens skøn over  

 den landsgennemsnitlige udvikling i udskrivningsgrundlaget i de pågældende  

 år.
 3. Kommunernes Landsforening finder det særdeles betænkeligt, at der i  

 lovforslaget foreslås indført en hjemmel til, »at indenrigsministeren  

 rent administrativt kan fastsætte individuelle skøn for de enkelte  

 kommuner«.
 Regeringen skal påpege, at som det fremgår af svaret på det af  

 Kommunaludvalget den 10. maj 1995 stillede spørgsmål nr. 1 (L 246 - bilag 3),  

 har regeringen ingen aktuelle planer om at inddrage regionale forskelle ved  

 fastsættelsen af fremskrivningsprocenten.
 Regeringen har imidlertid fundet det hensigtsmæssigt, at der i forbindelse  

 med lovforslaget tilvejebringes mulighed for på et senere tidspunkt - f.eks.  

 på baggrund af et ønske herom fra kommunal side - også at kunne fastsætte  

 fremskrivningsprocenten for den enkelte kommune under hensyntagen til  

 forskelle i den regionale indkomstudvikling.
 Hvis der senere - f.eks. fra kommunal side - skulle opstå et ønske om en  

 differentieret fremskrivning, vil en sådan ordning blive forberedt i  

 Indenrigsministeriets Finansieringsudvalg.
 4. Kommunernes Landsforening anfører, at begrundelsen for en permanent  

 nedsættelse af bloktilskuddet falder væk, hvis der indgår regionale  

 vurderinger ved fremskrivningen.
 Regeringen skal gøre opmærksom på, at de kommunale merindtægter ved  

 ordningen og dermed bloktilskudsreduktionen er skønnet ud fra en forudsætning  

 om en fælles fremskrivningsprocent for alle kommuner.
 Hvis man på et senere tidspunkt skulle ønske at inddrage regionale  

 forskelle, vil det være naturligt at tage dette spørgsmål, herunder de  

 samlede økonomiske konsekvenser, op i forbindelse med de økonomiske  

 forhandlinger med kommunerne.
 Regeringen har som nævnt ikke aktuelle planer om at inddrage regionale  

 forskelle ved fastsættelsen af fremskrivningsprocenten.
5. Kommunernes Landsforening finder, at den samtidighed i  

 efterreguleringen af generelle tilskud og indkomstskat, der blev indført fra  

 og med indkomståret 1992, har reduceret den likviditetsmæssige virkning af  

 efterrreguleringerne betydeligt.
Man finder derfor ikke, at der er grund til  

 at indføre statsgaranti med henblik på at reducere efterreguleringerne  

 yderligere.
Der er dog stadig tale om betydelige udsving i de årlige efterreguleringer  

 og afregninger.
Disse beløb er vanskelige at skønne over både for den enkelte  

 kommune og i forbindelse med de økonomiske forhandlinger med kommunerne, hvor  

 de ofte udgør et særskilt problem.
I de økonomiske forhandlinger i sommeren 1994 vedrørende kommunernes  

 økonomi i 1995 udgjorde størrelsen af skatteafregningen for indkomståret  

 1993, som afregnes i 1995, et diskussionspunkt.
Dette førte til, at der blev  

 aftalt en afregningsgaranti for 1993 for alle de kommunale parter.
 6. Kommunernes Landsforening påpeger, at der kan opstå problemer med at  

 opnå en objektiv adskillelse mellem den del af indkomstansættelserne, der er  

 selvangivne, og den del, der er resultatet af ligningsarbejdet.
 Man skal i den forbindelse henvise til besvarelsen af spørgsmål 7 (L 246 -  

 bilag 6), hvor der er nærmere redegjort for sondringen mellem selvangivne  

 indkomster og ligningsmæssige ændringer.
7. Landsforeningen udtrykker i høringssvaret, at man er betænkelig ved den  

 argumentation, der har begrundet forslaget om, at udligningen fra 1996  

 foretages på grundlag af selvangivne indkomster.
Det understreges i denne  

 forbindelse, at landsforeningen betragter skatteligningen som en  

 myndighedsopgave, og at borgerne og virksomhederne må kunne have tillid til,  

 at ligningen varetages som myndighedsopgave.
Regeringen lægger vægt på, at kommunernes ligningsincitament forøges.  

 Forslaget om at basere den kommunale udligning på selvangivne indkomster  

 sikrer, at kommunerne kan beholde det fulde skatteprovenu af en  

 indkomstfremgang.
Dermed imødekommes et af de kritikpunkter, som i flere år  

 har været fremført imod den kommunale skatteudligning: at kommuner, der øgede  

 ligningsindsatsen, kun har kunnet beholde et begrænset provenu, som eventuelt  

 mere eller mindre modsvares af øgede ligningsomkostninger.
Ved ligningsarbejdet er der normalt tale om en samlet nettoforhøjelse af  

 de skattepligtige indkomster.
På denne baggrund vurderes det, at en udligning  

 baseret på selvangivne indkomster ikke vil give anledning til væsentlige  

 ændringer i udligningen mellem kommunerne.
Det skal i den forbindelse  

 understreges, at kommunerne som hidtil løser skatteligningen som en  

 myndighedsopgave, hvilket indebærer, at der ved ligningsarbejdet naturligvis  

 kan være tale om såvel forhøjelser som nedsættelser af de selvangivne  

 indkomster.
 8. Landsforeningen udtrykker yderligere bekymring for de administrative  

 beføjelser, som tillægges indenrigsministeren, for så vidt angår opgørelsen  

 af kommunernes aldersbestemte udgiftsbehov.
Hertil skal bemærkes, at den tekniske vægtning af de enkelte alderstrin i  

 opgørelsen af kommunernes aldersbestemte udgiftsbehov allerede efter gældende  

 lovgivning fastsættes af indenrigsministeren ud fra de opgørelsesprincipper,  

 som er fastsat i lovgivningen.
Vægtningen af de enkelte alderstrin sker som  

 en teknisk beregning ud fra den gennemsnitlige fordeling af de kommunale  

 udgifter.
Indførelsen af den nuværende bemyndigelse til Indenrigsministeriet  

 til at fastsætte denne vægtning skete ved lov nr. 423 af 1. juni 1994.
Også før lovændringen i 1994 blev flere af de aldersgrupper, der indgår i  

 opgørelsen af kommunernes udgiftsbehov, fastsat administrativt.
Dette gjaldt  

 bl.a. den aldersopdeling, der lå til grund for kriterierne  

 »alderbestemte kontanthjælpsudgifter« og for amtskommunernes  

 vedkommende »køns- og aldersbestemt sygelighed« og »køns- og  

 alderbestemte antal sengedage«.
 Som understreget i lovforslagets bemærkninger og i indenrigsministerens  

 besvarelse af spørgsmål 31 fra Folketingets Kommunaludvalg vil opgørelsen af  

 kommunernes aldersbestemte udgiftsbehov fortsat ske efter de principper, som  

 hidtil har ligget til grund for beregningen.
 Det skal understreges, at Indenrigsministeriets Finansieringsudvalg som  

 hidtil vil blive benyttet som forum for drøftelser af mere principielle  

 tekniske spørgsmål vedrørende udligningssystemet, herunder  

 udgiftsbehovsudligningen.
9. Landsforeningen anfører, at det forekommer betænkeligt, at kommunerne  

 ikke behandles lige i den landsdækkende udligningsordning af forskelle i  

 udgiftsbehov.
Der henvises bl.a. til kriterierne »antal indbyggere i  

 områder udenfor hovedstadsområdet med særlige bysociale problemer« og  

 »antal ikke beskæftigede ud over 5 procent af alle 20-59-årige«.
Med hensyn til baggrunden for disse kriterier m.m. henvises til  

 lovforslagets bemærkninger og til indenrigsministerens besvarelse af  

 spørgsmål 14, 55 og 57 fra Folketingets Kommunaludvalg.
Der er i tilknytning  

 hertil redegjort for, hvorfor førstnævnte kriterium alene indgår for  

 byområder uden for hovedstadsområdet, og hvorfor sidstnævnte kriterium alene  

 måles på antal ikke beskæftigede ud over 5 procent.
 10. Landsforeningen udtrykker yderligere bekymring for, at den ændrede  

 præsentation af kommunernes udgiftsbehov - anvendelse af enhedsbeløb - vil  

 blive opfattet som »normgivende« i forhold til den kommunale  

 budgetlægning, hvis grundlaget for opgørelsen ikke præciseres for kommunerne.
Indenrigsministeriet skal hertil bemærke, at ministeriet ved  

 præsentationen af tilskuds- og udligningssystemet naturligvis vil redegøre  

 for de opgørelsesmetoder, der ligger til grund for beregningen, herunder også  

 af enhedsbeløb.
Ved tilskudsopgørelsen vil der således - i overensstemmelse  

 med landsforeningens ønsker - blive lagt vægt på at præsentere enhedsbeløbene  

 på en sådan måde, at de ikke opfattes som normbeløb.
 11. Landsforeningen påpeger en manglende sammenhæng mellem  

 boligstøtteudligningen i hovedstadsområdet og udformningen af  

 landsudligningen af forskelle i udgiftsbehov.
 Der henvises i den forbindelse til indenrigsministerens besvarelse af  

 spørgsmål 16 ad L 245, hvor det understreges, at der med landsudligningen af  

 udgiftsbehov alene er tale om en delvis udligning, ligesom kriteriet  

 »beregnede boligstøtteudgifter« eksempelvis ikke tager hensyn til  

 den faktiske udgiftsfrekvens i kommunen, men alene er udtryk for, hvor store  

 boligstøtteudgifter der på landsplan gennemsnitligt er knyttet til  

 udlejningsboliger.
 . . . .
SKATTECHEFFORENINGEN I DANMARK 10. maj 1995 Indenrigsministeriet Økonomisk kontor Christiansborg Slotsplads 1 1218 København K Vedrørende lovforslag om tilbud om budgetsikkerhed ved statsgaranteret  

 udskrivningsgrundlag (L 246) og udligningsreform (L 245) Indenrigsministeren har den 28. april fremsat begge lovforslag for  

 Folketinget.
Lovforslagene indeholder elementer til at styrke kommunernes  

 ligningsincitament.
Skattechefforeningen er principielt positiv over for tiltag, som kan  

 bidrage til at synliggøre kommunernes ligningsindsats.
Indsatsen og  

 effektiviteten har været markant stigende gennem de seneste 5 år på trods af  

 reduktioner i medarbejderstaben på ca. 25 pct.
Vi kan tilslutte os et  

 udligningssystem, som har til konsekvens, at provenuet af de ligningsmæssige  

 og revisionsmæssige ændringer ikke udlignes mellem kommunerne.
Vi ønsker imidlertid at gøre opmærksom på, at såvel ledelse som  

 medarbejdere i kommunerne arbejder seriøst og professionelt inden for  

 lovgivningens rammer og under de til enhver tid gældende politiske og  

 økonomiske vilkår.
Skattechefforeningen tager derfor generelt afstand fra  

 incitamenttanken, såfremt der heri ligger et synspunkt om, at de kommunale  

 skatteforvaltningers ledelse og medarbejdere har behov for særlige  

 budgetmæssige incitamenter for at gennemføre ligningsarbejdet.
L 245 Selskabsskat I L 245 om udligningsreformen er der ikke fremsat konkrete forslag til  

 styrkelse af ligningsincitamentet, men alene hensigtserklæringer, som er  

 indarbejdet i bemærkningerne til lovforslaget.
 Vi har bemærket, at selskabsskatteområdet ikke er indeholdt i  

 lovforslagene, men at regeringen vil overveje ændringer, der kan sikre, at  

 prioriteringen af ligningsindsatsen mellem personer og selskaber ikke  

 forvrides.
Vi ønsker ikke som skattechefforening at udtale os om, hvorledes  

 fordelingsnøglen mellem stats- og kommuneskat kunne være, men vi gør  

 opmærksom på, at kritikken af en uensartet ligningsindsats overvejende har  

 været rettet mod selskabsområdet, på trods af at tilsynsmyndigheden til dato  

 ikke har fundet anledning til at gribe ind over for nogen kommuner, og på  

 trods af at tendensen i den landsdækkende indsats gennem en årrække har været  

 flere ændringer såvel i antal som i provenu.
Væksten i ændringsbeløb var fra  

 1990 til 1991 på 17.5 pct. og fra 1991 til 1992 på 34.5 pct.  

 Forhøjelsesbeløbene for indkomståret 1992 var på ca. 2,2 mia. kr. (Kilde:  

 Told- og Skattestyrelsens ligningsstatistik).
L 246 Det fremgår af indenrigsministerens skriftlige fremsættelse af L 246, at  

 styrkelse af ligningsincitamentet skal sikres ved, at kommuner, der vælger  

 fuld statsgaranti, tilføres provenuet af kommunens ligningsindsats, og at  

 provenuet af den kommunale ligningsindsats ikke længere gøres til genstand  

 for udligning.
 Det fremgår i øvrigt ikke af lovforslagene eller af bemærkningerne hertil,  

 om provenuet af den indsats, der finder sted i Told- og Skattestyrelsen og i  

 told- og skatteregionerne tilgår kommunerne, og om dette provenu skal gøres  

 til genstand for udligning.
Provenuet af statslig og kommunal indsats Udviklingen har vist, at omfanget af komplekse skattesager (f.eks.  

 selskabstømninger) er tiltagende, og at løsningen af denne sagstype kræver et  

 intenst samarbejde mellem de statslige og de kommunale myndigheder, og at  

 alle parter i erkendelse heraf har et væsentligt behov for en løbende  

 opkvalificering af medarbejderstaben for at tackle de krav, vi stilles over  

 for.
Hvis det er regeringens hensigt at gøre provenutilførslen for kommuner,  

 der vælger statsgaranti, afhængig af, om ligningsindsatsen gennemføres i  

 statens eller kommunens regi, er der tale om en forringelse af kommunernes  

 vilkår.
En sådan ordning vil anspore til »kassetænkning«, og det  

 vil næppe understøtte det løbende samarbejde og de bestræbelser, der foregår  

 om at optimere den fælles indsats imod den nationale og den internationale  

 skattekriminalitet.
Provenu af ligningsindsatsen til »garantikommuner« Beregningen af det statsgaranterede udskrivningsgrundlag tager  

 udgangspunkt i de selvangivne indkomster, og afregningen er endelig.
I  

 bemærkningerne til lovforslaget angives det samtidig, at ligningsmæssige  

 ændringer tilfalder den enkelte kommune.
 Eftersom den del af lovforslaget, der omhandler de ligningsmæssige  

 ændringer, begrundes ud fra et incitamentsynspunkt, er vi betænkelige ved, at  

 der lægges op til to forskellige afregningsformer for garantikommuner og for  

 øvrige kommuner.
 Vi gør samtidig opmærksom på, at der foreligger en række  

 fortolkningsproblemer med at afgrænse, hvad der forstås ved selvangivne  

 indkomster i forhold til de ligningsmæssige ændringer.
 Dette afgrænsningsproblem er velkendt såvel i Told- og Skattestyrelsen som  

 i kommunerne i forbindelse med de årlige rapporteringer til Ligningsrådet om  

 kommunernes ligningsindsats, og problemstillingen er forstærket i takt med,  

 at væsentlige dele af kontrollen med lønmodtagerligningen i realiteten er  

 lagt ud til dataleverandørerne (arbejdsgiverne).
 Skatteforvaltningen bidrager gerne med uddybende bemærkninger i  

 forbindelse med udvalgsarbejdet.
Med venlig hilsen Jørgen Schmidt Folketingets Kommunaludvalg Den 23. maj 1995 Christiansborg Vedlagt følger i 80 eksemplarer kopi af Indenrigsministeriets besvarelse  

 af brev af 10. maj 1995 fra Skattechefforeningen i Danmark (L 245 - bilag 41) Med venlig hilsen Birte Weiss / Thorkild Juul Den 23. maj 1995 Skattechefforeningen i Danmark Att.
Jørgen Schmidt Herning Skatteforvaltning Banegårdspladsen 6 C 7400 Herning Skattechefforeningen i Danmark har i brev af 10. maj 1995 kommenteret  

 indenrigsministerens lovforslag om tilbud om budgetsikkerhed ved  

 statsgaranteret udskrivningsgrundlag (L 246) og udligningsreform (L 245).
Lovforslagene indeholder elementer til at styrke kommunernes  

 ligningsincitament.
Skattechefforeningen tager imidlertid afstand fra  

 incitamenttanken, såfremt der heri ligger et synspunkt om, at de kommunale  

 skatteforvaltningers ledelse og medarbejdere har behov for særlige  

 budgetmæssige incitamenter for at gennemføre ligningsarbejdet.
 Indenrigsministeriet skal i den forbindelse gøre opmærksom på, at den  

 styrkelse af ligningsincitamentet, der ligger i lovforslaget, vedrører  

 kommunernes incitament til at sætte ressourcer ind på ligningsarbejdet.
Der har hidtil i udligningssystemet været indbygget det hensyn, at  

 kommunerne skulle kunne beholde en vis andel af det provenu, som blev skaffet  

 ved en øget ligningsindsats eller ved en vækst i skattegrundlaget i det hele  

 taget.
Dette hensyn er tilgodeset via overudligningsbestemmelsen i  

 udligningssystemet.
Der har imidlertid - bl.a. fra visse borgmestre i hovedstadsområdet -  

 været rejst kritik af det nuværende system.
Kritikken har gået på, at det  

 ikke har kunnet betale sig for kommunerne at sætte ressourcer ind på  

 skatteligning, da kommunen alligevel skulle aflevere 90 procent af  

 ligningsprovenuet i udligningsordningen.
 Kommunernes ligningsincitament er i lovforslaget (L 245) derfor foreslået  

 styrket med henblik på at imødekomme denne kritik, idet udligningen efter  

 forslaget sker på baggrund af de selvangivne indkomster, således at provenuet  

 af de ligningsmæssige ændringer ikke længere vil blive udlignet.
 Skattechefforeningen har bemærket, at selskabsskatteområdet ikke er  

 indeholdt i lovforslagene, men at regeringen vil overveje ændringer, der kan  

 sikre, at prioriteringen af ligningsindsatsen mellem personer og selskaber  

 ikke forvrides.
 Indenrigsministeriet skal i den forbindelese gøre opmærksom på, at  

 ministeriet i et brev af 18. maj 1995 til Skatteministeriet har bedt  

 Skatteministeriet tage initiativ til disse overvejelser.
 Det fremgår, at skattecheferne er usikre på, om ligningsprovenuet af den  

 indsats, der finder sted i Told- og Skattestyrelsen og i told- og  

 skatteregionerne tilgår kommunerne, og om dette provenu skal gøres til  

 genstand for udligning.
Efter de gældende regler tilfalder henholdsvis kommuneskatteandelen og  

 amtskommuneskatteandelen af ligningsindsatsen de pågældende kommuner og  

 amtskommuner, uanset om ligningsindsatsen sker i kommunens eller statens  

 regi.
Det vil fortsat være gældende efter reglerne i dette lovforslag.
For de kommuner, der vælger statsgaranti, omfatter garantien ikke  

 ligningsprovenuet, men provenuet af de selvangivne indkomster.
Det sker med  

 henblik på at opretholde kommunernes ligningsincitament.
Hvis også  

 ligningsprovenuet skulle være omfattet af statsgarantien, ville kommunernes  

 økonomiske ligningsincitament forsvinde.
Forslaget om ændring af lov om kommunal udligning og generelle tilskud til  

 kommuner og amtskommuner (L 245) indeholder en væsentlig styrkelse af  

 ligningsincitamentet, idet provenuet af ligningsmæssige ændringer ikke  

 længere vil blive udlignet.
Udligningen vil efter forslaget ske på baggrund  

 af de selvangivne indkomster.
Det gælder både for kommuner, der vælger  

 statsgaranti, og for kommuner, der vælger selvbudgettering.
 Skattechefforeningen anfører i sit brev, at »eftersom den del af  

 lovforslaget, der omhandler de ligningsmæssige ændringer, begrundes ud fra et  

 incitamentsynspunkt, er vi betænkelige ved, at der lægges op til to  

 forskellige afregningsformer for garantikommuner og for øvrige  

 kommuner«.
 Efter lovforslaget kan kommunerne vælge at budgettere deres  

 skatteindtægter på to forskellige måder: De kan vælge at budgettere  

 skatteindtægterne ud fra et statsgaranteret udskrivningsgrundlag eller som  

 hidtil ud fra et selvbudgetteret udskrivningsgrundlag.
 Det er en naturlig følge heraf, at der også vil være to former for  

 skatteafregning: en for kommuner, der vælger statsgaranti, og en for  

 kommuner, der vælger selvbudgettering.
I relation til ligningsincitamentet er det imidlertid søgt at ligestille  

 de to grupper af kommuner, idet begge kommunegrupper vil få afregnet den  

 fulde kommuneskatteandel af ligningsindsatsen.
Der synes således ikke at være  

 grundlag for de nævnte betænkeligheder, som Skattechefforeningen har peget  

 på.
 Skattechefforeningen gør endelig opmærksom på, at der foreligger en række  

 fortolkningsproblemer med at afgrænse, hvad der forstås ved selvangivne  

 indkomster i forhold til de ligningsmæssige ændringer.
Indenrigsministeriet skal i den forbindelse henvise til ministeriets  

 besvarelse af Folketingets Kommunaludvalgs spørgsmål nr. 7 vedrørende  

 sondringen mellem selvangiven indkomst og ligningsmæssige ændringer.
Det  

 fremgår heraf:
 »Princippet i skattestyrelseslovens § 3, stk. 4, er, at det af den  

 skattepligtige selvangivne skal lægges til grund ved skatteansættelsen.
 Hvor der ikke er indgivet selvangivelse, og hvor der heller ikke består en  

 pligt hertil, lægges den forprintede selvangivelse med eventuelle  

 korrektioner fra den skattepligtiges side til grund ved skatteansættelsen.
 I de tilfælde, hvor der ikke foreligger en behørig selvangivelse og den  

 skattepligtige har pligt til at indgive selvangivelse, ansættes den  

 skattepligtige formue og indkomst skønsmæssigt i medfør af  

 skattekontrollovens §§ 1, stk. 2, og 2, stk. 2 (taksation).
 Taksationen danner grundlag for skatteansættelsen.
 Taksationer skal ske efter et forsigtighedsprincip, det vil sige, at  

 taksationen så vidt muligt skal ske på grundlag af de oplysninger, som  

 skattemyndighederne er i besiddelse af, samt et kvalificeret skøn over den  

 faktiske indkomst.
 Såfremt skatteyderen imidlertid indsender en selvangivelse, anses de  

 indkomster, der fremgår af denne, som den selvangivne indkomst.
 Dette gælder frem til og med den kørsel af slutsystemet, der senest indgår  

 i den årlige afregning pr. 1. maj i år 2 efter indkomståret.
Når der i bemærkningerne til lovforslag nr.
L 246, punkt 3.1., står  

 »inden udgangen af ligningsåret«, skal dette forstås som ovenfor  

 beskrevet.
