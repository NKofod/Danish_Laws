Ved en i København den 11. januar og den 22. juli 1971 stedfunden  

 noteveksling er der indgået følgende aftale med Forbundsrepublikken Tyskland  

 om gensidig retshjælp i visse straffesager: Oversættelse DEN TYSKE AMBASSADE V 4 - 82.00/01/II Verbalnote Den tyske ambassade har den ære at meddele det kongelige danske  

 udenrigsministerium følgende under henvisning til sin verbalnote af 8.  

 december 1969 - R.II.27.D.72. - og i tilslutning til ambassadens verbalnote  

 af 17. februar 1970 - V 4-82.00/01:
Det kongelige danske udenrigsministerium har med verbalnote af 8. december  

 1969 i det væsentligste tiltrådt de fra tysk side foreslåede supplerende  

 aftaler til udleverings- og retshjælpssamarbejde i straffesager.
Ambassaden  

 har taget stilling til de fra dansk side stillede forslag i den nævnte  

 verbalnote af 17. februar 1970.
 Da det er hensigten i 1. halvår af 1971, ved Europarådets  

 generalsekretariat, at deponere ratifikationsinstrumenterne til de europæiske  

 konventioner om udlevering og retshjælp i straffesager, tillader den tyske  

 ambassade sig at foreslå den danske regering, at følgende aftale indgås:
 1. Retshjælp skal, under forudsætningerne i den  

 europæiske konvention af 20. april 1959 om retshjælp i straffesager, også  

 ydes, når begæringen angår strafbare handlinger, der betragtes som fiskale  

 strafbare handlinger (afgifts-, skatte-, told- og valutastraffesager).
2. I udleverings- og i retshjælpssamarbejdet er det  

 umiddelbare samarbejde mellem begge landes øverste forvaltningsmyndigheder  

 tilladt, uanset adgangen til at benytte den diplomatiske vej.
Til de øverste  

 forvaltningsmyndigheder hører i Forbundsrepublikken Tyskland  

 forbundsjustitsministeriet, justitsministerierne i de tyske lande  

 (Landesjustizverwaltungen) og i Danmark justitsministeriet.
 3. Begge landes myndigheder kan i deres brevveksling  

 med myndigheder i det andet land betjene sig af sit eget sprog.
 4. Denne aftale gælder også for Land Berlin, medmindre  

 regeringen i Forbundsrepublikken Tyskland afgiver erklæring om det modsatte  

 over for den danske regering inden tre måneder fra det tidspunkt, traktaten  

 er trådt i kraft.
 Denne aftale gælder indtil de forudsete tillægstraktater mellem begge  

 stater til de nævnte europæiske konventioner er trådt i kraft.
 Hvis den danske regering kan erklære sig indforstået med den foreslåede  

 aftale, vil verbalnoten fra den tyske ambassade i København og Deres  

 bekræftelse udgøre en aftale mellem Forbundsrepublikken Tysklands regering og  

 den danske regering om retshjælpssamarbejde i fiskale straffesager og om den  

 fremgangsmåde, der skal anvendes i sager om udleverings- og  

 retshjælpssamarbejde.
 Spørgsmålet, om der også skal afsluttes en aftale om udlevering på grund  

 af fiskale strafbare handlinger, bør efter tysk opfattelse forbeholdes  

 afslutningen af en tillægstraktat til den europæiske udleveringskonvention og  

 således ikke være genstand for en foreløbig aftale, der har karakteren af en  

 midlertidig løsning.
 Den tyske ambassade benytter denne lejlighed til på ny at forsikre det  

 kongelige danske udenrigsministerium om sin mest udmærkede højagtelse.
 København, den 11. januar 1971.
Til Det kgl. danske udenrigsministerium København.
Verbalnote Det kongelige danske udenrigsministerium har den ære at bekræfte  

 modtagelsen af verbalnote af 11. januar 1971 fra Forbundsrepublikken  

 Tysklands ambassade af følgende ordlyd:
(her følger teksten til foranstående note) Det kongelige danske udenrigsministerium har den ære at meddele  

 Forbundsrepublikken Tysklands ambassade, at Kongeriget Danmarks regering er  

 enig i Forbundsrepublikken Tysklands ovenstående forslag.
Som følge heraf  

 udgør verbalnote af 11. januar 1971 fra Forbundsrepublikken Tysklands  

 ambassade og denne svarnote en supplerende aftale mellem Kongeriget Danmarks  

 regering og forbundsrepublikken Tysklands regering om udleverings- og  

 retshjælpssamarbejde i straffesager.
 København, den 22. juli 1971.
Til Forbundsrepublikken Tysklands ambassade København.
 Aftalen, der trådte i kraft den 22. juli 1971, vil være gældende, indtil  

 de mellem Danmark og Forbundsrepublikken Tyskland forudsete tillægstraktater  

 til de europæiske retshjælps- og udleveringskonventioner er trådt i kraft,  

 jfr. om disse udenrigsministeriets bekendtgørelser nr. 18 af 17. juli og nr.  

 36 af 28. september 1963, Lovtidende C.
 Udenrigsministeriet, den 30. april 1973.
