Fremsat den 26. april 2000 af  

 Inge Refshauge (DF), Kristian Thulesen Dahl (DF),  

 Pia Kjærsgaard (DF),  

 Birthe Skaarup (DF) og Peter Skaarup (DF) Forslag til folketingsbeslutning om tilbageholdelse af gravide misbrugere Folketinget pålægger regeringen inden 1.  

 januar 2001 at fremsætte forslag om ændring af lov om  

 tilbageholdelse af stofmisbrugere i behandling, således at det  

 præciseres, at gravide misbrugere af såvel narkotiske stoffer som  

 alkohol skal tilbageholdes i graviditetsperioden.
Bemærkninger til forslaget Forslagsstillerne er af den opfattelse, at  

 gravide misbrugere af såvel narkotiske stoffer som alkohol skal  

 tilbageholdes i graviditetsperioden.
Formålet med forslaget er at lade  

 fostrets/barnets tarv gå forud for misbrugerens frihed.
Derfor skal  

 misbrugeren fastholdes i et afvænnings- og behandlingsforløb,  

 der sikrer, at misbrugeren afgiftes, og at svangerskabet kan  

 gennemføres under så normale vilkår, som situationen  

 frembyder.
Det er forslagsstillernes generelle og principielle  

 opfattelse, at narkotika, herunder hash, samt overdreven brug af alkohol er  

 skadeligt og vanedannende.
Misbrug medfører, at den enkelte mister sin  

 personlige dømmekraft og dermed sin frihed.
Derfor afviser  

 forslagsstillerne også enhver tanke om frigivelse af narkotiske  

 rusgifte.
Børn og unge skal i skolerne oplyses om narkotikamisbrug og  

 dets negative følgevirkninger.
Forslagsstillerne støtter loven om tilbageholdelse  

 af stofmisbrugere i behandling og beklager, at loven ikke hidtil har  

 været bragt i anvendelse.
Det er efter forslagsstillernes opfattelse  

 ikke tilstrækkeligt, at loven hele vejen igennem bygger på  

 udstrakt frivillighed, en frivillighed for personer, der på grund af  

 narkotika og alkohol har mistet deres personlige dømmekraft.
Beslutningsforslaget retter sig alene mod misbrugere, der  

 bliver gravide.
Det er i forslagsstillernes øjne en forfærdelig  

 situation, at en misbruger bliver gravid og derved udsætter fostret for  

 ganske betydelige risici, der med stor sandsynlighed skader barnet for  

 livstid.
Det følger af forslagsstillernes opfattelse af, at  

 misbrugere i det store hele har mistet deres personlige dømmekraft, at  

 de skal kunne tilbageholdes i et afvænnings- og  

 behandlingsforløb under graviditeten.
Det er rimeligt, at en gravid  

 misbruger underkastes tilbageholdelse, afvænning og behandling i  

 graviditetsperioden.
Da tilbageholdelse, afvænning og behandling  

 knytter sig til graviditetsperioden, er indgrebets varighed i sagens natur  

 begrænset til en længde af maksimalt 9 måneder.
 Beslutningsforslaget pålægger regeringen at  

 fremsætte forslag om ændring af lov om tilbageholdelse af  

 stofmisbrugere i behandling, således at det præciseres, at  

 gravide misbrugere af såvel narkotiske stoffer som af alkohol skal  

 tilbageholdes i graviditetsperioden, hvilket forslagsstillerne anser for et  

 rimeligt indgreb over for misbrugeren, der efter forslagsstillernes  

 opfattelse har mistet sin personlige dømmekraft, og under hensyn til  

 fostrets/barnets tarv.
Nuværende bestemmelser Lov om tilbageholdelse af stofmisbrugere i behandling blev  

 vedtaget af Folketinget ved lov nr. 349 af 14. maj 1992. Trods det at loven  

 ikke havde været bragt i anvendelse siden dens ikrafttræden den  

 1. juli 1992, vedtog Folketinget med lov nr. 191 af 12. marts 1997 at  

 bibeholde lovgivningen med visse ændringer frem til  

 folketingsåret 1999-2000, hvor den på ny forudsattes taget op til  

 revision på baggrund af eventuelle erfaringer i den mellemliggende  

 periode.
Folketinget udskød med lov nr. 257 af 12. april
2000 den planlagte revision til folketingsåret 2001-2002.
 Baggrunden for indførelse af ordningen med  

 tilbageholdelsesmulighed for stofmisbrugere i 1992 var især at  

 støtte yngre stofmisbrugere over 18 år, der er motiveret for  

 behandling, og som endnu ikke i større omfang er kommet i konflikt med  

 straffeloven som følge af misbruget, men andre aldersgrupper  

 bør også kunne få tilbudet.
Loven er baseret på 3-dobbelt frivillighed: For det  

 første er det den enkelte amtskommune, der tager stilling til, om man  

 vil anvende loven.
For det andet kræves der konkret beslutning om at  

 tilbyde en stofmisbruger at indgå kontrakt om behandling for  

 stofmisbrug med mulighed for tilbageholdelse.
Og for det tredje kræves  

 der tilslutning fra den stofmisbrugers side, som har fået tilbud om  

 kontrakt af den omhandlede type.
 Ordningen er, bl.a. fordi behandlingen foregår i et  

 åbent behandlingsmiljø, præget af begrænsninger med  

 hensyn til betingelserne for at tilbageholde, tilbageholdelsens  

 tidsmæssige udstrækning og midlerne til at sikre  

 tilbageholdelsen.
Tilbageholdelse kan således kun ske, når der  

 er begrundet formodning om, at stofmisbrugeren vil afbryde den aftalte  

 behandling og det vil være uforsvarligt ikke at tilbageholde den  

 pågældende, fordi 1)	udsigten til ophøret af misbruget eller en betydelig og  

 afgørende bedring af tilstanden ellers vil blive væsentligt  

 forringet eller 2)	stofmisbrugeren frembyder nærliggende og væsentlig fare  

 for sig selv eller andre.
 Tilbageholdelse kan kun ske, hvis mere lempelige  

 foranstaltninger er utilstrækkelige, og tilbageholdelse skal  

 ophøre, når betingelserne for den foretagne tilbageholdelse ikke  

 længere er til stede.
Kontrakt om behandling med tilbageholdelsesmulighed kan  

 højst indgås for en periode på ½ år.
Den samlede  

 tilbageholdelsesperiode inden for denne periode kan ikke overstige 2  

 måneder, ligesom den enkelte tilbageholdelse ikke kan vare over 14  

 dage.
 Isolation og fiksering er ikke tilladt i forbindelse med  

 tilbageholdelsen, og fysisk magtanvendelse er kun tilladt, i det omfang det  

 er nødvendigt for at afværge, at stofmisbrugeren udsætter  

 sig selv eller andre for nærliggende fare for at lide skade på  

 legeme eller helbred.
 Der kan foretages aflåsning af institutionen og  

 værelser om natten, og ydredøre kan aflåses i kortere  

 perioder om dagen.
Der er opstillet en række garantier i forbindelse  

 med anvendelse af tilbageholdelsesordningen, der skal sikre misbrugerens  

 rettigheder.
Således vil en stofmisbruger, der ikke ønsker at  

 indgå en tilbageholdelseskontrakt, fortsat have adgang til  

 øvrige behandlingstilbud.
 Stofmisbrugeren, der har indgået en kontrakt, vil  

 til enhver tid kunne opsige kontrakten, dog ikke i forbindelse med  

 iværksat tilbageholdelse.
Den konkrete, foreløbige beslutning om  

 tilbageholdelse, der træffes af behandlingsinstitutionens leder, skal  

 straks forelægges den myndighed, der har truffet beslutning om tilbud  

 om tilbageholdelseskontrakt, amtskommunens personsagsudvalg.
Dette udvalg  

 skal inden 3 dage træffe den endelige beslutning om tilbageholdelsen.  

 Stofmisbrugeren skal straks have meddelelse om beslutningen, som skal  

 være skriftlig og begrundet.
 Endelig skal personsagsudvalget efter anmodning fra  

 stofmisbrugeren indbringe beslutningen om tilbageholdelsen for retten efter  

 reglerne i retsplejelovens kapitel 43 a, ligesom stofmisbrugeren både  

 ved indgåelse af kontrakten og ved personsagsudvalgets beslutning om  

 tilbageholdelsen orienteres om muligheden for at indbringe beslutningen for  

 retten.
Skriftlig fremsættelse Inge Refshauge (DF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om tilbageholdelse af  

 gravide misbrugere.
(Beslutningsforslag nr.
B 152).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
