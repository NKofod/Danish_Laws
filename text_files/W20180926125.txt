Ligebehandlingsnævnets afgørelse om køn - chikane - kompetence - ej medhold J. nr. 2017-6811-48029 En kvinde indbragte en klage over henvendelser, artikler og anmeldelser fra en forening, hvor kvindens eksmand var betalende medlem.
Nævnet vurderede, at der ikke var tale om aktiviteter, som ligestillingsloven har til hensigt at beskytte, men derimod angik den interessevaretagelse, som foreningen udøvede på vegne af deres medlemmer.
Det henhørte derfor ikke under Ligebehandlingsnævnet at tage stilling til, om foreningen i den forbindelse havde handlet retsstridigt.
Nævnet afviste derfor at behandle klagen.
 Klagen drejer sig om påstået forskelsbehandling på grund af køn i forbindelse med chikane.
Ligebehandlingsnævnets afgørelse Ligebehandlingsnævnet afviser at behandle klagen.
Sagsfremstilling En kvinde har klaget over, at en forening ved chikane har forskelsbehandlet hende på grund af køn.
 Ved brev af 10. juni 2010 kontaktede den indklagede forening klagers arbejdsgiver med personlige oplysninger om klager og klagers forhold.
 Klager har endvidere for nævnet fremlagt kopi af:
 indklagedes henvendelser til offentlige myndigheder  artikler fra flere medier  byretsdom fra 2015 mod indklagedes lokalformand om retsstridige udtalelser  politianmeldelse fra 2016 fra indklagedes formand med begæring om at give blandt andet klager tilhold  politiets beslutning om ikke at give klager et tilhold  klagers henvendelse til politiet om falske anklager ved politianmeldelser af klager  skærmprint fra indklagedes hjemmeside  indklagedes henvendelser til Rigspolitiet om klager.
Parternes bemærkninger Klager gør gældende, at hun har været udsat for diskrimination på grund af sit køn.
 Chikanen har fundet sted siden 2010.
Der er ingen lignende eksempler på, at indklagede har forfulgt en mand på tilsvarende måde.
Der er derfor tale om kønsbaseret forfølgelse/diskrimination.
I et par år var der injurierende udtalelser om klager på indklagedes hjemmeside.
Indklagede har desuden udleveret personfølsomme oplysninger om klager til diverse medier.
 Anmeldelserne af klager fra indklagedes formand er alle afsluttet uden retsforfølgelse.
Klager har intet med foreningen at gøre.
Hendes eksmand søgte rådgivning af foreningen og blev senere hovedbestyrelsesmedlem.
Foreningen har henvendt sig til klagers arbejdsplads med krav om fyring af klager fra sin stilling.
Foreningen har endvidere chikaneret klager i medierne, hun er blevet politianmeldt, og hendes indlæg på nettet kommenteres af mænd, som påberåber sig viden om klager opnået fra den indklagede forening.
Klager har fået posttraumatisk stress syndrom og lever i skjul på beskyttet adresse.
Hun har mistet sit arbejde og trues og chikaneres fortsat.
 Klagers eneste forbrydelse er at være kvinde, at have en eksmand, som har søgt hjælp i den indklagede forening, og at hun er debattør og talskvinde for voldsramte kvinder.
 Indklagede har trods opfordring hertil ikke besvaret nævnets henvendelser.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn efter lov om ligestilling af kvinder og mænd (ligestillingsloven).
 Det fremgår af ligestillingsloven, at ingen må udsætte en anden person for direkte eller indirekte forskelsbehandling på grund af køn.
 Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Klagen angår ikke det forhold, at klager på grund af sit køn ikke kan være medlem af foreningen, der varetager et socialt formål.
 Klagen angår henvendelser, artikler og anmeldelser fra den indklagede forening, hvor klagers eksmand er betalende medlem.
Dette er ikke aktiviteter, som ligestillingsloven har til hensigt at beskytte, men angår derimod den interessevaretagelse, som foreningen udøver på vegne af deres medlemmer.
Det henhører derfor ikke under Ligebehandlingsnævnet at tage stilling til, om foreningen i den forbindelse har handlet retsstridigt.
 Ligebehandlingsnævnet afviser derfor at behandle klagen.
Retsregler Afgørelsen er truffet efter følgende bestemmelser:
