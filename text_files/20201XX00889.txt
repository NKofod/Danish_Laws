Skriftlig fremsættelse (24. marts 2021) Børne- og undervisningsministeren (Pernille Rosenkrantz-Theil)::
 Herved tillader jeg mig for Folketinget at fremsætte:
Forslag til lov om velfærdsaftaler på dagtilbudsområdet og folkeskoleområdet (Lovforslag nr.
L 199) Lovforslaget udmønter den politiske aftale om velfærdsaftaler på dagtilbudsområdet og folkeskoleområdet, der er indgået den 9. december 2020 mellem regeringen og Venstre, Dansk Folkeparti, Radikale Venstre, Socialistisk Folkeparti, Enhedslisten, Det Konservative Folkeparti, Nye Borgerlige Liberal Alliance og Alternativet.
 Lovforslaget udspringer af den politiske principaftale om indgåelse af velfærdsaftaler, som regeringen den 29. oktober 2020 har indgået med bl.a. borgmestrene i Rebild, Helsingør, Holbæk og Esbjerg Kommuner på dagtilbudsområdet og folkeskoleområdet.
 Formålet med lovforslaget er at frisætte udvalgte kommuners dagtilbud og folkeskoler mest muligt med henblik på at udvikle velfærden og skabe større handlerum for medarbejderne og lederne for at øge kvaliteten og nærværet i velfærden til gavn for borgeren.
Det foreslås i lovforslaget, at der etableres hjemmel til, at Rebild, Helsingør, Holbæk og Esbjerg Kommuner frem til den 30. september 2024, på baggrund af velfærdsaftaler mellem regeringen og den enkelte kommune, kan fravige en række bestemmelser i dagtilbudsloven og folkeskoleloven samt lov om kommunal indsats for unge under 25 år.
Lovforslaget giver videre de udvalgte kommuner på folkeskoleområdet, herunder de enkelte folkeskoler, mulighed for at træffe beslutning om at sætte noget andet i stedet for enkelte af de bestemmelser, som kommunerne eller de enkelte folkeskoler får hjemmel til at fravige.
Lovforslaget etablerer herudover bl.a. mulighed for at give de udvalgte kommuner yderligere frihedsgrader ved at kunne tillægge det særlig vægt, at der er tale om kommuner omfattet af denne lov ved anvendelse af bemyndigelser og forsøgsbestemmelser i eksisterende lovgivning.
 De enkelte velfærdsaftaler, som på dagtilbudsområdet og folkeskoleområdet agtes indgået mellem regeringen og de fire kommuner, vil indeholde de politiske tilkendegivelser om, hvilken lovgivning kommunerne, herunder de pågældende dagtilbud og folkeskoler sættes fri af.
 Lovforslaget skal ses i sammenhæng med det særskilte lovforslag om velfærdsaftaler på ældreområdet, som fremsættes af social- og ældreministeren.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
