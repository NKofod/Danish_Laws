 I henhold til § 13, stk. 4, i lov nr. 195 af 26. maj 1965 om  

 saltvandsfiskeri fastsættes som gældende indtil videre følgende bestemmelser:
§ 1.  Til fangst af muslinger, herunder østers, må om  

 dagen fra solopgang til solnedgang anvendes et skraberedskab med en  

 mundingsramme af jern, hvis fangåbning ikke er bredere end 2 m, og som er  

 forsynet med en pose af twine eller jernringe.
Vægten af de til redskabet  

 anvendte metaldele må ikke overstige 100 kg, og der må ikke under brugen  

 anvendes særlig belastning.
 § 2.  For så vidt der ved vedtægter eller lovmæssige  

 bestemmelser for visse områder er givet særlige regler for størrelsen af og  

 maskinkraften i fartøjer, der anvendes til fiskeri, skal disse regler også  

 være gældende for fiskeri med det i § 1 nævnte skraberedskab i det pågældende  

 område.
§ 3.  I Limfjorden må om dagen fra solopgang til  

 solnedgang uden for de af Østerskompagniet anlagte østersbanker til fangst af  

 muslinger anvendes et trawlredskab, hvis masker intet sted i redskabet er  

 mindre end 10 cm, hvis armes længde tilsammen (redskabets hele spændvidde)  

 ikke overstiger 5,5 m, hvis dybde i armene ved indgangen til sækken ikke er  

 større end 1,5 m, og som udspiles ved hjælp af en bom, f.eks. et jernrør  

 eller en jernstang, hvis længde er indtil ca. 2,5 m.
Den samlede vægt af  

 redskabets belastning, herunder vægten af bommen - spileren - må ikke  

 overstige 100 kg.
 § 4.  For så vidt der til fiskeriet efter muslinger,  

 herunder dog ikke østers, i Limfjorden vest for Ålborg benyttes fartøjer, der  

 er målt til en brutto register-tonnage af over 8 tons og i Limfjorden øst for  

 Ålborg fartøjer, der er målt til en brutto registertonnage af over 10 tons,  

 må der i sådanne fartøjer ikke benyttes spil, som drives af motor eller  

 mekanisk kraft til indhivning af de i §§ 1 og 3 nævnte redskaber.
 I de anførte fartøjer må andre spil end håndspil ikke være opstillet om  

 bord i en sådan stand, at de kan tilkobles motor eller mekanisk kraft, medens  

 fartøjerne benyttes til fiskeri efter muslinger.
 § 5.  Udøvere af muslingefiskeri må ikke forulempe  

 østersfiskeriet eller andet lovhjemlet fiskeri, og de anvisninger, som til  

 enhver tid måtte blive givet af fiskerikontrollen, skal nøje efterkommes.
 § 6.  Østers, som under det anførte fiskeri eventuelt  

 måtte blive optaget af andre end Østerskompagniet, skal snarest muligt  

 afleveres til østersfiskeriforpagterne på depotet ved Nykøbing Mors eller til  

 repræsentanter, der af forpagterne måtte blive anvist andetsteds.
 § 7.  Overtrædelse af bestemmelserne i denne  

 bekendtgørelse straffes i medfør af bestemmelserne i § 33 i lov nr. 195 af  

 26. maj 1965 om saltvandsfiskeri.
 § 8.  Denne bekendtgørelse træder i kraft den 1. juli  

 1965.
 FISKERIMINISTERIET, DEN 21. JUNI 1965.
J.
Risgaard Knudsen.
/C.
Flensborg.
