Skriftlig fremsættelse (31. januar 2007) Miljøministeren  

  

 (Connie Hedegaard):
 Herved tillader jeg mig for Folketinget at fremsætte:
 Forslag til lov om  

 nationalparker.
(Lovforslag nr.
L 131).
Lovforslaget skal styrke og udvikle naturen ved at gøre det  

 muligt at oprette nationalparker i Danmark.
Med nationalparker kan der skabes  

 store sammenhængende naturområder og landskaber.
Samtidig kan en række  

 andre formål inden for f.eks. friluftsliv, kulturhistorie og formidling  

 tilgodeses.
En nationalpark kan endelig understøtte en udvikling til gavn for  

 lokalsamfundet, herunder erhvervslivet.
Nationalparker vil give befolkningen bedre mulighed for at  

 bruge naturen og landskabet og opleve nogle af Danmarks mest enestående og  

 værdifulde naturområder og landskaber.
Nationalparkerne vil medvirke til, at  

 områdernes særlige værdier bevares og synliggøres, og undervisning og  

 naturvejledning  

 skal spille en central rolle.
Vigtig bliver derfor den formidling, som skal  

 fremme befolkningens forståelse for at tage vare på natur- og kulturværdier  

 og  

 den biologiske mangfoldighed.
Lovforslaget indeholder krav til de områder, der skal kunne  

 udpeges som nationalparker.
De skal bl.a. have national og/eller  

 international  

 betydning på grund af deres naturmæssige og landskabelige værdier.
 Det er et gennemgående træk i lovforslaget, at befolkningen  

 og ikke mindst lokalbefolkningen inddrages ved oprettelsen og udviklingen af  

 de enkelte nationalparker.
Lovforslaget bygger på et stort forarbejde, der igennem  

 flere år har involveret borgere forskellige steder i landet, erhvervs- og  

 interesseorganisationer og myndigheder mv.
De syv pilotprojekter for  

 nationalparker, som regeringen igangsatte i 2002, var baseret på lokal  

 forankring  

 og borgerinddragelse.
På baggrund af undersøgelser og lokal debat gav de  

 deres bud på, hvordan en nationalpark kunne se ud i deres område.
 Den Nationale Følgegruppe, som miljøministeren nedsatte i  

 2004, fulgte arbejdet i pilotprojekterne og anbefalede i sin rapport fra  

 2006, at der etableres nationalparker med en styrkelse af naturen som det  

 vigtigste formål.
 Den redegørelse om nationalparker, som regeringen gav  

 Folketinget i maj 2006, fik stor tilslutning ved Folketingets drøftelse.  

 Lovforslaget udbygger regeringens redegørelse.
 Lovforslaget har de fælles regler for alle nationalparker.  

 Det fastlægger, hvilke opgaver ministeren har ansvaret for ved oprettelsen af  

 en nationalpark, og at det er bestyrelsen, der har ansvaret for planlægning  

 og  

 udvikling af nationalparken.
 Bred lokal opbakning er et helt centralt krav i lovforslaget  

 og en forudsætning for, at der kan oprettes nationalparker.  

 Kommunalbestyrelser, der vil kunne blive berørt af et forslag til  

 nationalpark,  

 skal derfor give deres samtykke, før miljøministeren udarbejder sit  

 forslag.
Efter lovforslaget opretter miljøministeren en nationalpark  

 ved at udstede en bekendtgørelse om den enkelte nationalpark med regler om  

 parkens formål og rammer for den kommunale planlægning af hensyn til  

 nationalparken.
Før dette vil borgerne, lokalt som nationalt, blive  

 informeret  

 om forslaget og få lejlighed til at deltage i debat om det.
Den enkelte nationalpark oprettes som en selvstændig fond  

 med en nationalparkbestyrelse, der får ansvaret for udvikling og drift af  

 nationalparken og for nationalparkens økonomi.
Bestyrelsen er uafhængig af  

 ministeren og medlemmerne vil så vidt muligt få lokal tilknytning.
 Nationalparkbestyrelsen opretter Det Lokale Nationalparkråd,  

 som er et bredt forum, der skal rådgive bestyrelsen.
Nationalparkbestyrelsen skal udarbejde en plan for nationalparkens  

 drift og udvikling.
Lokalbefolkningen og de berørte grundejere skal  

 inddrages i nationalparkbestyrelsens udarbejdelse af planen og senere med  

 udvikling af nationalparken.
Planen griber ikke ind i lodsejeres råden over deres ejendom  

 i nationalparken, og den skal respektere anden planlægning efter bl.a.  

 planloven og miljømålsloven.
For at sikre, at den selvstændige bestyrelse  

 også  

 følger bl.a. offentlighedsreglerne i loven, kan retlige spørgsmål om planen  

 påklages til Naturklagenævnet.
Nationalparkbestyrelsen får mulighed for at benytte sig af  

 en række frivillige virkemidler som aftaler, tilskud og lån mv. for at  

 gennemføre  

 nationalparkplanen.
Nationalparkbestyrelsen får ikke kompetence til at  

 træffe afgørelser, der begrænser grundejeres rådighed over den faste ejendom,  

 og den får ikke mulighed for at gennemtvinge planen.
 Idet jeg i øvrigt kan henvise til lovforslaget med  

 tilhørende bemærkninger, skal jeg anbefale forslaget til Folketingets  

 velvillige behandling.
