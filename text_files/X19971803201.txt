 Formålene i en lystfiskerforenings påtænkte vedtægtsændring måtte  

 anses for almennyttige, således at udlodninger og/eller hensættelser til de  

 anførte gøremål kan fratrækkes i henhold til SEL § 3, stk. 2 og 3.
 Ligningsrådet blev spurgt om følgende:
 Spørgsmål:
Kan lystfiskerforeningen i medfør af SEL § 3, stk. 2 og 3, fratrække  

 udlodninger og/eller foretage hensættelser til de formål, der er angivet i  

 ændringsforslaget til vedtægterne § 1, punkt 2-5? Svar:
 Ja.
 Sagsfremstilling og begrundelse:
 I medfør af SEL § 3, stk. 2 og 3, kan foreninger, der er omfattet af SEL §  

 1, stk. 1, nr. 6, ved indkomstopgørelsen fradrage udlodninger til  

 fyldestgørelse af vedtægtsmæssige formål, der kan anses for almenvelgørende  

 eller på anden måde almennyttige.
 Der er anmodet om bindende forhåndsbesked om lystfiskerforeningens  

 muligheder for i medfør af SEL § 3, stk. 2 og 3, ved indkomstopgørelsen at  

 fradrage udlodninger til de formål, som fremgår af et udkast til  

 vedtægsændringer for foreningen, § 1, nr. 2-5. Den bindende forhåndsbesked  

 ønskes afgivet på baggrund af det medsendte forslag til vedtægtsændringer.  

 Vedtægtsændringerne har følgende ordlyd:
 »Ad § 1 - Foreningens formål:
 1. At skaffe medlemmerne den bedst mulige adgang til fiskevand.
 2. At bidrage til at Skjern Å-laksen genskabes i sine naturlige  

 omgivelser.
 3. At vedligeholde bække, omgivelser m.v. ved Svanholm Sø, således at  

 området opretholdes som et attraktivt, rekreativt område for offentligheden.
 4. At vedligeholde og ophjælpe fiskebestanden generelt.
 5. At medvirke ved vandløbspleje af Skjern Å og Omme Å.
 Ad § 9 - Foreningens opløsning:
 Ved opløsning af lystfiskerforeningen uddeles de i foreningen værende  

 midler til foreningens formål, jf. § 1, nr. 2-5. Foreningens midler kan ikke  

 gå tilbage til foreningens medlemmer.
(Det fremgår ikke af udkastet, om denne ændring også skal gælde indskud,  

 der opkræves nye seniormedlemmer i medfør af vedtægternes § 3 e.) Ad § 10 - Anvendelse af overskud:
Foreningens overskud uddeles eller hensættes til de i § 1, nr. 2-5, nævnte  

 almennyttige formål.
Uddelingerne eller hensættelserne sker primært af den  

 ikke erhvervsmæssige del af overskuddet, jf.
SEL § 3, stk. 2.« Foreningens formål har hidtil været »at varetage lystfiskernes interesser, dels ved at skaffe medlemmerne  

 den bedst mulige adgang til fiskevand og ved at vedligeholde og ophjælpe  

 fiskebestanden samt at medvirke ved vandløbspleje.« Ifølge § 9 b i de nugældende vedtægter træffer generalforsamlingen i  

 tilfælde af foreningens opløsning bestemmelse om, hvorledes foreningens  

 midler og rettigheder skal anvendes til at fremme lystfiskernes interesser.
 Foreningen har hidtil ikke i vedtægterne haft en bestemmelse om anvendelse  

 af overskud - som ændringsudkastet har i § 10.
 I øvrigt indeholer vedtægterne bl.a. følgende bestemmelser, der ikke  

 ændres.
 Enhver dansk statsborger, der kan godkendes af bestyrelsen, kan blive  

 medlem i foreningen, jf. vedtægternes § 2 a.
 Medlemmerne skal, for at have stemmeret på generalforsamlingen, være bosat  

 i X eller tilgrænsende kommuner, jf. vedtægternes § 2 d.
 Bestyrelsen i lystfiskerforeningen skal bestå af 5 medlemmer, hvoraf  

 mindst 4 skal være bosiddende i X kommune, mens det 5. medlem kan være bosat  

 i en til X tilstødende kommune, jf. vedtægternes § 5 a.
Foreningen har ikke udadvandte aktiviteter med det formål at hverve nye  

 medlemmer.
Det oplyses, at der i 1994 var 312 medlemmer og at der i 1995 var  

 283 medlemmer.
Foreningens faktiske drift er for tiden koncentreret om at skaffe  

 medlemmerne adgang til fiskevand i Skjern Å og Varde Å samt sikring af  

 laksebestanden i Skjern Å.
Foreningen køber fiskeretten i afgrænsede områder  

 af de nævnte fiskevande.
Offentligheden har adgang til områderne, men man  

 skal være medlem for at kunne fiske der.
Der er solgt dagkort til  

 ikke-medlemmer i meget begrænset omfang.
Lystfiskerforeningen driver en fiskesø som »put and take« sø.  

 Det er muligt at fiske i søen mod betaling - også for ikke-medlemmer.
Søen  

 ejes for størstedelens vedkommende af X kommune.
Lystfiskerforeningen overtog  

 driften i 1988.
 Foreningens bruttoindtjening i 1994 udgjorde 450.000 kr.  

 Lystfiskerforeningen er blevet beskattet af det løbende overskud fra  

 erhvervsmæssig virksomhed (»put and take« søen). Foreningen anses  

 for omfattet af SEL § 1, stk. 1, nr. 6.
Den påtænkte vedtægtsændring konkretiserer de formål, som foreningen  

 ønsker at støtte.
Formålene, der er nævnt i udkastets § 1, punkt 1-5, kan  

 sammenfattes i 3 hovedgrupper. a) punkt 1 der udelukkende vedrører  

 medlemmernes interesser b) punkterne 2 og 4 (bevarelse af fiskebestande) c)  

 punkterne 3 og 5 (natur- og vandløbspleje) Punkt 1 i udkastet til vedtægter:
Dette punkt må antages at være foreningens hovedformål, jf. også den  

 hidtidige formålsbestemmelse.
Uden dette punkt ville der næppe være tale om  

 en lystfiskerforening.
 Punkterne 2 og 4 i udkastet til vedtægter:
 Foreningen ønsker generelt at ophjælpe fiskebestande og specielt at hjælpe  

 ved genskabelsen af bestanden af Skjern Å-laks.
 Skatteforvaltningen finder, at lystfiskerforeningens hovedaktivitet er  

 driften af »put and take« søen, som er erhvervsmæssig virksomhed.  

 Hovedaktiviteten fremgår ikke af foreningens formål samt vedtægter.
Det er forvaltningens opfattelse, at foreningens vedligeholdelse og  

 opbygning af fiskebestande hovedsageligt sker med baggrund i den direkte  

 nytte, som foreningens medlemmer har heraf.
Skatteforvaltningen skelner ikke  

 mellem bevaring af laksebestanden (udkastets § 1, pkt. 2) og anden  

 vedligeholdelse af fiskebestanden (§ 1, punkt 4). De nævnte aktiviteter vil  

 være fysisk knyttede til de steder, hvor foreningen har fiskeinteresser.
Ved salg af dagkort til »put an take« søen vil foreningen have  

 en interesse i, at søen har en så god fiskebestand som muligt.
Det samme gør  

 sig gældende for det almene ry, som foreningen har for at kunne skaffe godt  

 fiskevand.
Da § 1, punkt 4, i udkastet til vedtægter er holdt i generelle  

 vendinger er aktiviteterne ikke geografisk begrænsede.
 Udgifter til udsætning af fisk i »put and take« søen vil have  

 karakter af driftsudgifter, da søen drives på erhvervsmæssige vilkår.  

 Foreningens repræsentant har dog mundtligt anført, at man ikke påtænker at  

 fratrække udgifter til udsætning af fiskeyngel m.v. i »put and  

 take« søen i medfør af SEL § 3, stk. 2 og 3.
 Udkastet til vedtægter § 1, punkt 3 og 5:
Skatteforvaltningen anser vandløbspleje som værende generelt i foreningens  

 interesse.
Medvirken til vandløbspleje af Skjern Å og Omme Å, jf. punkt 5 i  

 udkastet, hænger bl.a. sammen med mulighederne for at kunne fiske de  

 pågældende steder.
 Det kan specielt tilføjes til udkastets § 1, pkt. 3, at disse aktiviteter  

 må anses for at være knyttede til driften af »put and take« søen.
 Konklusion:
I medfør af SEL § 3, stk. 2 og 3, kan foreninger, der er omfattet af SEL §  

 1, stk. 1, nr. 6, ved indkomstopgørelsen fradrage udlodninger til  

 fyldestgørelse af vedtægtsmæssige formål, der kan anses for almenvelgørende  

 eller på anden måde almennyttige.
Ifølge cirkulære nr. 136 af 7. november  

 1988 til selskabsskatteloven pkt. 55, gælder dette både for de foreninger,  

 der er fritaget for indgivelse af selvangivelse, og for de  

 selvangivelsespligtige foreninger.
De sidstnævnte foreninger skal oplyse om  

 de foretagne udlodninger, hvilket sker ved at de i selvangivelsen fradrager  

 udlodninger eller hensættelser efter § 3, stk. 2 og 3. Fradrag efter § 3,  

 stk. 2 og 3, kan ikke medføre et skattemæssigt underskud, der kan fremføres  

 efter reglerne i LL § 15.
 Ifølge cirkulærets punkt 80 er selvangivelsespligtige foreninger bl.a.  

 foreninger, der har indtægt ved erhvervsmæssig virksomhed, og som varetager  

 formål, der ikke kan karakteriseres som almennyttige eller almenvelgørende.  

 Tilsvarende gælder foreninger, der varetager blandede formål, dvs.  

 foreninger, der foruden almennyttige eller almenvelgørende formål også  

 varetager andre formål, samt foreninger, hvor der ikke foreligger en  

 tilstrækkelig sammenhæng mellem det almennyttige formål og  

 erhvervsvirksomheden.
 I cirkulærets punkt 55 nævnes det endvidere, at vurderingen af, om der  

 foreligger almenvelgørende eller almennyttige formål skal foretages i  

 overensstemmelse med administrationen af begreberne under det tidligere  

 fritagelsessystem samt LL § 8 A og AAL § 3, stk. 4 (nu DGA § 3, stk. 2.
Skatteforvaltningen mener, at medlemmerne i foreningen primært ønsker at  

 dyrke deres hobby, lystfiskeri.
Driften af »put and take« søen  

 anses dog som foreningens hovedaktivitet.
Det er opfattelsen hos skatteforvaltningen, at et almennyttigt formål har  

 et vidt eksternt sigte.
Aktiviteterne skal primært komme andre end  

 medlemmerne af lystfiskerforeningen til gode.
 I den henseende har skatteforvaltningen ikke anset punkterne 2-5 i § 1 i  

 udkastet til vedtægter som værende udelukkende almennyttige aktiviteter, jf.  

 begrundelsen ovenfor.
 Udlodninger eller hensættelser til aktiviteterne, der er nævnt i udkastet  

 til vedtægter § 1, nr. 2-5, kan derfor ikke medføre fradrag i henhold til SEL  

 § 3, stk. 2 og 3.
Ligningsrådet finder, at lystfiskerforeningens formål, jf.  

 ændringsforslagets § 1, stk. 2-5, kan anses for almennyttige.
Rådet finder  

 herefter, at det stillede spørgsmål kan besvares bekræftende, således at  

 udlodninger og/eller hensættelser til de anførte gøremål kan fratrækkes, jf.  

 SEL § 3, stk. 2 og 3.
