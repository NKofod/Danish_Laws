Købsmoms, fradrag Reference:
ML § 42, stk. 4, § 29, stk. 1 og § 30, stk. 1 A A/S's klage til Landsskatteretten skyldtes, at told- og skatteregionen  

 havde fundet, at biler, der fra selskabets pladeværksted blev udlejet  

 til kunder, ikke kunne anses for udlejningsbiler, men derimod som en del af  

 selskabets øvrige driftsmidler, hvorfor der ikke var fradragsret for  

 momsen vedrørende indkøb og drift, jf. momslovens § 42, stk. 1,  

 nr. 7.
 Det fremgik af sagen, at selskabet drev en virksomhed ved salg, reparation  

 og service mv. af såvel nye som brugte biler.  Selskabet drev et  

 autoriseret værksted for biler af mærket Peugeot.
I tilknytning hertil drev selskabet biludlejningsvirksomhed, hvor  

 værkstedskunder havde mulighed for at leje en bil, mens kundens egen  

 bil var til reparation.
Udlejningen skete som en integreret del af  

 værkstedsomsætningen, og der blev ikke lejet biler ud til andre  

 end netop kunder, der samtidig købte en værkstedsydelse.
 Selskabet havde to forskellige udlejningspriser, alt efter om en bil blev  

 lejet i forbindelse med indlevering af bil til reparation i selskabets  

 mekaniske værksted, eller om en bil blev lejet i forbindelse med  

 indlevering af bil til reparation i selskabets pladeværksted.
 I det mekaniske værksted havde prisen for leje af bil indtil 1.  

 januar 1998 været 150 kr. pr. dag samt 1 kr. pr. kørt kilometer,  

 og der blev beregnet moms af begge beløb.  Fra 1. januar 1998 havde  

 prisen været 165 kr. pr. dag med tillæg af 1,25 kr. pr  

 kørt kilometer, og der blev beregnet moms af begge beløb.
Ved udlejning af biler fra selskabets pladeværksted var prisen 50  

 kr. pr. dag tillagt moms.
Kundens daglige benyttelse af udlejningsbilen var  

 helt fri, idet der ikke tillige skulle beregnes kilometerpenge.
 Selskabet havde indtil ca. 1. januar 1998 fratrukket indgående  

 afgift ved køb af biler, der anvendtes til udlejning.
 Told- og skatteregionen havde den 16. februar 1998 aflagt virksomheden et  

 kontrolbesøg i anledning af, at selskabet havde udlejet personbiler  

 til underskudsgivende priser.  På tidspunktet for kontrolbesøget  

 havde selskabet 13 udlejningsbiler, hvoraf enkelte var ibyttetagne brugte  

 biler.
 Udlejningsbilerne var forsikret og indregistreret som udlejningsvogne.  

  Ved salg af udlejningsbilerne havde selskabet beregnet moms efter momsloven  

 § 30.
 Told- og skatteregionen havde ved afgørelse af 19. juni 1998  

 fundet, at der for biler tilhørende selskabets mekaniske  

 værksted kunne ske afgiftsberigtigelse efter momsloven § 30, stk. 1,  

 ved salg, idet udlejningspriserne for disse biler var uanfægtelige.  

  Told- og skatteregionen havde herved fundet, at udlejningsprisen samt  

 tilhørende kilometerpengebetaling rent momsmæssigt balancerede,  

 hvorfor der ikke var stillet krav om efterberigtigelse af moms.  

 Vedrørende udlejningsbiler tilhørende selskabets  

 pladeværksted havde told- og skatteregionen fundet, at udlejningsprisen  

 var fastsat til et symbolsk lavt beløb på 50 kr. pr. dag uden  

 tillæg af kørepenge, hvilket medførte et tab på  

 denne del af autoværkstedets virke.  Regionen havde derfor anset disse  

 biler for selskabets driftsmidler, hvorfor der ikke var fradragsret for  

 indkøb, drift mv., jf. momsloven § 42, stk. 1, nr. 7.  I relation til  

 Told- og Skattestyrelsens cirkulæreskrivelse af 16. marts 1998 havde  

 regionen anført, at skrivelsen alene omhandlede autoforhandleres salg  

 af udlejningsbiler, og der var ikke taget stilling til, hvordan  

 "udlejningsprisen" var kalkuleret.  Af skrivelsen fremgik, at Styrelsen fandt  

 det uden betydning, at bilen blev udlejet til en lavere leje end i  

 udlejningsvirksomheder.  Regionen kunne tiltræde dette synspunkt, og  

 det kunne således ikke kræves, at selskabet havde fortjeneste ved  

 udlejningen, der måtte blot være momsmæssig balance mellem  

 den fratrukne indgående afgift og den angivne udgående afgift.  

  Regionen bemærkede i relation til momsloven § 28, stk. 2, at kunden  

 leverede sin bil til reparation på selskabets pladeværksted og  

 modtog en udlejningsbil/byttebil mod betaling af et symbolsk beløb.  

 Heri lå byttehandlen, idet kunden alene lejede bilen til denne pris,  

 fordi han havde indleveret en bil til reparation på  

 pladeværkstedet.  Prisen for reparationen på  

 pladeværkstedet var efter regionens opfattelse ikke højere end  

 hos konkurrerende virksomheder, idet reparationerne ofte ville blive betalt  

 af forsikringsselskaberne, da taksator havde vurderet skaden og dermed  

 reparationsprisen, og det kunne derfor ikke antages, at modydelsen var  

 indregnet i reparationsomkostningerne.  Regionen havde endelig  

 bemærket, at reparationsprisen i virksomheden var uafhængig af,  

 om kunden gjorde brug af tilbuddet om benyttelse af udlejningsbil i  

 reparationstiden eller ej.
 Selskabets revisor havde over for Landsskatteretten nedlagt påstand  

 om, at told- og skattemyndighederne skulle anerkende, at biler, som selskabet  

 udlejede til værkstedskunder skulle behandles efter momslovens  

 almindelige regler for udlejningsbiler.  I tilknytning hertil var det  

 anført, at det måtte anerkendes, at virksomheden kunne fradrage  

 afgift vedrørende anskaffelse og drift af bilerne, jf. momsloven § 42,  

 og at virksomheden skulle beregne moms af vederlaget for udlejningen, og ved  

 salg af bilerne kunne selskabet anvende reglerne i momsloven § 30.
Til støtte herfor havde revisoren bl.a. gjort gældende, at  

 bilerne var indregistreret og forsikret som udlejningsvogne.
I  

 overensstemmelse hermed havde bilerne rent faktisk været anvendt, og  

 uanset det beløb, som kunden betalte for leje af bil, ikke var  

 på niveau for markedslejen for en tilsvarende bil ved isoleret  

 udlejning, var udlejningen fra pladeværkstedet dog sket til en pris,  

 der var almindelig i branchen under samme faktiske forhold, d.v.s. hvor der  

 samtidig med udlejningen blev leveret arbejde på lejerens egen bil.  

  Der forelå een samlet leverance bestående af 2 elementer, nemlig  

 en reparationsydelse og en udlejningsydelse.
Samtidig var der kun een  

 sælger og een køber, og allerede af den grund forelå der  

 ganske enkelt ikke en byttehandel.  Eftersom begge elementer i leverancen var  

 momspligtige, skulle der beregnes moms af det fulde vederlag, hvilket  

 også var sket, og det forhold, at leverancens 2 elementer -  

 værkstedsarbejde og udlejning - var af ret forskellig karakter,  

 ændrede ikke ved, at det kun var det faktiske vederlag for den samlede  

 leverance, som skulle momses.  Der forelå ikke et økonomisk  

 interessefællesskab mellem køber og sælger, hvorfor der  

 end ikke var grundlag for at foretage en korrektion af afgiftsgrundlaget  

 efter momslovens § 29, stk. 1.   Selskabet tilstræbte uomtvisteligt, at  

 den samlede leverance skulle være overskudsgivende, og selskabets  

 prispolitik var i øvrigt fuldstændig identisk med den tankegang,  

 der lå bag detailhandleres salg af visse varer under et slogan "tag 3  

 betal for 2", eller når et supermarked solgte varer under  

 indkøbsprisen i håb om at tiltrække kunder og samtidig  

 sælge andre varer med fortjeneste til disse.  Sammenligningen var  

 medtaget her, idet ingen administrativ myndighed hidtil havde  

 påstået, at den nævnte gratis-ydelse via den tredje  

 vareenhed skulle være en gave til kunden, som den handlende dermed ikke  

 skulle have fradragsret for, jf. momsloven § 42, stk. 1, nr. 5.  På  

 tilsvarende vis ville der ikke kunne stilles krav om moms af et højere  

 beløb end det faktiske vederlag, selvom slagtilbuddet i det andet  

 eksempel objektivt set blev solgt til en pris, der var underskudsgivende.  

  Det var i relation til regionens afgørelse anført, at der  

 hverken var grundlag for - eller hjemmel i momsloven - til at se bort fra  

 reglerne i momslovens § 42, stk. 4, om fradragsret for udlejningsvogne.  

  Ligeledes var momslovens regler om byttehandler ikke relevante for  

 bedømmelsen af nærværende sag, da der hverken ud fra en  

 momsmæssig vurdering eller ud fra en naturlig sproglig definition  

 forelå nogen byttehandel.  Revisoren havde henvist til Told- og  

 Skattestyrelsens cirkulæreskrivelse af 16. marts 1998 til told- og  

 skatteregionerne, hvor det var fastslået, at biler, der var  

 indregistreret og forsikret som udlejningsbiler ved salg skulle behandles  

 efter reglerne i momsloven § 30, stk. 1.   Den foreliggende afgørelse  

 fra told- og skatteregionen var således i direkte modstrid med Told- og  

 Skattestyrelsens instruks.  Endelig var henvist til Momsnævnets  

 afgørelser offentliggjort i MNA 1990, nr. 1125, MNA 1987, nr. 982, MNA  

 1987, nr. 987.
 Landsskatteretten udtalte:
 I nær sammenhæng med selskabets primære aktiviteter  

 inden for drift af værksted og handel med biler blev tillige udlejet  

 biler til værkstedskunder.  Det bemærkedes i tilknytning hertil,  

 at der ikke blev udlejet biler til andre end netop de kunder, der samtidig  

 købte en værkstedsydelse.  Udlejning skete således som en  

 integreret del af selskabets samlede virke.
 Omhandlede personbiler var indregistreret, forsikret og benyttet som  

 udlejningsbiler, hvilket tillige i faktisk henseende skulle lægges til  

 grund for den momsretlige behandling.
 Retten fandt, at de særlige regler for momsmæssig behandling  

 af udlejningsbiler fandt anvendelse, jf. momsloven § 42, stk. 4.  

  Ifølge bestemmelsen kunne virksomheder, der forhandlede eller  

 udlejede motorkøretøjer uanset bestemmelsen i § 42, stk. 1, nr.  

 7, foretage fradrag for afgiften af indkøb m.v. til disse  

 formål.
 I tilknytning hertil fandt retten det uden betydning, at bilerne i  

 selskabets pladeværksted blev udlejet til en lavere leje end  

 sædvanlig leje i egentlige udlejningsvirksomheder, og tillige uden  

 betydning, at udleje af biler fra selskabets pladeværksted skete til en  

 lavere leje end leje af biler fra selskabets mekaniske værksted.
 Der henvistes endvidere til Told- og Skattestyrelsens  

 cirkulæreskrivelse af 16. marts 1998, hvor det vedrørende den  

 momsmæssige behandling af autoforhandleres salg af udlejningsbiler var  

 anført:
 "Styrelsen er af den opfattelse, at biler, der er indregistreret og  

 forsikret som udlejningsbiler, ved salg skal behandles efter reglerne i  

 momslovens § 30, stk. 1.
 Styrelsen finder det uden betydning, at bilen udlejes til en lavere leje  

 end sædvanlig leje i udlejningsvirksomheder.
Der skal altså ikke - som nævnt i lysavisen den 3. august 1995  

 - foretages en konkret vurdering af, om forhandleren driver egentlig  

 udlejningsvirksomhed, idet biler, der er indregistreret og forsikret som  

 udlejningsbiler og derfor omfattet af de særlige regler for anvendelse  

 af disse, må anses for at være omfattet af bestemmelsen i  

 momslovens § 30, stk. 1, uanset hvor stor en del udlejningen udgør af  

 den samlede omsætning." Endelig bemærkede retten, at der ikke mellem selskabet og dets  

 kunder bestod noget interessefællesskab af økonomisk karakter,  

 der kunne betinge en korrektion af afgiftsgrundlaget efter momsloven § 29,  

 stk. 1.
 Der blev givet medhold i henhold til påstanden.
