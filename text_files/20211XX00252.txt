Skriftlig fremsættelse (25. november 2021) Børne- og undervisningsministeren (Pernille Rosenkrantz-Theil):
 Herved tillader jeg mig for Folketinget at fremsætte:
Forslag til lov om ændring af lov om efterskoler og frie fagskoler (Permanentgørelse af forsøg med prøver i dansk og matematik på efterskoler og frie fagskoler godkendt med et samlet særligt undervisningstilbud) (Lovforslag nr.
L 95) Med lov nr. 688 af 27. maj 2015 blev der foretaget en ændring af forsøgsbestemmelsen i § 51 i lov om efterskoler og frie fagskoler, så efterskoler og frie fagskoler, der er godkendt med et samlet særligt undervisningstilbud, kan iværksætte forsøg, hvor eleverne får mulighed for alene at aflægge folkeskolens 9.-klasseprøver i fagene dansk og matematik.
Forsøget kan anvendes af både prøveafholdende og prøvefrie skoler og må højst have en varighed af fem år.
Hovedsigtet med forsøget er at give så mange som muligt en smidig adgang til erhvervsuddannelserne.
En evaluering af forsøget foretaget af Styrelsen for Undervisning og Kvalitet (STUK) ultimo 2019 viser, at de deltagende skoler vurderer ordningen meget positivt og mener, at den har bidraget til, at flere elever har aflagt prøve i de to fag og har givet eleverne bedre muligheder for at blive optaget på en erhvervsuddannelse.
Derudover peger skolerne på, at det har været en administrativ lettelse, at eleverne i målgruppen kunne gå til prøverne uden det omfattende arbejde med fritagelser for andre prøver (de prøveafholdende skoler) eller ved at skulle organisere, at eleverne kan prøves på andre skoler som privatister (de prøvefrie skoler).
 De første forsøg blev sat i gang fra sommerprøveterminen 2017 og udløber derfor efter vinterprøveterminen 2021/22 og før sommerprøveterminen 2022.
Med lovforslaget foreslås det at permanentgøre forsøgsordningen, så efterskoler og frie fagskoler godkendt med et samlet særligt undervisningstilbud også fremover får mulighed for at tilbyde elever alene at aflægge prøve i dansk og matematik.
De skoler, der i forvejen afholder folkeskolens prøver, vil kunne tilbyde ordningen til elever, der ikke har de nødvendige forudsætninger for at gennemføre flere af folkeskolens prøver.
Ligesom i forsøgsordningen vil også de ellers prøvefrie skoler få mulighed for at tilbyde deres elever at kunne aflægge prøve i dansk og matematik.
Lovforslaget medfører begrænsede merudgifter, idet det må forventes, at flere elever vil aflægge 9.-klasseprøver i dansk og matematik, hvilket vil forøge udgiften til censur.
Der er dog tale om meget begrænsede merudgifter, der kan afholdes inden for Børne- og Undervisningsministeriets eksisterende økonomiske ramme til eksamensformål.
 Det foreslås, at loven skal træde i kraft den 1. april 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
