Skriftlig fremsættelse (7. februar 2019) Sundhedsministeren (Ellen Trane Nørby):
 Herved tillader jeg mig for Folketinget at fremsætte:
Forslag til lov om ændring af lov om anvendelse af tvang i psykiatrien m.v., sundhedsloven og forskellige andre love (Udarbejdelse af udskrivningsaftaler og koordinationsplaner, anvendelse af kropsscannere og narkohunde, ambulant behandling af retspsykiatriske patienter på privathospitaler m.v.) (Lovforslag nr.
L 164) Der er en stigning i antallet af mennesker med kort eller langvarig psykisk mistrivsel, som har brug for professionel hjælp til at blive rask eller leve et godt liv med deres sygdom.
Det er derfor afgørende for regeringen, at indsatsen for mennesker med psykiske lidelser opprioriteres og styrkes.
 Regeringen fremlagde på denne baggrund psykiatrihandlingsplanen Vi løfter i fællesskab i september 2018. På baggrund af initiativerne i psykiatrihandlingsplanen vil regeringen fremsætte et lovforslag med en række forskellige elementer med det formål at indfri regeringens ønske om at løfte kvaliteten og sikre sammenhæng.
Med lovforslaget stilles der på denne baggrund for det første forslag om, at der skal indgås udskrivningsaftaler og koordinationsplaner i psykiatriloven for alle voksne indlagte psykiatriske patienter, som overlægen er bekendt med modtager støtte som følge af nedsat psykisk funktionsevne i henhold til afsnit V i serviceloven.
Formålet er at sikre en bedre sammenhæng mellem indsatserne i regioner og kommuner for patienter, som efter udskrivning risikerer at blive tabt i overgangen mellem forskellige behandlingsinstanser.
For det andet stilles der forslag om, at der på alle psykiatriske afdelinger ved mistanke om at der findes medikamenter, rusmidler eller farlige genstande, kan anvendes kropsscannere ved undersøgelse af patienter eller andre, der søger adgang på afdelingerne.
Som undtagelse hertil stilles der forslag om, at der ikke gælder et krav om mistanke for anvendelse af kropsscannere på Sikringsafdelingen.
Endelig stilles der forslag om, at der ved mistanke om medikamenter, rusmidler eller farlige genstande kan anvendes narkohunde ved undersøgelse af den psykiatriske afdelings udearealer.
Formålet er at styrke indsatsen i forhold til misbrug i psykiatrien og sikre færre rusmidler og farlige genstande på de psykiatriske afdelinger.
For det tredje stilles der forslag om, at der skal kunne opkræves færdigbehandlingstakster for psykiatriske færdigbehandlingsdage.
Formålet er at styrke kommunernes økonomiske incitament til at hjemtage patienter ved endt behandling i sygehuspsykiatrien.
Dette skal bl.a. understøtte, at færdigbehandlede patienter oplever en øget sammenhæng i deres forløb og bliver udskrevet efter endt behandling uden unødig ventetid på hospitalet.
Færdigbehandlingstaksten vil dermed også understøtte, at der frigøres kapacitet i psykiatrien til behandling af de patienter, som har behov.
 For det fjerde foreslås der tilvejebragt lovhjemmelsgrundlag for, at læger ansat i sygehusvæsenet må foretage ordination af afhængighedsskabende lægemidler som led i lægelig stofmisbrugsbehandling af personer, som er indlagt på sygehus, samt at personer med et stofmisbrug og med behandlingskrævende akutte abstinenser straks skal tilbydes abstinensbehandling, indtil den egentlige lægelige stofmisbrugsbehandling kan iværksættes.
For det femte foreslås det, at behandlingsmulighederne udvides for ambulante patienter i retspsykiatrien, således at regionerne får mulighed for at indgå aftale med private institutioner om behandlingen af retspsykiatriske patienter med en ambulant behandlingsdom.
Formålet er at sikre en bedre udnyttelse af kapaciteten på privathospitaler.
 Endelig stilles der for det sjette forslag om, at ordningen om tvungen opfølgning efter udskrivning ophører, da effekten af ordningen ikke har vist sig tilstrækkelig effektiv.
