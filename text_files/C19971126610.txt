 Justitsministeriet har i dag besvaret en henvendelse vedrørende  

 våbentilladelse til sværd til brug for den japanske kampsport Iaido.  

 Justitsministeriets besvarelse vedlægges til orientering.
Som det fremgår af skrivelsen, er det Justitsministeriets opfattelse, at  

 politikredsene fremover efter en konkret vurdering kan meddele tilladelse til  

 japanske sværd til brug for kampsporten Iaido.
For så vidt angår de nærmere  

 betingelser m.v. henvises til det i skrivelsen anførte.
 Det bemærkes, at der ikke er tale om en generel praksisændring i relation  

 til asiatisk kampsport, idet Justitsministeriet alene har taget stilling til  

 tilladelse til sværd i relation til kampsporten Iaido.
 For så vidt angår anden asiatisk kampsport, er det således fortsat  

 Justitsministeriets opfattelse, at der som hovedregel bør meddeles afslag på  

 våbentilladelse, idet sværd generelt ikke synes at være absolut nødvendige  

 for at udøve asiatisk kampsport.
 P.M.V.
 E.B.
Mogens Kjærgaard Møller BILAG Ved skrivelse af 20. juni 1995 og 31. juli 1995 har De rettet henvendelse  

 til Justitsministeriet om brug af japansk sværd i forbindelse med den  

 japanske kampsport Iaido.
 De har anmodet om, at praksis ændres, således at politikredsene fremover  

 kan meddele tilladelse til japanske sværd i relation til Iaido.
 De har om Deres baggrund for henvendelsen oplyst, at De er aktiv  

 Iaido-udøver, har vundet det japanske mesterskab i Iaido i 1993, og at De  

 siden 1988 har undervist i sporten.
Det fremgår at det hertil indsendte materiale, at Iaido er en speciel  

 disciplin i anvendelsen af det japanske sværd.
Modsat anden japansk kampsport  

 beskæftiger Iaido sig udelukkende med selve brugen af sværdet.
En væsentlig  

 del af sporten består således i at trække sværdet fra skeden, når en imaginær  

 modstander angriber.
Dernæst kan følge et eller flere "skær" med  

 sværdet.
Når modstanderen forestilles uskadeliggjort, returneres sværdet  

 atter til skeden.
For at opnå effekt i "skæret" trænes  

 gennemskæringer af sammenrullet strå mv.
Hovedparten af træningen foregår mod en imaginær modstander.
Formålet  

 hermed er at styrke mentale egenskaber som beslutsomhed, opmærksomhed,  

 koncentration og mod.
Først efter flere års træning (6-7 år) trænes  

 teknikkerne mod en fysisk angriber.
De har nærmere redegjort for, at sværd (et ægte eller identisk attrap) med  

 tilhørende skede er absolut nødvendigt for at udøve sporten.
Skal der trænes  

 fuldt ud, skal sværdet være skarpt for at kunne øve gennemskæringer.
 De har anført, at der således som minimum kræves et attrapsværd, benævnt  

 som "Iai-To", der er en efterligning af det ægte samuraisværd, der  

 kaldes "Katana". Sværdet vejer almindeligvis mellem 900 gr. og 1100  

 gr. "Iai-to"-sværdet har dog ikke en skarp æg, hvorfor det ikke kan  

 anvendes til "gennemskæringer".
"Iai-to"-sværdet er fremstillet af materiale (samholt), der ikke  

 kan slibes skarpt.
De mener derfor ikke, at sværdet er omfattet af  

 våbenlovgivningen.
 For træning og deltagelse i "gennemskæringer" kræves det ægte  

 "Katana"-sværd. "Katana"-sværdets klinge måler mellem 74  

 cm. og 80 cm.
 De har oplyst, at man skal have dyrket sporten aktivt i 6-7 år, før man  

 får brug for "Katana"-sværdet.
Det fremgår af sagen, at træsværd er uegnede til de egentlige  

 Iaido-teknikker.
Det er ikke muligt at deltage i stævner eller konkurrencer  

 med et træsværd.
Endelig er det ikke muligt at opnå gradueringer, uden at der  

 aflægges prøve i Iaido med et ægte sværd eller en attrap heraf.
De har oplyst, at der til opvarmning anvendes et træsværd  

 "Suburi-To". Sværdet måler ca. 120 cm. og vejer mellem 2 og 4 kg.  

 Sværdet er som regel helt lige.
På grundlag af dets konstruktion er sværdet  

 uegnet til brug for træningen af Iaido, men det anvendes til at styrke arme,  

 skulder og brystmuskler mv.
De har bl.a. anført, at træsværdet "Boku-To/Bokken" er en  

 efterligning af det ægte "Katana"-sværd.
Træsværdet vejer ca. 600  

 gr. og er betydeligt lettere end "Katana"- og  

 "Iai-to"-sværdene.
Der er endvidere ikke skede til træsværdet,  

 hvorfor det ikke kan benyttes til selve det element at trække sværdet.  

 Herudover har træsværdet ikke en skarp æg, hvorfor det ikke kan benyttes til  

 "gennemskæringer".
De har endelig oplyst, at der kun findes få seriøse Iaido-foreninger i  

 Danmark, hvor der trænes og undervises i Iaido.
Derimod findes der mange  

 foreninger, hvor der trænes med sværd i tilknytning til en anden kampsport,  

 og hvor denne træning omtales som Iaido.
 De har anført, at en eventuel kontrolmulighed i forbindelse med udstedelse  

 af tilladelser til Iaido-foreninger kan indføres ved at afkræve bevis for, at  

 foreningerne udøves under kontrollerede forhold gennem medlemsskab af  

 japanske Iaido-organisationer.
Til brug for sagens behandling har Justitsministeriet indhentet udtalelser  

 fra Rigspolitichefen, Foreningen af Politimestre i Danmark og  

 Politidirektøren i København.
Ved skrivelse af 30. august 1996 er De  

 fremkommet med Deres supplerende bemærkninger hertil.
 I den anledning skal Justitsministeriet meddele følgende:
 I henhold til våbenlovgivningen er det forbudt uden tilladelse fra  

 politimesteren (politidirektøren) at erhverve, besidde, bære eller anvende  

 skarpe våben, hvis klinge overstiger 12 cm., jf. § 4, stk. 2, nr. 1, i våben-  

 og eksplosivstofloven sammenholdt med § 10, stk. 1, nr. 1, i bekendtgørelse  

 om våben og ammunition mv.
 Efter § 10, stk. 1, i cirkulære om våben og ammunition mv., kan tilladelse  

 til de våben, der er omfattet af bekendtgørelsens § 10, stk. 1, nr. 1, gives  

 til:
 "Katana"-sværdet er omfattet af § 4, stk. 2, nr. 1, i våben- og  

 eksplosivstolloven og § 10, stk. 1, nr. 1, i våbenbekendtgørelsen, idet dets  

 klinge overstiger 12 cm.
Rigspolitichefen har udtalt, at attrapsværdet "Iai-To" også er  

 omfattet af ovennævnte bestemmelser.
Justitsministeriet kan henholde sig til  

 denne udtalelse.
 Det er Justitsministeriets praksis som hovedregel at meddele afslag på  

 våbentilladelse til japanske sværd til asiatisk kampsport, idet sværd  

 generelt ikke synes at være absolut nødvendige for at kunne udøve sporten.
Justitsministeriet har i overensstemmelse hermed hidtil ikke anset, at  

 sværd var absolut nødvendige for at udøve Iaido.
Justitsministeriet har  

 således fundet, at sporten kunne udøves ved anvendelse af træsværd eller  

 lignende, der ikke er omfattet af våbenlovgivningen, såfremt det besiddes i  

 situationer, der har tilknytning til udøvelsen af den kampsport, til hvilken  

 det er særligt udformet.
 Efter en gennemgang af sagen finder Justitsministeriet imidlertid, at der  

 fremover efter en konkret vurdering kan meddeles tilladelse til  

 Iaido-foreninger eller medlemmer heraf til at erhverve, besidde, bære og  

 anvende attrapsværdet "Iai-To" og det ægte japanske samurai-sværd  

 "Katana".
 Det skal i den forbindelse bemærkes, at det er Justitsministeriets  

 opfattelse, at "Katana"-sværdet kun er absolut nødvendigt for  

 erfarne Iaido-udøvere, der f.eks. har dyrket sporten aktivt gennem en årrække  

 (6-7 år eller mere), og som har opnået flere gradueringer.
 Tilladelse til "Katana"-sværdet bør endvidere alene meddeles på  

 betingelse af, at sværdet ikke anvendes i kamp mellem personer.
 Justitsministeriet finder endvidere, at der kun bør meddeles tilladelse  

 til "Iai-To"-sværdet og "Katana"-sværdet til seriøse  

 Iaido-foreninger, hvor sporten udøves under kontrollerede forhold, samt til  

 aktive medlemmer af sådanne foreninger.
 Der bør af sikkerhedsmæssige grunde stilles vilkår om opbevaring og  

 transport af sværdet.
 Det er i øvrigt en forudsætning, at våbenlovgivningens almindelige  

 betingelser for udstedelse af våbentilladelser er opfyldt.
 Politikredsene er blevet orienteret om ovenstående.
 P.M.V.
 E.B.
