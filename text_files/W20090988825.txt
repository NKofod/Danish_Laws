Et diskoteks 1. sal var hverken et rygerum eller en rygekabine Arbejdsmiljøklagenævnet har på møde den 26. maj 2009 behandlet virksomhedens klage over Arbejdstilsynets afgørelse af 13. oktober 2008 med påbud om straks at sikre, at der ikke ryges indendørs.
Nævnet traf følgende A F G Ø R E L S E Arbejdsmiljøklagenævnet er enig med Arbejdstilsynet i, at virksomheden skal sikre, at der ikke ryges indendørs.
 Nævnets afgørelse skal efterkommes straks.
 Arbejdsmiljøklagenævnet fastholder således Arbejdstilsynets afgørelse af den 13. oktober 2008.
B E G R U N D E L S E I forbindelse med tilsynsbesøg den 3. oktober 2008 fik Arbejdstilsynet oplyst af Dem, at der blev røget på diskotekets 1. sal.
Diskoteket har ansatte som derved kan blive udsat for tobaksrøg.
På diskotekets 1. sal, hvor der ryges, er der midt i serveringslokalet en åben etageadskillelse (åbent hul på skønsmæssigt 2 x 2 meter), som er omkranset af et gelænder.
Man kan se ned på underetagens dansegulv gennem åbningen.
Diskoteket er over 40 m².
 Arbejdstilsynet vurderer, at røgen fra 1. sal kan sprede sig til rummet på underetagen, og at det derfor ikke er tilladt at ryge på 1. sal.
 De anfører, at der er tale om et rygerum eller en rygekabine, og at De således opfylder lovens betingelser om at måtte tillade rygning på 1. sal.
De har samtidig skitseret et projekt til en anden indretning af 1. sal.
De agter at afskærme en del af 1. sal med en væg af glas el.lign. og med adgang gennem en dør.
Afskærmningen skal gå fra gulv til loft.
I den del, hvor rygning vil blive tilladt, er åbningen i etageadskillelsen.
De vil etablere et ventilationsanlæg i rygeafdelingen med udsugning og indblæsning.
 De ønsker, at Arbejdsmiljøklagenævnet tager stilling til Deres projekt.
Lov om røgfri miljøer finder bl.a. anvendelse på serveringssteder.
Det fremgår af § 2, stk. 1, nr. 6 i lov om røgfri miljøer.
I lokaliteter m.v., der er omfattet af loven, er det ikke tilladt at ryge indendørs, medmindre andet fremgår af lovens øvrige bestemmelser.
Det fremgår af lovens § 4.
På serveringssteder er det ikke tilladt at ryge indendørs.
Det fremgår af lovens § 21, stk. 1.
Et serveringssted er en lokalitet med servering bl.a. af drikkevarer til indtagelse på eller ved salgsstedet.
Det fremgår af lovens § 21, stk. 2.
Arbejdsmiljøklagenævnet finder at diskoteket er omfattet af lovens regler om serveringssteder, og at rygning derfor som udgangspunkt ikke er tilladt.
Arbejdsmiljøklagenævnet lægger i den forbindelse vægt på, at der på diskoteket serveres drikkevarer til indtagelse på stedet.
Det kan besluttes, at rygning er tilladt indendørs på små værtshuse og udskænkningssteder, hvis bl.a. betingelsen om, at serveringsarealet er under 40 m², er opfyldt.
Det fremgår af lovens § 22, stk. 1, nr. 3.
 Arbejdsmiljøklagenævnet har lagt vægt på, at diskotekets serveringsareal er over 40 m² og rygning kan derfor ikke tillades efter denne bestemmelse.
På et serveringssted, hvor rygning ikke er tilladt kan der indrettes rygerum og rygekabiner, hvor rygning kan finde sted.
Det fremgår af lovens § 21, stk. 3.
Et rygerum er et særligt lokale med gode udluftningsmuligheder eller ventilation.
Rygerummet må ikke tjene som gennemgangsrum, og det må ikke indeholde funktioner, som anvendes af andre.
Det fremgår af lovens § 3, stk. 1.
Arbejdsmiljøklagenævnet finder, at den nuværende indretning af 1. sal ikke er et rygerum i lovens forstand, allerede af den grund at der ikke er tale om et lukket rum.
Arbejdsmiljøklagenævnet har i den forbindelse lagt vægt på, at der fra 1. sal er direkte åbning ned til stueetagen.
En rygekabine er en fritstående enhed med udluftnings- eller ventilationssystem.
Det fremgår af lovens § 3, stk. 2.
Arbejdsmiljøklagenævnet finder, at den nuværende indretning af 1. sal heller ikke er en rygekabine.
Arbejdsmiljøklagenævnet har i den forbindelse lagt vægt på, at lokalet på 1. sal ikke er en fritstående enhed og allerede af den grund, er der ikke tale om en rygekabine.
Det ligger uden for Arbejdsmiljøklagenævnets kompetence at tage stilling til Deres påtænkte projekt for diskotekets 1. sal, idet der ikke er truffet en afgørelse af Arbejdstilsynet herom.
Der henvises i den forbindelse til § 79 a, stk. 4 i lov om arbejdsmiljø.
R E G L E R Arbejdsmiljøklagenævnet henviser til  § 2, stk. 1, nr. 6, § 3, § 4, § 21, stk. 1-3, § 22, stk. 1, nr. 3 i lov nr. 512 af 6. juni 2007 om røgfri miljøer  § 79 a, stk. 4 i lov om arbejdsmiljø, jf. lovbekendtgørelse nr. 268 af 18. marts 2005.
O P L Y S N I N G E R N E I S A G E N Sagen er afgjort på grundlag af de akter, som klagenævnet har modtaget fra Arbejdstilsynet, sekretariatets samtaler med Dem den 16. januar 2009, Arbejdstilsynets e-mail af den 27. marts 2009, Deres brev modtaget den 7. april 2009 samt billede nr. 15 af diskotekets 1. sal fra Internetadressen [navn udeladt], jf.
Deres brev af den 7. april 2009.
På klagenævnets vegne Kopi til  Arbejdstilsynet,  [Adressat udeladt] De kan læse om afgørelsens retlige grundlag på de følgende sider.
Regler Lov nr. 512 af 6. juni 2007 om røgfri miljøer Kapitel 1 Lovens formål, anvendelsesområde m.v.
§ 2. Loven finder anvendelse på 1) arbejdspladser, herunder offshoreanlæg, 2) institutioner og skoler for børn og unge, 3) øvrige uddannelsesinstitutioner, 4) indendørs lokaliteter, hvortil offentligheden har adgang, 5) kollektive transportmidler og taxaer samt 6) serveringssteder.
 Stk. 2.
§ 3. Ved et rygerum forstås i denne lov et særligt lokale med gode udluftningsmuligheder eller ventilation.
Rygerummet må ikke tjene som gennemgangsrum, og det må ikke indeholde funktioner, som anvendes af andre.
 Stk. 2. Ved en rygekabine forstås i denne lov en fritstående enhed med udluftnings- eller ventilationssystem.
Kapitel 2 Generelle bestemmelser § 4. I lokaliteter m.v., der er omfattet af loven, er det ikke tilladt at ryge indendørs, medmindre andet fremgår af lovens øvrige bestemmelser.
Kapitel 5 Serveringssteder § 21. Det er ikke tilladt at ryge indendørs på serveringssteder, jf. § 4.
 Stk. 2. Ved et serveringssted forstås en lokalitet med servering af mad eller drikkevarer til indtagelse på eller ved salgsstedet.
 Stk. 3. Det kan besluttes at indrette rygerum og rygekabiner, hvor rygning kan finde sted.
Stk. 4. Der må ikke serveres eller medbringes mad eller drikkevarer i rygerum eller rygekabiner på serveringssteder.
Det enkelte serveringssted kan dog tillade, at gæsterne selv medbringer drikkevarer i rygerum og rygekabiner.
§ 22. Det kan besluttes, at rygning er tilladt indendørs på små værtshuse og udskænkningssteder, 1) der har alkoholbevilling, 2) hvor der ikke serveres egentlig mad, 3) hvor serveringsarealet er under 40 m2, og 4) hvor der er borde og stole på serveringsarealet.
 Stk. 2. Små værtshuse og udskænkningssteder, der befinder sig under samme tag som et andet serveringssted, er omfattet af stk. 1, hvis der er selvstændig indgang til værtshuset fra gaden, og hvis det for publikum fremstår som et selvstændigt værtshus.
Lov om arbejdsmiljø, jf. lovbekendtgørelse nr. 268 af 18. marts 2005 Kapitel 13 Arbejdstilsynet § 79 a.
Arbejdstilsynet fører som led i tilsynsvirksomheden efter denne lov tilsyn med overholdelsen af lovgivningen om røgfri miljøer.
Arbejdstilsynet kan, eventuelt på nærmere angivne vilkår, påbyde, at forhold, der strider mod lovgivningen om røgfri miljøer, bringes i orden straks eller inden en nærmere angivet frist.
 Stk. 2. § 76 og de regler, der er udstedt i medfør heraf, finder tilsvarende anvendelse.
 Stk. 3. Beskæftigelsesministeren kan efter forhandling med indenrigs- og sundhedsministeren fastsætte nærmere regler om udøvelsen af tilsynet.
 Stk. 4. Klage over afgørelser, der træffes af Arbejdstilsynet efter stk. 1, kan indbringes for Arbejdsmiljøklagenævnet. § 81, stk. 1-5, finder tilsvarende anvendelse.
