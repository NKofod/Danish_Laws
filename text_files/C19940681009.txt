Fortolkning af § 7 i aftalen mellem Finansministeriet og  

 centralorganisationerne om tillidsrepræsentanter for overenskomstansatte 1. Tillidsrepræsentanter, sikkerhedsrepræsentanter og SU-medlemmer  

 udgør alle en vigtig del af decentraliseringsprocessen.
I takt med, at flere  

 opgaver skal løses lokalt, stiger behovet for, at medarbejdernes  

 repræsentanter deltager i forhandlinger og møder med ledelsen.
 Samtidig hermed er der opstået et behov for en tydeligere beskrivelse af,  

 hvilken lønvilkår der er gældende, når tillidsrepræsentanterne udfører  

 tillidsrepræsentantarbejde.
 Efter drøftelse med centralorganisationerne fastsættes følgende  

 retningslinier vedrørende fortolkning af § 7 i aftalen mellem  

 Finansministeriet og centralorganisationerne (CFU) om tillidsrepræsentanter  

 for ansatte på overenskomstvilkår i staten, folkekirken mv. (Fmst. cirk. 16/8  

 1993, APD. nr. 59/93) (* 2).
 2. § 7 i aftalen har følgende ordlyd:
»§ 7.  Tillidsrepræsentantens løn under  

 varetagelse af tillidsrepræsentantarbejdet inden for institutionen Hvis der af institutionen lægges beslag på en medarbejder i dennes  

 egenskab af tillidsrepræsentant, ydes der medarbejderen samme løn eller  

 tilsvarende frihed uden lønafkortning, som han/hun ville have opnået, hvis  

 vedkommende i det pågældende tidsrum havde været beskæftiget med sit  

 sædvanlige arbejde.
Udøvelsen af hvervet som tillidsrepræsentant kan dog  

 aldrig udløse overarbejdsbetaling.
Den tid, som medarbejderen udover sin  

 normale arbejdstid anvender til arbejde som tillidsrepræsentant, indgår  

 derfor ikke i den arbejdstidsopgørelse, som danner grundlag for beregning af  

 overarbejdsbetaling.
 Stk. 2. Ved henvendelse i spørgsmål, der angår institutionen og  

 medarbejderne, fra en tillidsrepræsentant til institutionens stedlige  

 repræsentant eller til institutionens ledelse ydes løn som anført i  

 stk.1.
 3. De opgaver, som tillidsrepræsentanten typisk skal løse, fremgår  

 af aftalens § 3 og bemærkningerne til aftalens § 7. Opgaverne ændrer sig i  

 takt med, at der aftales nye opgaver, som skal løses decentralt.
 Det er hovedsynspunktet, at udførelsen af hvervet som tillidsrepræsentant  

 ikke må medføre, at tillidsrepræsentanten stilles lønmæssigt anderledes end,  

 hvis vedkommende havde udført sit sædvanlige arbejde.
Tillidsrepræsentantens løn er derfor som udgangspunkt den skalatrinsløn,  

 løntrinsløn eller anden fast løn, som vedkommende oppebærer efter  

 vedkommendes normale lønindplacering i følge organisationsaftale eller  

 overenskomst.
Det har ingen betydning om lønnen udbetales som time-,  

 14-dages- eller månedsløn.
Herudover kan tillidsrepræsentanten efter omstændighederne også have krav  

 på udbetaling af andre løndele og ydelser.
Fire hovedgrupper kan give  

 anledning til fortolkningsproblemer.
 Det drejer sig om for det første arbejdstidsbestemte tillæg, for det andet  

 arbejdsbestemte tillæg, for det tredje løn under deltagelse i  

 resultat-lønssystemer, og for det fjerde udgiftsdækkende ydelser.
I.
Arbejdstidsbestemte tillæg Arbejdstidsbestemte tillæg udbetales til tillidsrepræsentanten ved  

 udførelse af tillidsrepræsentantarbejde på ubekvemme tidspunkter, hvor der  

 henhold til (fælles)overenskomst eller organisationsaftale udbetales  

 arbejdstidsbestemte tillæg.
 Det gælder dels, hvor tillidsrepræsentantarbejdet udføres i forbindelse  

 med tillidsrepræsentantens sædvanlige tjeneste, dels hvor  

 tillidsrepræsentanten tilkaldes til udførelse af tillidsrepræsentantarbejde  

 uden forbindelse med den pågældende sædvanlige arbejdstid.
 I de situationer, hvor en tillidsrepræsentants sædvanlige tjeneste på  

 ubekvemme tidspunkter omlægges på grund af den pågældendes varetagelse af  

 opgaver som tillidsrepræsentant, tilkommer der ikke tillidsrepræsentanten  

 godtgørelse for mistede arbejdstidsbestemte tillæg.
II.
Arbejdsbestemte tillæg Arbejdsbestemte tillæg kan opdeles i to grupper:
 1. tillæg, der udbetales månedsvis.
 2. tillæg, der udbetales pr. time eller styk.
 Begge former for tillæg skal ydes under udførelsen af  

 tillidsrepræsentantarbejde.
 Forudsætningen for at sådanne tillæg skal ydes under udførelsen af  

 tillidsrepræsentantarbejde er, at det i følge (fælles)overenskomst,  

 organisationsaftale, tjenesteliste, arbejdsplaner eller anden aftale fremgår,  

 at vedkommende under udførelse af sin normale tjeneste udfører arbejde, som  

 ville have udløst sådanne tillæg for det tidsrum, hvor vedkommende nu i  

 stedet udfører tillidsrepræsentantarbejde.
 Princippet er altså, at man på forhånd skal vide om tillægget ville  

 blive ydet, hvis tillidsrepræsentanten havde udført sin normale tjeneste.
 I de tilfælde hvor sådant arbejde, som udløser arbejdsbestemte tillæg,  

 ikke er lagt fast i (fælles)overenskomst, organisationsaftale, tjenesteliste,  

 arbejdsplaner eller anden aftale, skal sådanne tillæg ikke ydes under  

 udførelsen af tillidsrepræsentantarbejde.
III.
Tillidsrepræsentanters deltagelse i  

 resultatlønsprojekter Ved overenskomstforhandlingerne i 1993 blev der indgået en rammeaftale om  

 effektivisering og udvikling, som blandt andet gør det muligt at indgå lokale  

 aftaler om resultatløn.
Herudover giver visse overenskomster og  

 organisationsaftaler mulighed for at aftale akkord- eller bonusløn.
Som resultatløn betragtes f.eks akkordløn, bonusløn og andre  

 produktionsfremmende lønsystemer.
Resultatløn kan også omfatte løndele, der  

 opnås som følge af forbedret service eller mindre materialeforbrug og lign.
 Tillidsrepræsentanter skal ikke stilles anderledes end andre deltagere i  

 et resultatlønsprojekt ved udlodningen af et eventuelt »overskud«  

 for de timer, hvor vedkommende udfører tillidsrepræsentantarbejde.
 Tillidsrepræsentanter, der deltager i resultatlønsprojekter, skal derfor  

 for timer, hvor der er udført tillidsrepræsentantarbejde, have udbetalt et  

 beløb, der svarer til de andele af resultatlønnen, den pågældende ville have  

 optjent, hvis den pågældende havde udført sit normale arbejde.
 For at tillidsrepræsentantarbejdet ikke skal påvirke resultatlønnen  

 negativt, skal man undlade at medregne de timer, hvor der er udført  

 tillidsrepræsentantarbejde ved resultatopgørelsen.
Tillidsrepræsentanten skal efterfølgende have udbetalt tilsvarende  

 »overskud« for de timer, under deltagelse i projektet, hvor der er  

 udført tillidsrepræsentantarbejde.
Under normale omstændigheder vil  

 tillidsrepræsentantarbejde kun påvirke resultatet i begrænset omfang, da de  

 timer, som anvendes til tillidsrepræsentantarbejde, som regel kun udgør en  

 lille del af det samlede antal løntimer.
IV.
Udgiftdækkende ydelser Udførelsen af tillidsrepræsentantarbejde skal ikke i sig selv  

  medføre, at vedkommende stilles anderledes end andre ansatte.
 Under udførelsen af tillidsrepræsentantarbejde oppebærer  

 tillidsrepræsentanten udgiftsdækkende ydelser efter gældende regler for  

 godtgørelse af merudgifter i forbindelse med udførelse af den sædvanlige  

 tjeneste.
 Når en tillidsrepræsentant er fraværende fra sin sædvanlige tjeneste på  

 grund af udførelsen af tillidsrepræsentantarbejde, tilkommer der ikke  

 tillidsrepræsentanten godtgørelse for tab af udgiftdækkende ydelser, som den  

 pågældende ville have modtaget under udførelsen af sin sædvanlige tjeneste.
 Cirkulæret har virkning fra 1. april 1994.
 Finansministeriet, den 27. oktober 1994.
 P.M.V.
 E.B.
