Tillægsbetænkning afgivet af Transportudvalget den 26. april 2012 Tillægsbetænkning over Forslag til lov om Aarhus Letbane [af transportministeren (Henrik Dam Kristensen)] 1. Ændringsforslag Der er stillet 2 ændringsforslag til lovforslaget.
Transportministeren har stillet ændringsforslag nr. 1, og Enhedslistens medlemmer af udvalget har stillet ændringsforslag nr. 2.
2. Udvalgsarbejdet Lovforslaget blev fremsat den 25. januar 2012 og var til 1. behandling den 2. februar 2012. Lovforslaget blev efter 1. behandling henvist til behandling i Transportudvalget.
Udvalget afgav betænkning den 22. marts 2012. Lovforslaget var til 2. behandling den 27. marts 2012, hvorefter det blev henvist til fornyet behandling i Transportudvalget.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 2 møder.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Frantz Fischer, Aarhus N og Mogens Friis, Kongens Lyngby.
 Transportministeren har over for udvalget kommenteret de skriftlige henvendelser til udvalget.
Spørgsmål Udvalget har under den fornyede behandling af lovforslaget stillet 3 spørgsmål til transportministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslaget til vedtagelse med det af transportministeren stillede ændringsforslag.
 Et mindretal i udvalget (EL) indstiller lovforslaget til vedtagelse med det af Enhedslisten stillede ændringsforslag.
Det er Enhedslistens medlemmer af udvalgets opfattelse, at transportministerens ændringsforslag åbner op for en uhensigtsmæssig aflønningsform i Aarhus Letbane I/S's bestyrelse, da det efter Enhedslistens opfattelse ikke er ønskværdigt, at offentligt udpegede bestyrelsesmedlemmer fra offentlige organisationer modtager et honorar for bestyrelsesarbejde, der ligger ud over deres almindelige lønvilkår.
Derfor foreslår Enhedslisten, at honorarerne i forbindelse med bestyrelsesarbejdet udbetales med udgangspunkt i dokumenteret tabt arbejdsfortjeneste.
 Inuit Ataqatigiit, Siumut, Sambandsflokkurin og Javnaðarflokkurin var tidspunktet for tillægsbetænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i tillægsbetænkningen.
 En oversigt over Folketingets sammensætning er optrykt i tillægsbetænkningen.
4. Ændringsforslag med bemærkninger Ændringsforslag Til § 5 Af transportministeren, tiltrådt af et flertal (udvalget med undtagelse af EL):
 1) Som stk. 6 indsættes:
»Stk. 6. Aarhus Kommune, transportministeren, Region Midtjylland og trafikselskabet i Region Midtjylland fastsætter hver især størrelsen på honoraret for de bestyrelsesmedlemmer og suppleanter, som de udpeger, jf. stk. 2, og afholder udgifterne til honorarerne.« [Sikring af, at de enkelte interessenter og trafikselskabet i Region Midtjylland selv bestemmer størrelsen af honoraret for deres bestyrelsesmedlemmer og suppleanter] Af et mindretal (EL):
 2) Som stk. 6 indsættes:
»Stk. 6. Interessenterne i Aarhus Letbane I/S afholder hver især udgifterne til honorarer for de bestyrelsesmedlemmer og suppleanter, som de udpeger.
Honorarernes størrelse kan maksimalt udgøre dokumenteret tabt arbejdsfortjeneste.« [Størrelsen på bestyrelsesmedlemmers og suppleanters honorarer baseres på dokumenteret tabt arbejdsfortjeneste] Bemærkninger Til nr. 1 Ændringen er begrundet i et ønske fra de enkelte interessenter om, at de hver især selv ønsker at bestemme størrelsen af deres respektive bestyrelsesmedlemmers honorarer.
Det betyder, at bestyrelsesmedlemmerne i Aarhus Letbane I/S ikke nødvendigvis vil blive honoreret på samme niveau.
 Det foreslås endvidere, at Aarhus Kommune, transportministeren, Region Midtjylland og trafikselskabet i Region Midtjylland hver især afholder udgifterne til honorarerne.
 Indsættelsen af det foreslåede stk. 6 medfører, at den nuværende passus i bemærkningerne til stk. 2 om bestyrelsesmedlemmernes honorarer, ikke længere er relevant.
Til nr. 2 Med ændringsforslaget ønsker Enhedslisten at sikre en regulering af udgifterne til honorarer i forbindelse med bestyrelsesarbejdet med udgangspunkt i dokumenteret tabt arbejdsfortjeneste.
Benny Engelbrecht (S) fmd.
Karin Gaardsted (S) Magnus Heunicke (S) Mette Reissmann (S) Orla Hav (S) Rasmus Prehn (S) Torben Hansen (S) Andreas Steenberg (RV) Rasmus Helveg Petersen (RV) Lone Loklindt (RV) Jesper Petersen (SF) Anne Baastrup (SF) Henning Hyllested (EL) Per Clausen (EL) Lars Dohn (EL) Thomas Danielsen (V) Martin Geertsen (V) Flemming Damgaard Larsen (V) nfmd.
Lars Christian Lilleholt (V) Kristian Pihl Lorentzen (V) Karsten Nonbo (V) Hans Christian Schmidt (V) Kim Christiansen (DF) Morten Marinus (DF) Jørn Dohrmann (DF) Leif Mikkelsen (LA) Villum Christensen (LA) Lars Barfoed (KF) Tom Behnke (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
