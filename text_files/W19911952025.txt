 Kommunen havde ikke været berettiget til at inddrage hjælpen til  

 telefonabonnement for to enlige folkepensionister.
 Ankestyrelsen fandt, at ansøgerne ud fra en vurdering af de  

 helbredsmæssige og sociale forhold fortsat opfyldte tildelingskriteriene for  

 støtte, når denne medvirker til længere forbliven i eget hjem.
 Ankestyrelsen fandt derimod kommunen berettiget til at inddrage  

 hjælpen til telefonabonnementet for et folkepensionistægtepar.
 Ankestyrelsen lagde vægt på, at hjælpen oprindelig var blevet bevilget  

 efter et særligt, nu ophævet kriterium om alvorlig synsnedsættelse, og at  

 helbredsmæssige og sociale forhold ikke i øvrigt talte for bevilling.
 1. J. nr. 13189-91 og 11937-91.
 SAGSFREMSTILLING:
I den ene sag (J.nr. 13189-91) havde en enlig kvinde K i 1982 fået  

 bevilget hjælp til betaling af telefonabonnement.
Kommunen bragte hjælpen til  

 ophør med udgangen af marts 1991 under henvisning til kommunens pressede  

 økonomiske situation.
Kommunen tog udgangspunkt i, at telefoner nu må anses  

 for at være et almindeligt forbrugsgode, hvortil der kun under ganske særlige  

 omstændigheder kan ydes hjælp efter hjælpemiddelreglerne.
K, der var 82 år,  

 var bl.a. gangbesværet efter en rygoperation.
Kommunen lagde afgørende vægt  

 på, at K ikke havde akut behov for tilkaldelse af læge eller anden hjælp.
I den anden sag (J.nr. 11937-91) havde en enlig kvinde P i mere end 10 år  

 modtaget hjælp til betaling af telefonabonnement.
Kommunen bragte hjælpen til  

 ophør med samme begrundelse som i den forrige sag.
K, der var 73 år, var  

 bl.a. gangbesværet efter polio og kom kun på gaden med ledsager.
 AFGØRELSE:
 Ankestyrelsen fandt, i begge sager, at pensionisterne efter en samlet  

 vurdering af de helbredsmæssige og sociale forhold fortsat opfyldte  

 betingelserne for at få hjælp til betaling af telefonabonnement.
 Ankestyrelsen lagde vægt på, at sagen ikke blot skulle vurderes efter §  

 18, stk. 1, om tilfælde, hvor der er brug for hurtig tilkaldelse af læge  

 eller anden hjælp, men også efter § 18, stk. 2, hvorefter der kan ydes hjælp  

 til telefon, hvis en sådan ydelse ud fra en samlet vurdering af de  

 helbredsmæssig og sociale forhold i væsentlig grad vil lette den daglige  

 tilværelse i hjemmet og medvirke til en længere forbliven i eget hjem.
 Ankestyrelsen fandt, at det med de nuværende regler fortsat er behovet for  

 telefon, der er afgørende, uanset, at en telefon nu må anses for at være et  

 almindeligt forbrugsgode.
 Ankestyrelsen ændrede således kommunens afgørelser.
 2. J. nr. 14442-91.
 SAGSFREMSTILLING:
Et ægtepar havde i 1987 fået bevilget hjælp til betaling af  

 telefonabonnement på grund af manden M's stærkt nedsatte syn.
Kommunen bragte  

 hjælpen til ophør pr. 1. april 1991 med samme begrundelse som i de forrige  

 sager.
M, der var 70 år, var næsten blind og kunne ikke færdes uden ledsager.  

 Hustruen, H, der var 69 år, havde sukkersyge og slidgigt.
 AFGØRELSE:
 Ankestyrelsen fandt ikke, at M opfyldte betingelserne for fortsat at få  

 hjælp til betaling af telefonabonnement.
 Ankestyrelsen lagde bl. a. vægt på, at personer med alvorlig  

 synsnedsættelse ikke er nævnt som umiddelbart berettiget til hjælp til  

 telefon i den gældende hjælpemiddelbekendtgørelse, således som det var  

 tilfældet da M fik bevilget hjælpen, og at M iøvrigt ikke havde  

 helbredsmæssige problemer, der kunne begrunde fortsat bevilling.
 Ankestyrelsen tiltrådte således kommunens afgørelse.
