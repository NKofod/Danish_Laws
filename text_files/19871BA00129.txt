Nr BSF 129 Forslag til folketingsbeslutning om indførelse af pointsystem ved kørekort Fremsat af Behnke (FP) Pia Kjærsgaard (FP) Kirsten Madsen (FP) Jane Oksen  

 (FP) Poulsgaard (FP) den 25. februar 1988 Folketinget opfordrer regeringen til hurtigst muligt at fremsætte de nødvendige lovforslag til ændring af gældende færdselslov, således at der kan indføres et pointsystem ved kørekort.
 Lovforslagene skal udarbejdes efter følgende retningslinjer:
1. Kørekort til alle motorkøretøjer bliver omfattet af lovændringerne.
2. Der indføres et pointsystem, således at overtrædelse af færdselsloven medfører en tildeling af point ud over den bøde/straf som overtrædelsen i øvrigt medfører.
3. Pointsystemet indrettes således, at maksimumpoint gives for færdselsforseelser, der i øvrigt medfører frakendelse af kørekort.
Minimumpoint gives for færdselsforseelser, der i dag idømmes den mildeste straf.
Dog således at parkeringsafgift ikke medtages på pointskalaen.
4. Pointskalaen laves ud fra maksimum og minimum omtalt under punkt 3, og således at den er let overskuelig og uden tvivlsmuligheder.
Alle nuværende muligheder for tildeling af bøde/straf for færdselsovertrædelser bliver herefter afmålt et pointantal.
5. Ved registrering hos politi af en færdselsovertrædelse bliver der i politiets almindelige register over kørekort opskrevet det pointantal, som den aktuelle forseelse medfører.
Når der på det pågældende kørekortnummer er opsummeret point svarende til maksimum, frakendes kørekortet, og der kræves aflæggelse af ny køreprøve for at få nedskrevet pointsummen til 0. Ved dom kan fastsættes, at der skal hengå en nærmere bestemt periode før sådan ny køreprøve kan aflægges.
6. En person, der har kørekort til flere motorkøretøjer (personbil og motorcykel), har kun een pointsum.
Uanset i/på hvilket køretøj færdselsforseelsen foretages, vil der blive tillagt point på den fælles pointsum.
7. Færdselsforseelser, der foretages gående, på cykel eller til hest, medfører ikke tildeling af point.
Derimod er knallertkørsel omfattet af pointsystemet.
Bemærkninger til forslaget Debatten om, hvorledes det er muligt at nedbringe antallet af færdselsuheld i Danmark, er igen blevet aktuel.
I den forbindelse er der blevet fremført et forslag om, at unge mennesker kun skal have deres kørekort på prøve de første år.
Forslagsstillerne mener imidlertid ikke kun, at problemet skyldes unge menneskers færden i trafikken.
Ganske vist fortæller statistikken, at unge mænd i alderen 18 til 25 år er indblandet i flest trafikuheld.
Dertil kan anføres følgende:
- Statistikken fortæller ikke, hvilken trafik-aktivitets-forskel der er mellem ældre og unge.
 - Statistikken fortæller ikke, hvem der i øvrigt var i bilen.
Således er det gennemsnitligt oftest manden, som kører i det tilfælde, hvor begge parter i et par har kørekort.
Ovenstående to eksempler viser, at de unge mænd oftere er ude aktivt i trafikken, og derfor kan det være medvirkende årsag til, at så mange unge mænd er involveret i trafikuheld.
Dette ikke for at frikende de unge mænd, men for at understrege, at en indsats mod dem alene er urimelig.
Specielt set i lyset af, at de i forvejen »straffes« gennem højere forsikringspræmier.
Forslagsstillerne mener derimod, at det foreslåede pointsystem er helt renset for tvivl om alder, køn og andre statistiske faktorer.
Forslaget vil betyde, at alene de personer, som gentagne gange overtræder vore færdselslove, bliver straffet.
 Alle de gode trafikanter bliver ikke ramt.
Systemet kendes fra England og Nordtyskland, hvor der eksisterer ordninger, der har samme formål og virkemidler som dette.
