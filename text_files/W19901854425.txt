Et valutalån var godkendt optaget til erhvervsmæssige formål.
Lånet  

 var flere gange omlagt til andre valutaer, og der var ikke betalt afdrag  

 herpå.
Tab på valutaterminshandler - påstået indgået til sikring af  

 valutalånet - blev ikke anset fradragsberettigede, men for omfattet af  

 statsskattelovens § 4 f, idet de var indgået i andre valutaer end lånet og  

 ikke anvendt til sikring af kursen ved omlægningerne eller ved afdrag på  

 lånet.
 A klagede for indkomstårene 1984 og 1986 over, at de stedlige  

 skattemyndigheder ikke havde godkendt, at han ved indkomstopgørelserne havde  

 foretaget fradrag for tab ved valutaterminsforretninger med henholdsvis  

 143.974 kr. og 22.307 kr.
 Det var oplyst, at klagerens fader ultimo januar 1984 havde hjemtaget et  

 valutalån på 220.000 Sfr., der umiddelbart efter var overtaget af klageren.
Udlandslånet var i overensstemmelse med de dagældende valutabestemmelser 5  

 årigt, men var i 1985 omlagt til hollandske gylden og igen i 1986 til DM.
Der  

 var ikke betalt afdrag på lånet, og kurstabene ved disse omlægninger var ikke  

 fratrukket ved indkomstopgørelserne.
Udlandslånet var optaget i forbindelse  

 med køb af ejerlejligheder, der blev anvendt til udlejning.
 I 1984 havde klageren indgået 5 valutaterminsforretninger med kort løbetid  

 i forskellige valutaer med et nettotab på 143.974 kr. og i 1986 2  

 valutaterminsforretninger med et nettotab på 22.307 kr.
Klagerens revisor nedlagde påstand om godkendelse af fradrag for de  

 selvangivne tab på valutaterminsforretningerne, idet disse var indgået med  

 henblik på kurssikring af erhvervsmæssig gæld.
Klagerens revisor anførte til  

 støtte herfor, at valutaterminsforretningerne var indgået for at sikre  

 valutalånet, hvis erhvervsmæssige tilknytning var ubestridt, og at de enkelte  

 terminsforretninger uanset valuta beløbsmæssigt svarede til lånets hovedstol  

 i Sfr.
 De stedlige skattemyndigheder havde ikke godkendt fradrag for nettotabet  

 på valutaterminsforretningerne, idet disse var anset for indgået uden  

 tilknytning til virksomhedens erhvervsmæssige interesser.  

 Valutaterminsforretningerne var derfor betragtet som væddemålskontrakter, jf.  

 statsskattelovens § 4 f.
 Efter det oplyste - herunder at terminsforretningerne var indgået i andre  

 valutaer end den, lånet var optaget i, og ikke var anvendt til sikringen af  

 kursforholdene på omlægningstidspunkterne eller i forbindelse med betaling af  

 afdrag på lånet i de omhandlede år - måtte Landsskatteretten være enig med de  

 stedlige skattemyndigheder i, at de indgåede valutaterminsforretninger ikke  

 direkte havde haft relation til klagerens erhvervsmæssige udlandslån og dets  

 afvikling.
 Valutaterminsforretningerne fandtes således omfattet af statsskattelovens  

 § 4 f, hvorfor de opståede tab ikke ville være fradragsberettigede for  

 klageren.
 De påklagede ansættelser blev herefter stadfæstet.
 LV 1989, E 5.3.7.
