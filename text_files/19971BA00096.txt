Nr BSF 96 Forslag til folketingsbeslutning om Danmarks ratifikation af Europarådets  

 konvention af 4. april 1997 om beskyttelse af menneskerettigheder og  

 menneskelig værdighed i forbindelse med anvendelse af biologi og  

 lægevidenskab: Konvention om menneskerettigheder og biomedicin Fremsat af sundhedsministeren (Birte Weiss) den 14. januar 1998 Folketinget meddeler sit samtykke til, at Danmark ratificerer Europarådets  

 konvention om menneskerettigheder og biomedicin, som Danmark undertegnede i  

 Oviedo, Spanien, den 4. april 1997.
Indholdsfortegnelse Konvention om menneskerettigheder og biomedicin Bemærkninger:
1. Konventionens forhistorie 2. Danmarks ratifikation 3. Konventionens indhold oversættelse KONVENTION OM BESKYTTELSE AF MENNESKERETTIGHEDER OG MENNESKELIG  

 VÆRDIGHED I FORBINDELSE MED ANVENDELSE AF BIOLOGI OG LÆGEVIDENSKAB:
KONVENTION OM MENNESKERETTIGHEDER OG BIOMEDICIN Oviedo, den 4. april 1997 PRÆAMBEL Europarådets medlemsstater, de øvrige stater og det Europæiske Fællesskab,  

 som har underskrevet nærværende konvention, er under henvisning til Verdenserklæringen om Menneskerettigheder, som blev  

 proklameret af De Forenede Nationers generalforsamling den 10. december 1948, under henvisning til Konventionen til beskyttelse af menneskerettigheder  

 og grundlæggende frihedsrettigheder af 4. november 1950, med baggrund i Konventionen om Den europæiske Socialpagt af 18. oktober  

 1961, med baggrund i den Internationale Konvention om borgerlige og politiske  

 rettigheder og den internationale konvention om økonomiske, sociale og  

 kulturelle rettigheder af 16. december 1966, med baggrund i den Europæiske konvention om beskyttelse af det enkelte  

 menneske i forbindelse med elektronisk databehandling af personoplysninger af  

 28. januar 1981, og med baggrund i FN-konventionen om Barnets Rettigheder af 20. november  

 1989, under henvisning til, at Europarådets formål er at tilvejebringe en større  

 enhed mellem dets medlemmer, og at en af måderne at opnå dette mål er at  

 opretholde og udvikle menneskerettighederne og de grundlæggende friheder, i erkendelse af den hurtige udvikling inden for biologi og lægevidenskab, overbevist om nødvendigheden af at respektere mennesket både som  

 enkeltperson og som medlem af den menneskelige art og i anerkendelse af  

 vigtigheden af at sikre den menneskelige værdighed, i erkendelse af, at misbrug af biologi og lægevidenskab kan føre til  

 handlinger, der kan bringe den menneskelige værdighed i fare, som bekræftelse på, at fremskridt inden for biologi og lægevidenskab bør  

 anvendes til gavn for nuværende og kommende generationer, i anerkendelse af behovet for internationalt samarbejde for at sikre, at  

 hele menneskeheden kan nyde godt af fordelene ved biologi og lægevidenskab, i anerkendelse af vigtigheden af at fremme en offentlig debat om de  

 spørgsmål, der rejser sig i forbindelse med anvendelsen af biologi og  

 lægevidenskab, og af de svar, der gives på disse spørgsmål, ud fra et ønske om at påminde alle medlemmer af samfundet om deres  

 rettigheder og forpligtelser, under hensyntagen til det arbejde, Den Parlamentariske Forsamling har  

 udført på dette område, herunder Rekommandation 1160 (1991) om udarbejdelse  

 af en konvention om bioetik, ud fra en beslutning om at foretage sådanne foranstaltninger, som er  

 nødvendige for at beskytte den menneskelige værdighed og det enkelte  

 menneskes grundlæggende rettigheder i forbindelse med anvendelsen af biologi  

 og lægevidenskab blevet enige om følgende:
Kapitel 1 Generelle bestemmelser Artikel 1 - Formål og mål Parterne i denne konvention skal beskytte alle menneskers værdighed og  

 identitet, og uden forskelsbehandling garantere alle respekt for deres  

 integritet samt andre rettigheder og grundlæggende frihedsrettigheder i  

 forbindelse med anvendelsen af biologi og lægevidenskab.
 Alle parter skal træffe nødvendige foranstaltninger i deres egen  

 lovgivning med henblik på at lade bestemmelserne i nærværende konvention få  

 gyldighed.
Artikel 2 - Menneskets forrang Menneskets interesser og velfærd skal have forrang frem for interesser,  

 der alene vedrører samfundet og videnskaben.
Artikel 3 - Lige adgang til sundhedsmæssige ydelser Parterne skal tage passende forholdsregler med henblik på inden for deres  

 egen jurisdiktion at skabe lige adgang til sundhedsmæssige ydelser af en  

 passende kvalitet under hensyntagen til sundhedsmæssige behov og de til  

 rådighed værende ressourcer.
Artikel 4 - Faglige standarder Enhver sundhedsmæssig intervention, herunder forskning, skal foretages i  

 overensstemmelse med gældende faglige forpligtelser og standarder.
Kapitel II Samtykke Artikel 5 - Generel regel Ingen intervention må foretages på sundhedsområdet uden den berørte  

 persons frie og informerede samtykke.
 Denne person skal forud for enhver intervention have modtaget relevante  

 oplysninger med hensyn til formålet og arten af interventionen samt med  

 hensyn til de deraf følgende konsekvenser og risici.
 Den pågældende person kan til enhver tid frit trække sit samtykke tilbage.
Artikel 6 - Beskyttelse af personer, der mangler evnen til at give  

 samtykke 1. I overensstemmelse med artikel 17 og 20 nedenfor må en intervention kun  

 foretages på en person, der mangler evnen til at give samtykke, hvis det er  

 direkte til fordel for denne person.
 2. I tilfælde, hvor en mindreårig ifølge loven ikke kan give samtykke til  

 en intervention, kan interventionen kun foretages med bemyndigelse fra en  

 repræsentant for denne person eller en myndighed eller person eller organ  

 foreskrevet ved lov.
 Den mindreåriges synspunkt skal betragtes som en stadig mere afgørende  

 faktor jo ældre og mere moden vedkommende er.
 3. I tilfælde, hvor en voksen person på grund af sindslidelse, sygdom  

 eller af tilsvarende grunde ifølge loven ikke kan give samtykke til en  

 intervention, kan interventionen kun foretages med bemyndigelse fra en  

 repræsentant for denne person eller en myndighed eller person eller organ  

 foreskrevet ved lov.
 Den pågældende person skal så vidt muligt involveres i samtykkeproceduren.
 4. Den repræsentant, myndighed, person eller det organ, der er nævnt i  

 stk. 2 og 3 ovenfor, skal på samme betingelser modtage de oplysninger, der  

 henvises til i artikel 5.
 5. Den bemyndigelse, der henvises til i stk. 2 og 3 ovenfor, kan til  

 enhver tid tilbagekaldes, hvis det er i den pågældende persons bedste  

 interesse.
Artikel 7 - Beskyttelse af sindslidende personer Patienter, der er sindslidende i alvorlig grad, kan, uden deres samtykke  

 er indhentet og i overensstemmelse med de beskyttende regler, der er fastlagt  

 ved lov, inklusive procedurer for tilsyn, kontrol og efterprøvelse,  

 underkastes en intervention, der har til formål at behandle deres  

 sindslidelse, såfremt der er risiko for alvorlig skade på deres helbred,  

 såfremt en sådan behandling ikke foretages.
Artikel 8 - Nødsituationer Når det nødvendige samtykke ikke kan opnås i nødsituationer, kan enhver  

 lægeligt nødvendig intervention foretages øjeblikkeligt ud fra et hensyn til  

 den pågældende persons helbred.
Artikel 9 - Tidligere udtrykte ønsker Der skal tages hensyn til tidligere ønsker vedrørende en lægelig  

 intervention udtrykt af en patient, som på interventionstidspunktet ikke er i  

 stand til at udtrykke sine ønsker.
Kapitel III Privatlivet og adgang til oplysninger Artikel 10 - Privatlivet og adgang til oplysninger 1. Enhver har ret til respekt for sit privatliv i relation til oplysninger  

 om hans eller hendes sundhedstilstand.
2. Enhver er berettiget til at kende alle oplysninger, som er indsamlet om  

 hans eller hendes helbred.
Imidlertid skal enkeltpersoners ønske om ikke at  

 få kendskab til sådanne oplysninger respekteres.
 3. I særtilfælde kan der indføres lovmæssige begrænsninger i udøvelsen af  

 de rettigheder, der er angivet i stk. 2, såfremt dette er i patientens  

 interesse.
Kapitel IV Den menneskelige arvemasse Artikel 11 - Ligebehandling Enhver form for forskelsbehandling mod en person med begrundelse i dennes  

 genetiske arv er forbudt.
Artikel 12 - Prædiktive genetiske tests Tests, som kan forudsige genetiske sygdomme, eller som enten kan  

 identificere personen som bærer af et gen, der er ansvarlig for en sygdom,  

 eller afdække en genetisk prædisposition eller modtagelighed for en sygdom,  

 må kun udføres af helbredsmæssige grunde eller i forbindelse med forskning  

 med et sundhedsmæssigt formål og under forudsætning af passende genetisk  

 rådgivning.
Artikel 13 - Intervention i den menneskelige arvemasse Intervention i den menneskelige arvemasse er kun tilladt i forbindelse med  

 forebyggelsesmæssige, behandlingsmæssige eller undersøgelsesmæssige formål,  

 og kun så længe målet ikke er at ændre efterkommeres arveegenskaber.
Artikel 14 - Ikke-udvælgelse af køn Det er ikke tilladt at benytte teknikker til kunstig befrugtning med  

 henblik på at vælge et barns køn bortset fra tilfælde, hvor alvorlige  

 arvelige kønsbundne sygdomme skal undgås.
Kapitel V Videnskabelig forskning Artikel 15 - Generel bestemmelse Videnskabelig biologisk og medicinsk forskning kan udføres frit i  

 overensstemmelse med nærværende konvention og andre lovbestemmelser, der  

 sikrer beskyttelsen af mennesket.
Artikel 16 - Beskyttelse af personer, der er genstand for  

 forskning Forskning på personer kan kun finde sted, hvis alle følgende betingelser  

 er opfyldt:
i der er ikke noget alternativ af tilsvarende effektivitet til forskning  

 på mennesker, ii den risiko, en person udsættes for, er ikke ude af proportion til de  

 mulige fordele af forskningen, iii forskningsprojektet er godkendt af den kompetente myndighed efter  

 uvildig undersøgelse af de videnskabelige fordele, inklusive vurdering af  

 betydningen af målet med forskningen og tværfaglig gennemgang af det etisk  

 acceptable ved forskningen, iv de personer, der er underkastet forskning, er blevet underrettet om  

 deres rettigheder og de sikkerhedsforanstaltninger, der til deres beskyttelse  

 er foreskrevet ved lov, v det krævede samtykke i medfør af artikel 5 er udtrykkeligt og specifikt  

 og er dokumenteret.
Et sådant samtykke kan til enhver tid frit tilbagekaldes.
Artikel 17 - Beskyttelse af personer, der er ude af stand til at give  

 samtykke til forskning 1. Forskning på en person uden evne til at samtykke i medfør af artikel 5  

 må kun foretages, såfremt alle nedenstående betingelser er opfyldt:
i betingelserne i medfør af artikel 16, nr. i til iv er opfyldt, ii resultatet af forskningen indebærer mulighed for at frembringe reelle  

 og direkte fordele for den pågældende persons helbred, iii forskning af sammenlignelig effektivitet kan ikke udføres på personer,  

 der har evne til at samtykke, iv den nødvendige bemyndigelse i medfør af artikel 6 er givet specifikt og  

 skriftligt, og v den pågældende person har ikke indvendinger.
 2. Undtagelsesvis og i overensstemmelse med den beskyttelse, der er  

 foreskrevet ved lov, hvor forskning ikke har mulighed for at frembringe  

 resultater med direkte fordele for den pågældende persons helbred, kan en  

 sådan forskning tillades i overensstemmelse med betingelserne i medfør af  

 stk. 1, nr. i, iii, iv og v ovenfor og med følgende yderligere betingelser:
i forskningen har til formål gennem væsentlig forbedring af den  

 videnskabelige forståelse af den enkeltes tilstand, sygdom eller forstyrrelse  

 at bidrage til den endelige opnåelse af resultater, der er i stand til at  

 overføre fordele til den pågældende person eller til andre personer i samme  

 aldersklasse eller ramt af den samme sygdom eller forstyrrelse eller med  

 samme tilstand, ii forskningen medfører kun minimal risiko og minimal gene for den  

 pågældende person.
Artikel 18 - Forskning på fostre in vitro 1. Såfremt forskning på fostre in vitro er tilladt ved lov, skal loven  

 sikre tilstrækkelig beskyttelse af fostrene.
 2. Det er ikke tilladt af skabe menneskelige fostre alene med henblik på  

 forskning.
Kapitel VI Fjernelse af organer og væv fra levende donorer med henblik på  

 transplantation Artikel 19 - Generel bestemmelse 1. Fjernelse af organer og væv fra levende donorer med henblik på  

 transplantation må alene finde sted med henblik på behandlingsmæssige fordele  

 for modtageren, og hvis der ikke findes noget passende organ eller væv fra en  

 afdød person, og der ikke findes nogen anden behandlingsmæssig metode af  

 tilsvarende effektivitet.
 2. Det nødvendige samtykke i overensstemmelse med artikel 5 skal være  

 udtrykkeligt afgivet enten skriftligt eller for en officiel instans.
Artikel 20 - Beskyttelse af personer uden evne til at give samtykke  

 til organfjernelse 1. Der må ikke fjernes organer eller væv fra en person, som ikke har evnen  

 til at samtykke i medfør af artikel 5.
 2. Undtagelsesvis og i overensstemmelse med den beskyttelse, der er  

 foreskrevet ved lov, kan der gives tilladelse til fjernelse af regenererende  

 væv fra en person, der ikke har evnen til at samtykke, forudsat følgende  

 betingelser er opfyldt:
i der findes ikke en egnet donor, som har evnen til at samtykke, ii modtageren er bror eller søster til donoren, iii donationen skal skabe mulighed for at redde livet for modtageren, iv bemyndigelsen i overensstemmelse med stk. 2 og 3 i artikel 6 er givet  

 specifikt og skriftligt, i overensstemmelse med loven og med den kompetente  

 myndigheds godkendelse, v den pågældende potentielle donor gør ikke indvendinger.
Kapitel VII Forbud mod økonomisk gevinst og bortskaffelse af dele af  

 menneskekroppen Artikel 21 - Forbud mod økonomisk gevinst Den menneskelige krop og dens bestanddele må ikke som sådan give anledning  

 til økonomisk gevinst.
Artikel 22 - Bortskaffelse af dele fjernet fra menneskekroppen Såfremt en del af et menneskeligt legeme fjernes under en intervention,  

 kan en sådan del kun opbevares og anvendes til andet formål end det, der var  

 årsag til fjernelsen, såfremt dette sker i overensstemmelse med gældende  

 regler om information og samtykke.
Kapitel VIII Krænkelse af konventionens bestemmelser Artikel 23 - Krænkelse af rettigheder og principper Parterne skal tilvejebringe passende juridisk beskyttelse, således at  

 ulovlig krænkelse af de rettigheder og principper, der er fastlagt i  

 nærværende konvention, kan forhindres eller bringes til ophør med kort  

 varsel.
Artikel 24 - Erstatning for ubehørig skade En person, som har lidt ubehørig skade på grund af en intervention, er  

 berettiget til rimelig erstatning i henhold til de regler og procedurer, der  

 er fastsat ved lov.
Artikel 25 - Sanktioner Parterne skal sørge for passende sanktioner i tilfælde af overtrædelse af  

 bestemmelserne i nærværende konvention.
Kapitel IX Forbindelse mellem nærværende konvention og andre bestemmelser Artikel 26 - Begrænsning i udøvelse af rettigheder 1. Der må ikke gælde begrænsninger ved udøvelsen af rettigheder og  

 beskyttende bestemmelser indeholdt i nærværende konvention, med undtagelse af  

 sådanne begrænsninger, der er foreskrevet ved lov og som er krævet i et  

 demokratisk samfund i den offentlige sikkerheds interesse, til forebyggelse  

 af forbrydelse, til beskyttelse af offentlig sundhed eller til beskyttelse af  

 andres rettigheder og frihed.
 2. De begrænsninger, der er indeholdt i medfør af foregående afsnit, må  

 ikke gælde artiklerne 11, 13, 14, 16, 17, 19, 20 og 21.
Artikel 27 - Yderligere beskyttelse Ingen af bestemmelserne i nærværende konvention må fortolkes som  

 begrænsende eller på anden måde påvirkende en parts muligheder for at yde  

 større beskyttelse end den i denne konvention fastlagte i forbindelse med  

 anvendelse af biologi og lægevidenskab.
Kapitel X Offentlig debat Artikel 28 - Offentlig debat Parterne i nærværende konvention skal sørge for, at grundlæggende  

 spørgsmål, der rejser sig i forbindelse med udviklingen inden for biologi og  

 lægevidenskab, bliver underkastet passende offentlig debat, navnlig hvad  

 angår relevante lægelige, sociale, økonomiske, etiske og juridiske  

 virkninger, og at deres eventuelle anvendelse gøres til genstand for passende  

 drøftelse.
Kapitel XI Fortolkning og opfølgning af konventionen Artikel 29 - Fortolkning af konventionen Den Europæiske Menneskerettighedsdomstol kan uden direkte henvisning til  

 nogen specifik retssag, der måtte finde sted, afgive responsa vedrørende  

 juridiske spørgsmål om fortolkningen af nærværende konvention efter anmodning  

 fra:
- en af parternes regering, efter meddelelse til de øvrige underskrivere, - en komite, der er nedsat i medfør af artikel 32, hvis medlemmer er  

 begrænset til repræsentanter for underskriverne af nærværende konvention,  

 efter en beslutning, der er vedtaget med to tredjedele af de afgivne stemmer.
Artikel 30 - Rapporter om konventionens anvendelse Såfremt Europarådets generalsekretær anmoder derom, skal parterne aflevere  

 en redegørelse for, hvordan deres nationale lovgivning sikrer, at  

 konventionens bestemmelser gennemføres effektivt.
Kapitel XII Protokoller Artikel 31 - Protokoller Der kan aftales protokoller i henhold til artikel 32 med henblik på  

 videreudbygning af principperne i denne konvention på særlige områder.
Protokollerne skal være åbne for underskrift af underskriverne til  

 nærværende konvention.
De skal ratificeres, accepteres eller godkendes.  

 Parterne må ikke ratificere, acceptere eller godkende protokoller uden  

 tidligere eller samtidig ratifikation, accept eller godkendelse af  

 konventionen.
Kapitel XIII Ændringer i konventionen Artikel 32 - Ændringer i konventionen 1. De opgaver, der overdrages til »komiteen« i nærværende  

 artikel og i artikel 29, skal udføres af Styringskomiteen for Bioetik (CDBI)  

 eller af en anden komite udpeget af Ministerkomiteen med henblik herpå.
 2. Uden præjudice for de særlige bestemmelser i artikel 29 kan enhver af  

 Europarådets medlemsstater, såvel som hver af underskriverne af nærværende  

 konvention, der ikke er medlem af Europarådet, være repræsenteret og have een  

 stemme i komiteen, når komiteen udfører de opgaver, den er overdraget ved  

 nærværende konvention.
3. Enhver stat, der henvises til i artikel 33, eller som er blevet indbudt  

 til at tiltræde konventionen i overensstemmelse med bestemmelserne i artikel  

 34, og som ikke er underskriver af konventionen, kan repræsenteres i komiteen  

 af en observatør.
Hvis det Europæiske Fællesskab ikke er underskriver, kan  

 det repræsenteres i komiteen ved en observatør.
 4. Med henblik på at overvåge den videnskabelige udvikling skal komiteen  

 mødes for at undersøge nærværende konvention senest fem år fra  

 ikrafttrædelsen og efterfølgende med sådanne mellemrum, som komiteen  

 bestemmer.
 5. Ethvert forslag til ændring af nærværende konvention samt ethvert  

 forslag til en protokol eller en ændring af en protokol, som fremsættes af en  

 af underskriverne, komiteen eller Ministerkomiteen, skal meddeles til  

 Europarådets generalsekretær og fremsendes af denne til Europarådets  

 medlemsstater, til det Europæiske Fællesskab, til samtlige underskrivere og  

 parter samt til enhver stat, der er blevet indbudt til at underskrive  

 nærværende konvention i overensstemmelse med bestemmelserne i artikel 33, og  

 enhver stat, som er indbudt til at tiltræde konventionen i overensstemmelse  

 med bestemmelserne i artikel 34.
6. Komiteen skal tidligst mødes for at drøfte et forslag to måneder efter  

 generalsekretærens fremsendelse af forslaget som angivet i stk. 5. Komiteen  

 skal fremsætte den tekst, der er vedtaget med to tredjedele af de afgivne  

 stemmer, til Ministerkomiteen med henblik på godkendelse.
Efter godkendelse  

 skal teksten fremsendes til underskriverne med henblik på ratifikation,  

 tiltrædelse eller godkendelse.
 7. Enhver ændring skal træde i kraft over for de parter, som har tiltrådt  

 den, den første dag i måneden efter udløbet af et tidsrum på en måned efter  

 den dato, hvor fem underskrivere, herunder mindst fire af Europarådets  

 medlemsstater, over for generalsekretæren har udtrykt deres tiltrædelse af  

 ændringen.
 For enhver part, som senere tiltræder ændringen, skal ændringen træde i  

 kraft den første dag i måneden efter udløbet af et tidsrum på en måned efter  

 den dato, hvor den pågældende part over for generalsekretæren har udtrykt sin  

 tiltrædelse af den.
Kapitel XIV Afsluttende bestemmelser Artikel 33 - Underskrift, ratifikation og ikrafttræden 1. Konventionen er åben for undertegnelse af Europarådets medlemsstater,  

 ikke-medlemsstater som har deltaget i dens udarbejdelse samt det Europæiske  

 Fællesskab.
 2. Konventionen skal ratificeres, tiltrædes eller godkendes.  

 Ratifikations-, tiltrædelses- eller godkendelsesinstrumenter deponeres hos  

 Europarådets generalsekretær.
 3. Konventionen træder i kraft den første dag i måneden efter udløbet af  

 et tidsrum på tre måneder efter den dato, hvor fem stater, herunder mindst  

 fire af Europarådets medlemsstater, har udtrykt deres samtykke til at blive  

 forpligtet af konventionen i overensstemmelse med bestemmelserne i stk. 2 af  

 nærværende artikel.
 4. Med hensyn til enhver underskriver, som efterfølgende udtrykker  

 samtykke til at være forpligtet af konventionen, skal konventionen træde i  

 kraft den første dag i måneden efter udløbet af et tidsrum på tre måneder  

 efter den dato, hvor den pågældende underskrivers ratifikations-,  

 tiltrædelses- eller godkendelsesinstrument deponeres.
Artikel 34 - Ikke-medlemsstater 1. Efter konventionens ikrafttræden kan Europarådets Ministerkomite efter  

 samråd med underskriverne indbyde enhver stat, der ikke er medlem af  

 Europarådet, til at tiltræde konventionen efter en beslutning taget med det  

 flertal, der fastlægges i artikel 20, litra d, i Europarådets vedtægter, samt  

 ved enstemmighed mellem repræsentanterne for de kontraherende stater, som har  

 ret til at være repræsenteret i Ministerkomiteen.
 2. For enhver stat, som tiltræder konventionen, skal den træde i kraft den  

 første dag i måneden efter udløbet af et tidsrum på tre måneder efter den  

 dato, hvor tiltrædelsesinstrumentet deponeres hos Europarådets  

 generalsekretær.
Artikel 35 - Områder 1. Enhver underskriver kan på tidspunktet for undertegnelsen eller ved  

 deponeringen af sit ratifikations-, tiltrædelses- eller  

 godkendelsesinstrument angive, for hvilket område eller hvilke områder  

 konventionen skal gælde.
Alle andre stater kan fremkomme med en lignende  

 erklæring ved deponeringen af deres tiltrædelsesinstrument.
2. Enhver af parterne kan til enhver tid efterfølgende ved erklæring til  

 Europarådets generalsekretær udvide anvendelsen af konventionen til ethvert  

 andet område nærmere angivet i erklæringen og i forbindelse med hvilket den  

 pågældende part er ansvarlig for mellemstatslige relationer, eller på hvis  

 vegne den pågældende part er bemyndiget til at indgå forpligtelser.
I  

 forbindelse med sådanne områder skal konventionen træde i kraft den første  

 dag i måneden efter udløbet af et tidsrum på tre måneder efter datoen for  

 generalsekretærens modtagelse af erklæringen.
3. Enhver erklæring afgivet i henhold til de to ovennævnte stykker kan  

 tilbagetrækkes for ethvert af de områder, der er angivet i erklæringen, ved  

 notifikation til generalsekretæren.
Tilbagetrækningen træder i kraft den  

 første dag i måneden efter udløbet af et tidsrum på tre måneder efter datoen  

 for generalsekretærens modtagelse af notifikationen.
Artikel 36 - Forbehold 1. Enhver stat og det Europæiske Fællesskab kan ved undertegnelsen af  

 nærværende konvention eller ved deponeringen af sit ratifikations-,  

 tiltrædelses eller godkendelsesinstrument tage forbehold med hensyn til en  

 bestemt bestemmelse i konventionen i det omfang, at nogen national  

 regulering, der gælder for dennes område, ikke er i overensstemmelse med  

 bestemmelsen.
Der tillades ikke forbehold af generel art i medfør af  

 nærværende artikel.
 2. Ethvert forbehold i medfør af nærværende artikel skal indeholde en kort  

 erklæring af den relevante regulering.
 3. Enhver part, som udvider anvendelsen af konventionen til et område, som  

 er nævnt i den erklæring, der omhandles af artikel 35, stk. 2, kan tage  

 forbehold vedrørende det pågældende område i overensstemmelse med  

 bestemmelserne i de foregående stykker.
4. Enhver part, som har taget et forbehold som nævnt i nærværende artikel,  

 kan trække det tilbage ved at afgive en erklæring til Europarådets  

 generalsekretær.
Tilbagetrækkelsen træder i kraft den første dag i måneden  

 efter udløbet af et tidsrum på en måned efter datoen for generalsekretærens  

 modtagelse af erklæringen.
Artikel 37 - Opsigelse 1. Enhver af parterne kan til enhver tid opsige konventionen ved at afgive  

 en notifikation til Europarådets generalsekretær.
 2. En sådan opsigelse træder i kraft den første dag i måneden efter  

 udløbet af et tidsrum på tre måneder efter datoen for generalsekretærens  

 modtagelse af notifikationen.
Artikel 38 - Notifikationer Europarådets generalsekretær skal underrette Europarådets medlemsstater,  

 det Europæiske Fællesskab, samtlige underskrivere, enhver anden part eller  

 andre stater, som er blevet indbudt til at tiltræde konventionen, om:
a enhver undertegnelse; b deponeringen af ethvert ratifikations-, godkendelses- eller  

 tiltrædelsesdokument; c enhver dato for denne konventions ikrafttræden i henhold til artikel 33  

 og 34; d enhver ændring eller protokol vedtaget i henhold til artikel 32 samt den  

 dato, hvor den pågældende ændring eller protokol træder i kraft; e enhver erklæring afgivet i henhold til bestemmelserne i artikel 35; f ethvert forbehold og enhver tilbagetrækning af forbehold i henhold til  

 bestemmelserne i artikel 36; g enhver anden handling, notifikation eller meddelelse vedrørende  

 konventionen.
 Til bekræftelse heraf har de nedenstående, som er behørigt befuldmægtiget  

 dertil, undertegnet denne konvention.
Udfærdiget i Oviedo (Asturien) den 4. april 1997 på engelsk og fransk,  

 således at begge tekster har samme gyldighed, i et enkelt eksemplar, som skal  

 opbevares i Europarådets arkiver.
Europarådets generalsekretær skal fremsende  

 bekræftede kopier til enhver af Europarådets medlemsstater, til det  

 Europæiske Fællesskab, til ikke-medlemsstater, som har deltaget i  

 udarbejdelsen af konventionen samt til enhver stat, der er blevet indbudt til  

 at tiltræde konventionen.
Bemærkninger til forslaget 1. Konventionens forhistorie Europarådet har i adskillige år beskæftiget sig med de problemer,  

 menneskeheden står over for som følge af de fremskridt, der gøres inden for  

 lægevidenskab og biologi.
Siden 1978 har Ministerkomiteen således vedtaget en  

 række rekommandationer vedrørende forskellige etiske og juridiske problemer,  

 der har vist sig i takt med udviklingen af den biomedicinske videnskab.
I  

 forbindelse med dette arbejde opstod tanken om at udfærdige en samlet  

 konvention, der fastsætter nogle generelle standarder til beskyttelse af  

 mennesker i forbindelse med biomedicinsk videnskab.
Efter anbefaling fra Den Parlamentariske Forsamling anmodede  

 Ministerkomiteen i 1991 ad hoc-ekspertkomiteen for bioetik (CAHBI) om at  

 udarbejde et udkast til en rammekonvention med generelle principper om  

 bioetik samt tillægsprotokoller om specifikke aspekter.
I 1992 blev CAHBI  

 afløst af Styringskomiteen for Bioetik (CDBI), der fik deltagelse af  

 nationale eksperter fra alle Europarådets medlemslande samt observatører fra  

 enkelte lande uden for Europa og forskellige internationale organisationer,  

 f.eks.
WHO.
Danmark har i komiteen været repræsenteret af  

 Sundhedsministeriet, Det Etiske Råd og Den Centrale Videnskabsetiske Komite.  

 Efter en række halvårlige møder i 1992-1994 fremlagde CDBI-komiteen i juli  

 1994 den første version af konventionsudkastet, der blev underkastet  

 offentlig debat og afleveret til udtalelse i Den Parlamentariske Forsamling.
For Danmarks vedkommende blev konventionsudkastet i efteråret 1994 af  

 Sundhedsministeriet sendt til høring hos en bred kreds af myndigheder,  

 institutioner, organisationer, patientforeninger m.v.
På baggrund af de  

 indkomne høringssvar udarbejdede Sundhedsministeriet i december 1994 et brev  

 til CDBI-komiteen, hvori der blev redegjort for de danske synspunkter samt  

 fremsat forskellige ændringsforslag.
Sundhedsministeriet konkluderede, at den  

 nationale høring har vist, at konventionsudkastet var et godt udgangspunkt  

 for det videre arbejde i CDBI-komiteen.
Ministeriet gav endvidere udtryk for,  

 at en konvention, der regulerer beskyttelsen af menneskerettigheder og  

 menneskelig værdighed i forbindelse med udvikling og anvendelse af biologi og  

 lægevidenskab, vil være af stor betydning for det fremtidige fælles  

 beskyttelsesniveau.
 På grundlag af kommentarerne fra de enkelte medlemslande og en udtalelse  

 fra Den Parlamentariske Forsamling færdiggjorde CDBI-komiteen i juni 1996 et  

 endeligt konventionsudkast, der med visse ændringer foranlediget af Den  

 Parlamentariske Forsamling, blev vedtaget af Ministerkomiteen den 19.  

 november 1996.
 Konventionen blev åbnet for undertegnelse i Oviedo, Spanien, den 4. april  

 1997, hvor den blev undertegnet af 21 af Europarådets medlemslande, herunder  

 af Danmark.
 Konventionen træder i kraft 3 måneder efter at være blevet ratificeret af  

 5 lande, hvoraf mindst 4 lande skal være medlem af Europarådet.
 En følgegruppe nedsat af Sundhedsministeriet med deltagelse af  

 Udenrigsministeriet, Justitsministeriet, Erhvervsministeriet,  

 Arbejdsministeriet, Forskningsministeriet, Sundhedsstyrelsen, Det Etiske Råd  

 og Den Centrale Videnskabsetiske Komite har løbende fulgt processen i  

 Europarådet, idet konventionen indeholder bestemmelser, der hører under andre  

 ministeriers ressort.
2. Danmarks ratifikation Den danske lovgivning om biomedicinsk etik og patientrettigheder tager sit  

 udgangspunkt i, at der må skabes nogle rammer inden for hvilke, der kan ske  

 en vurdering af spørgsmål om biomedicinsk etik.
Disse rammer fastlægges ud  

 fra et hovedprincip om selvbestemmelse for det enkelte menneske.
Behandling  

 og forsøg, der involverer mennesker, må derfor kun finde sted ud fra  

 princippet om informeret samtykke.
På den baggrund har Danmark under udarbejdelsen af konventionen haft den  

 grundholdning, at formålet med konventionen er at fastlægge hovedprincipper  

 for, hvordan de etiske hensyn skal tilgodeses i patientbehandlingen og ved  

 biomedicinske forsøg.
Den endelige konventionstekst tager i høj grad hensyn  

 hertil, idet den fastsætter nogle grundlæggende rettigheder på  

 sundhedsområdet.
Disse hovedprincipper har karakter af en fælles kerne af  

 minimumsstandarder, som hvert land skal opfylde, samtidig med, at landene i  

 national lovgivning og praksis kan yde en større beskyttelse af individet end  

 konventionen kræver.
Derved tilgodeses også de enkelte landes nationale  

 behov, kultur, traditioner m.v.
Konventionen tilstræber derimod ikke at  

 detailregulere alle situationer, der kan opstå i forbindelse med  

 patientinformation i tilknytning til biomedicinsk etik.
Danmark har en meget omfattende og detaljeret sundhedslovgivning.
Af  

 danske love og regler, der medvirker til at fremme konventionens formål, kan  

 især nævnes:
- Lægelovens § 6, stk. 2 og 3, om information og samtykke i  

 patientbehandlingen samt Sundhedsstyrelsens cirkulære med præcisering af  

 lovreglerne - Lov om et videnskabsetisk komitesystem og behandling af biomedicinske  

 forskningsprojekter - Lov om kunstig befrugtning i forbindelse med lægelig behandling,  

 diagnostik og forskning m.v.
 - Lov om ligsyn, obduktion og transplantation m.v.
- Lov om aktindsigt i helbredsoplysninger - Lov om brug af helbredsoplysninger m.v. på arbejdsmarkedet - Lov om ændring af lov om forsikringsaftaler og lov om tilsyn med  

 firmapensionskasser (Forbud mod anvendelse af visse helbredsmæssige  

 oplysninger ved tegning m.v. af forsikringer og pensioner).
Det skal endvidere fremhæves, at Den Centrale Videnskabsetiske Komite har  

 vedtaget en række rekommandationer, der har til formål at beskytte personer,  

 der deltager i forsøg.
Rekommandationerne angiver nogle betingelser om f.eks.  

 information og samtykke, som komiteerne kan kræve overholdt, før de giver  

 tilladelse til igangsættelse af det enkelte forskningsprojekt.
Dansk ratifikation af konventionen indebærer en forpligtelse til at  

 indrette dansk lovgivning/administrativ praksis efter konventionens  

 bestemmelser, således at der i den faktiske retsanvendelse ikke handles i  

 strid med konventionens bestemmelser.
I tvivlstilfælde skal danske regler  

 fortolkes på en måde, der bedst bringer dem i overensstemmelse med  

 konventionen.
 Sundhedsministeriet skønner, at dansk ratifikation af konventionen ikke  

 nødvendiggør lovændringer inden for ministeriets ressort, da opfyldelse af  

 konventionen i Danmark antages at kunne ske inden for rammerne af gældende  

 sundhedslovgivning og administrativ praksis, der generelt giver en stærk  

 beskyttelse af patientrettigheder, samt yder en særlig udvidet beskyttelse af  

 personer, der deltager i biomedicinske forsøg.
Sundhedsministeriet finder det dog nødvendigt at tage forbehold for så  

 vidt angår konventionens art. 20, stk. 2, nr. 2. I henhold til denne  

 bestemmelse kan der i særlige situationer gives tilladelse til at overføre  

 regenererbart væv, f.eks. knoglemarv, mellem mindreårige søskende.
Derimod  

 vil det ikke være muligt at overføre regenererbart væv fra et mindreårigt  

 barn til en af forældrene.
Denne begrænsning er ikke i overensstemmelse med  

 praksis i Danmark og visse andre lande, idet der forekommer tilfælde - om end  

 meget sjældent - hvor donation fra barn til forældre ikke kan erstattes af en  

 realistisk eller ligeværdig anden behandlingsmulighed.
I disse tilfælde kan  

 donationen være livsreddende for modtageren.
Der er tale om væv som i løbet  

 af kortere tid gendannes hos barnet, ligesom det er et mindre indgreb uden  

 anden risiko end den med bedøvelsen forbundne.
Hvis denne behandlingsmetode  

 undlades, kan det betyde, at barnet mister sin mor eller far.
Spørgsmålet om dansk ratifikation af konventionen har endvidere været  

 forelagt Udenrigsministeriet, Justitsministeriet, Økonomiministeriet,  

 Arbejdsministeriet og Forskningsministeriet, der har meddelt deres  

 tilslutning hertil.
Dog har Justitsministeriet udtalt, at det efter  

 Justitsministeriets opfattelse kan give anledning til tvivl, om konventionens  

 art. 10 og 26 giver mulighed for fuldstændigt at opretholde den gældende  

 ordning efter den danske registerlovgivning, hvorefter helbredsoplysninger  

 kan undtages fra den registreredes ret til registerindsigt.
Tilsvarende  

 gælder ifølge Justitsministeriet med hensyn til bestemmelsen i  

 offentlighedslovens § 10, nr. 5, hvorefter materiale, der tilvejebringes som  

 grundlag for udarbejdelse af offentlig statistik eller videnskabelige  

 undersøgelser, ikke er undergivet aktindsigt.
Justitsministeriet anbefaler  

 derfor, at der tages forbehold for så vidt angår registreredes indsigtsret  

 efter artikel 10.
 I forbindelse med Danmarks ratifikation af konventionen bør der således  

 afgives en erklæring om, at Danmark i henhold til konventionens art. 36 tager  

 forbehold for så vidt angår registreredes indsigtsret efter artikel 10 og for  

 så vidt angår den særlige bestemmelse om donation i art. 20, stk. 2, nr. 2.
De færøske og grønlandske myndigheder er anmodet om en udtalelse om  

 Danmarks ratifikation.
Der vil i givet fald indtil videre kunne tages  

 forbehold for Færøerne og Grønland i overensstemmelse med konventionens art.  

 35.
Danmarks ratifikation af konventionen sker ved, at regeringen meddeler  

 Europarådets generalsekretær, at ratifikation kan ske med de ovenfor anførte  

 forbehold.
Når konventionen tillige forelægges Folketinget i form af et  

 beslutningsforslag, skyldes det, at konventionen er et vigtigt dokument for  

 Danmarks fremtidige fastlæggelse af regler og praksis på området, og at  

 beslutningsforslagsformen ofte er anvendt ved forelægges af lignende  

 konventioner for Folketinget.
3. Konventionens indhold Konventionen er den første internationale traktat, der fastsætter  

 generelle principper og regler til beskyttelse af mennesker i forbindelse med  

 udviklingen inden for biomedicinsk videnskab.
Det overordnede formål er at  

 beskytte det enkelte menneske mod misbrug ved behandling og forskning, og  

 konventionen kan derfor betragtes som et fundament for patientrettigheder i  

 Europa.
 Ud fra et princip om, at menneskets interesser og velfærd skal have  

 forrang frem for interesser, der alene vedrører samfundet og videnskaben,  

 indeholder konventionen bestemmelser vedrørende bl.a.:
- Lige adgang til sundhedsmæssige ydelser - Krav om informeret samtykke i patientbehandlingen - Beskyttelse af mindreårige og voksne inhabile personer, herunder  

 sindslidende - Ret til aktindsigt i helbredsoplysninger - Forbud mod diskrimination på grund af genetisk arv - Restriktive regler for anvendelse af genetiske undersøgelser - Forbud mod at bruge kunstig befrugtning med det formål at vælge barnets  

 køn, bortset fra tilfælde, hvor man kan undgå alvorlige arvelige kønsbundne  

 sygdomme - Beskyttelse af personer, der deltager i forskning - Regler om organtransplantation fra levende donorer - Forbud mod kommerciel udnyttelse af organer m.v.
Konventionen redegør for de vigtigste principper.
Yderligere standarder og  

 mere detaljerede spørgsmål vil blive behandlet i tillægsprotokoller, der for  

 tiden er under udarbejdelse i 4 underarbejdsgrupper, nedsat af CDBI-komiteen.  

 Underarbejdsgrupperne behandler spørgsmål om organtransplantation, medicinsk  

 forskning, beskyttelse af fostre samt genteknologi.
Europarådets  

 ministerkomite vedtog den 6. november 1997 en tillægsprotokol om forbud mod  

 kloning af mennesker.
Et tilsvarende forbud mod menneskelig kloning er  

 medtaget i den danske lov om kunstig befrugtning, der blev vedtaget af  

 Folketinget i sommeren 1997 (lov nr. 460 af 10. juni 1997).
 Konventionen og tillægsprotokollerne vil tilsammen give en fælles ramme  

 til beskyttelse af menneskerettigheder og menneskeværd i såvel etablerede  

 områder som udviklingsområder i forbindelse med anvendelsen af biologi og  

 lægevidenskab.
I tilknytning til konventionen har Europarådet udarbejdet en uddybende  

 rapport (Explanatory Report) med forklarende bemærkninger til  

 konventionsteksten.
Den uddybende rapport er ikke en bindende fortolkning af  

 konventionen, men omhandler hovedpunkterne i det forberedende arbejde og  

 giver oplysninger, der kan afklare formålet og hensigten med konventionen og  

 give en bedre forståelse af omfanget af dens bestemmelser.
Den følgende  

 redegørelse for konventionens indhold bygger i vidt omfang på den uddybende  

 rapport.
 Konventionen indeholder en præambel og 38 artikler, der er opdelt i 14  

 kapitler.
 Kapitel 1 (art. 1-4) indeholder visse grundlæggende principper.
 Kapitel 2-7 (art. 5-22) indeholder en række specifikke principper.
 Kapitel 8-14 (art. 23-38) indeholder forskellige bestemmelser om  

 fortolkningen og anvendelsen af konventionen samt sædvanlige afsluttende  

 bestemmelser.
 Til de enkelte bestemmelser bemærkes følgende:
Præamblen I præamblen redegøres for konventionens baggrund og formål, og der  

 henvises i denne forbindelse til de andre internationale instrumenter, der  

 har udgjort inspiration ved udarbejdelsen af konventionen, bl.a.
FN's  

 Verdenserklæring om Menneskerettigheder og Den Europæiske  

 Menneskerettighedskonvention.
Særligt sidstnævnte konvention har haft stor  

 betydning for nærværende konvention, idet de to konventioner ikke blot deler  

 samme underliggende indfaldsvinkel, men også mange etiske og juridiske  

 principper.
Konventionen udbygger faktisk nogle af de principper, der er  

 indeholdt i Den Europæiske Menneskerettighedskonvention.
Det fremhæves i præamblen, at fremskridt inden for lægevidenskab og  

 biologi kun bør anvendes til gavn for nuværende og fremtidige generationer,  

 og at anvendelsen skal ske i respekt for menneskelig værdighed.
Der lægges  

 vægt på behovet for internationalt samarbejde for at udbrede fordelene ved  

 lægevidenskabens fremskridt til hele menneskeheden.
Kapitel 1 Generelle bestemmelser I art 1, stk. 1, defineres konventionens anvendelsesområde og  

 formål.
Det fastslås, at konventionens parter skal beskytte alle menneskers  

 værdighed og identitet, og uden forskelsbehandling garantere alle respekt for  

 deres integritet samt andre rettigheder og grundlæggende frihedsrettigheder i  

 forbindelse med anvendelsen af biologi og lægevidenskab.
Konventionen  

 benytter ifølge den uddybende rapport udtrykket »menneske« for at  

 angive nødvendigheden af at beskytte værdigheden og identiteten hos alle  

 mennesker.
I art. 1, stk. 2 , bestemmes, at hver part i sin egen lovgivning  

 skal tage de nødvendige forholdsregler til at gennemføre konventionens  

 bestemmelser.
Det forudsættes, at begrebet »law« - i lighed med  

 samme begreb i f.eks. art. 26 og art. 36, stk. 1 - forstås i bred forstand,  

 således at der ikke alene sigtes til formel lov, men også til administrative  

 regler og praksis.
Bestemmelsen indeholder således en forpligtelse for de  

 enkelte lande til at indrette den nationale lovgivning og/eller  

 administrative regler og praksis efter konventionens bestemmelser.
Art. 2 indeholder grundprincippet om, at menneskets interesser og  

 velfærd skal have forrang frem for interesser, der alene vedrører samfundet  

 eller videnskaben.
I tilfælde af indbyrdes konflikt mellem flere interesser  

 skal hensynet til mennesket altså have førsteprioritet.
Hele konventionen,  

 hvis formål er at beskytte menneskets rettigheder og værdighed, er bygget op  

 omkring princippet om menneskets forrang, og alle dens artikler skal  

 fortolkes i lyset heraf.
Et af de vigtigste anvendelsesområder for dette  

 princip er forskningsområdet, jf. konventionens kapitel 5.
Art. 3 pålægger staterne en generel forpligtelse til at skabe lige  

 adgang til sundhedsmæssige ydelser.
Målet er at sikre lige adgang til  

 sundhedsmæssige ydelser i henhold til den enkelte patients medicinske behov.  

 Ved »sundhedsmæssige ydelser« (»health care«) forstås  

 ifølge den uddybende rapport servicesystemer, der tilbyder diagnostiske,  

 forebyggende og terapeutiske indgreb samt genoptræning, og som er beregnet på  

 at opretholde eller forbedre en persons sundhedsmæssige tilstand eller  

 afhjælpe personens lidelse.
Denne pleje skal være af passende standard i  

 lyset af de videnskabelige fremskridt og under forudsætning af en løbende  

 kvalitetsbedømmelse.
Der skal være lige adgang til sundhedsmæssige ydelser.
I denne sammenhæng  

 betyder »lige« (»equitable«) først og fremmest, at der  

 ikke forekommer uberettiget forskelsbehandling.
Selv om der ikke er absolut  

 lighed, betyder lige adgang, at der effektivt opnås en tilfredsstillende grad  

 af omsorg.
Konventionens parter er forpligtede til at tage passende skridt  

 til at opnå dette mål i så stor udstrækning, som de til rådighed stående  

 ressourcer tillader.
Formålet med denne bestemmelse er ikke at skabe en  

 individuel rettighed, hvortil hver enkelt person kan henholde sig i retssager  

 mod staten, men snarere at tilskynde sidstnævnte til at tage passende  

 forholdsregler som en del af dens sociale politik med henblik på at sikre  

 lige adgang til sundhedsmæssige ydelser.
Art. 4 fastslår, at enhver sundhedsmæssig intervention, herunder  

 forskning, skal foretages i overensstemmelse med gældende faglige  

 forpligtelser og standarder.
Udtrykket »intervention« skal forstås  

 i bred betydning.
Det dækker alle medicinske handlinger, herunder især  

 interventioner, der udføres med henblik på præventiv pleje, diagnose,  

 behandling eller genoptræning eller i videnskabelig sammenhæng.
Kapitel 2 Samtykke Kapitel 2 indeholder en række detaljerede bestemmelser om  

 information og samtykke i patientbehandlingen.
Hovedreglen fremgår af art. 5, stk. 1, der bestemmer, at ingen  

 intervention på sundhedsområdet må foretages uden den berørte persons frie og  

 informerede samtykke.
Hermed fastslås, at mennesker frit skal kunne give  

 eller nægte at give deres samtykke til enhver intervention, som involverer  

 deres person.
Patientens samtykke betragtes som frivilligt og informeret,  

 hvis det gives på baggrund af objektive oplysninger fra ansvarlige fagfolk  

 inden for sundhedssektoren med hensyn til arten og de mulige konsekvenser af  

 den planlagte intervention eller alternativer hertil, og uden nogen form for  

 pres fra nogen.
I art. 5, stk. 2 , omtales de vigtigste aspekter ved de  

 oplysninger, der bør meddeles forud for interventionen, men det er ikke nogen  

 udtømmende liste.
Informeret samtykke kan efter omstændighederne forudsætte  

 yderligere elementer.
For at den involverede persons samtykke skal være  

 gyldigt, skal personen være informeret om de relevante faktorer vedrørende  

 den påtænkte intervention.
Disse oplysninger skal omfatte formålet, arten og  

 konsekvenserne ved interventionen og de involverede risici.
Oplysninger om  

 involverede risici ved interventionen eller ved alternative forløb skal ikke  

 blot omfatte de risici, der følger af den påtænkte form for intervention, men  

 også eventuelle risici, der er forbundet med den individuelle karakteristik  

 af hver enkelt patient, f.eks. alder eller tilstedeværelsen af andre  

 patologiske forekomster.
Anmodninger fra patienter om yderligere oplysninger  

 skal besvares fyldestgørende.
Desuden skal oplysningerne være tilstrækkeligt klare og passende  

 formuleret for den person, der skal gennemgå interventionen.
Samtykket kan  

 være udtrykkeligt eller underforstået.
Den frie ret til at give sit samtykke indebærer, at samtykket kan trækkes  

 tilbage på ethvert tidspunkt, og at den pågældende persons beslutning skal  

 respekteres, når han eller hun er blevet fuldt informeret om konsekvenserne,  

 jf. art. 5, stk. 3 . Dette princip betyder imidlertid ikke, at f.eks.  

 en tilbagetrækning af patientens samtykke under en operation altid behøver at  

 blive fulgt.
De faglige standarder og forpligtelser samt praksis, der gælder  

 i sådanne tilfælde i henhold til artikel 4, kan forpligte lægen til at  

 fortsætte operationen for at forhindre betydelig skade på patientens helbred.
 De ovenfor nævnte bestemmelser i art. 5 om informeret samtykke er i dansk  

 ret sikret gennem de tilsvarende regler i lægelovens § 6, stk. 2 og 3, samt i  

 Sundhedsstyrelsens cirkulære nr. 163 af 22. september 1992 om information og  

 samtykke m.v.
I art. 6 er der fastsat regler, der har til formål at beskytte  

 personer, der mangler evnen til at give samtykke til patientbehandling.
Den  

 manglende evne til at give samtykke kan enten skyldes alder (mindreårige)  

 eller patientens mentale tilstand.
Det er op til det enkelte lands nationale  

 lovgivning at afgøre, om en person er i stand til at give samtykke til en  

 intervention.
Art. 6, stk. 1, opstiller en generel betingelse om, at en  

 intervention på en person, der ikke kan give samtykke, kun må foretages, hvis  

 det er direkte til fordel for den pågældende person.
For så vidt angår  

 forskning og organtransplantation er der fastsat særlige betingelser i art.  

 17 og 20. Art. 6, stk. 2 og 3, foreskriver, at hvor en mindreårig  

 eller en voksen inhabil person ikke er i stand til at give samtykke til en  

 intervention, må interventionen kun udføres, hvis samtykke er givet af de  

 forældre, der har forældremyndigheden over den mindreårige, en juridisk værge  

 eller en person eller en myndighed udpeget ved lov.
I dansk ret reguleres mindreåriges forhold af lov om forældremyndighed og  

 samvær (lov nr. 387 af 14. juni 1995) og Sundhedsstyrelsens cirkulære nr. 163  

 af 22. september 1992 om information og samtykke m.v.
Forhold omkring voksne  

 inhabile personer er især reguleret i værgemålsloven (lov nr. 388 af 14. juni  

 1995).
 Art. 6, stk. 4, fastsætter, at værgen m.v. skal informeres i  

 overensstemmelse med hovedreglen i art. 5, mens art. 6, stk. 5 ,  

 indeholder en bestemmelse om tilbagekaldelse af samtykke.
Art. 7 indeholder en særlig regel om behandling af personer, der  

 lider af en alvorlig sindslidelse.
Efter bestemmelsen kan der uden samtykke  

 foretages en intervention, der har til formål at behandle patientens  

 sindslidelse, såfremt der er risiko for alvorlig skade på patientens helbred,  

 hvis behandlingen ikke foretages.
Det er en betingelse, at beskyttende regler  

 fastsat i national lovgivning overholdes.
Bestemmelsen er ifølge den  

 uddybende rapport ikke til hinder for nationale regler om tvangsbehandling af  

 alvorlige somatiske sygdomme hos psykiatriske patienter.
I dansk ret er  

 spørgsmålet om tvangsbehandling af psykiatriske patienter detaljeret  

 reguleret i lov nr. 331 af 24. maj 1989 om frihedsberøvelse og anden tvang i  

 psykiatrien.
Efter art. 8 tillades sundhedsmæssig behandling uden  

 patientsamtykke i nødsituationer, hvor det ikke er mulig at indhente det  

 fornødne samtykke.
I nødsituationer kan læger stå over for en konflikt mellem  

 deres forpligtelse til at yde hjælp og deres pligt til at indhente patientens  

 samtykke.
Denne artikel tillader lægen at skride til øjeblikkelig handling i  

 sådanne situationer uden at afvente patientens samtykke eller eventuel  

 bemyndigelse fra dennes værge.
Da dette er en afvigelse fra de generelle  

 bestemmelser i artikel 5 og 6, er der knyttet visse betingelser til denne  

 bestemmelse.
For det første er den nævnte mulighed begrænset til nødsituationer, hvor  

 det ikke er muligt for lægen at indhente det fornødne samtykke.
Artiklen  

 gælder både personer, der er i stand til at give samtykke, og personer, der  

 juridisk eller reelt ikke er i stand til at give deres samtykke.
Som eksempel  

 på dette kan nævnes en patient i coma, som derfor ikke er i stand til at give  

 sit samtykke, eller en læge, der ikke er i stand til at kontakte en  

 umyndiggjort persons værge, som under normale omstændigheder skulle have  

 givet sit samtykke til en vigtig intervention.
I nødsituationer skal fagfolk  

 i sundhedssektoren med al rimelig omhu afgøre, hvad patienten ønsker.
Dernæst er muligheden alene begrænset til uopsættelige interventioner, der  

 er nødvendige ud fra et lægeligt synspunkt.
Indgreb, hvor en udsættelse er  

 acceptabel, er ikke omfattet.
Muligheden er imidlertid ikke begrænset til  

 livsreddende interventioner.
Endelig specificerer artiklen, at interventionen  

 skal udføres til umiddelbar gavn for den pågældende person.
I art. 9 bestemmes, at der skal tages hensyn til tidligere ønsker  

 vedrørende en lægelig intervention udtrykt af en patient, som på  

 interventionstidspunktet ikke er i stand til at udtrykke sine ønsker.  

 Bestemmelsen indebærer ikke en forpligtelse for lægen til nødvendigvis at  

 efterkomme sådanne tidligere fremsatte ønsker.
Hvis ønskerne f.eks. er  

 udtrykt lang tid før interventionen, og der siden er sket videnskabelige  

 fremskridt, kan der være grund til ikke at tage hensyn til patientens mening.  

 Lægen bør derfor i videst mulig udstrækning forvisse sig om, at patientens  

 ønsker omfatter den øjeblikkelige situation og stadig gælder, idet der  

 specielt henvises til lægevidenskabens tekniske fremskridt.
Dette område er i  

 dansk ret reguleret af reglerne om livstestamenter, jf. lægelovens § 6 a og  

 de tilhørende administrative forskrifter.
Kapitel 3 Privatlivet og adgang til oplysninger Art. 10, stk. 1, fastslår, at enhver har ret til respekt for sit  

 privatliv i relation til oplysninger om hans eller hendes helbredstilstand.  

 Respekten for privatlivet gælder dog ikke ubetinget, idet der med hjemmel i  

 art. 26, stk. 1, kan gøres undtagelser ud fra en række hensyn, som må anses  

 for påkrævet i et demokratisk samfund, bl.a. hensynet til beskyttelse af  

 offentlig sundhed, forebyggelse af forbrydelser og beskyttelse af andres  

 rettigheder og frihed.
Det vil således f.eks. være berettiget at anvende  

 genetiske analyser (DNA-tests) til identifikation af personer i forbindelse  

 med efterforskning af kriminalitet.
Anvendelse af retsgenetiske undersøgelser  

 i faderskabssager er heller ikke udelukket.
Det forudsættes, at art. 26, stk.  

 1, giver hjemmel for en arbejdsgiver til at kræve oplysninger om aktuelle  

 sygdomme i henhold til de særlige regler herom i lov om brug af  

 helbredsoplysninger m.v. på arbejdsmarkedet (lov nr. 292 af 24. april 1996).
I dansk ret genfindes princippet om respekt for privatlivet i de gældende  

 regler om sundhedspersoners og andres tavshedspligt.
Reglerne findes bl.a. i  

 lægeloven, straffeloven og forvaltningsloven.
Princippet fremgår ligeledes af  

 art. 8 i Den Europæiske Menneskerettighedskonvention.
Art. 10, stk. 2, fastlægger den enkelte persons ret til at få  

 kendskab til helbredsoplysninger, der er indsamlet om den pågældende selv.  

 Denne ret er af grundlæggende betydning i sig selv, men er også en betingelse  

 for effektiv udøvelse af andre rettigheder, f.eks. retten til samtykke, jf.  

 art. 5. Der gælder dog visse undtagelser.
Af bestemmelsen i art. 10, stk.  

 3 , fremgår således, at der i særtilfælde kan indføres lovmæssige  

 begrænsninger i udøvelsen af rettigheder, der er angivet i stk. 2, hvis dette  

 er i patientens interesse.
Herudover kan der gøres undtagelse fra retten til  

 indsigt i medfør af art. 26, stk. 1.
Der er tale om en ret til at få oplysninger, der er indsamlet i  

 sundhedssektoren, hvorimod forsikringsselskaber og pensionskasser ikke er  

 omfattet.
Bestemmelsen indebærer således ingen ændring i den danske  

 retsstilling vedrørende adgang til oplysninger hos forsikringsselskaber og  

 pensionskasser.
I dansk ret findes reglerne om adgang til oplysninger i  

 sundhedssektoren især i lov om aktindsigt i helbredsoplysninger (lov nr. 504  

 af 30. juni 1993).
Som anført ovenfor i afsnit 2 om Danmarks ratifikation kan det efter  

 Justitsministeriets opfattelse give anledning til tvivl, om konventionens  

 art. 10 og 26 giver mulighed for fuldstændigt at opretholde den gældende  

 ordningen efter den danske registerlovgivning, hvorefter helbredsoplysninger  

 kan undtages fra den registreredes ret til registerindsigt.
Tilsvarende  

 gælder ifølge Justitsministeriet med hensyn til bestemmelsen i  

 offentlighedslovens § 10, nr. 5, hvorefter materiale, der tilvejebringes som  

 grundlag for udarbejdelse af offentlig statistik eller videnskabelige  

 undersøgelser, ikke er undergivet aktindsigt.
Justitsministeriet anbefaler  

 derfor, at der ved dansk ratifikation af konventionens tages forbehold for så  

 vidt angår registreredes indsigtsret efter artikel 10.
Art. 10, stk. 2, indeholder endvidere en bestemmelse om, at  

 enkeltpersoners ønske om ikke at blive informeret om helbredsforhold skal  

 respekteres.
Baggrunden for denne ret til »ikke at vide« er, at  

 patienter kan have deres egne grunde til ikke at ønske at få noget at vide om  

 visse aspekter af deres helbred.
Undtagelser kan gøres i medfør af stk. 3 og  

 art. 26, stk. 1.
Kapitel 4 Den menneskelige arvemasse I henhold til art. 11 er enhver form for forskelsbehandling mod en  

 person med begrundelse i dennes genetiske arv forbudt.
Formålet er at  

 forhindre, at resultater af gentests bliver et middel til uberettiget  

 forskelsbehandling.
Der er tale om et overordnet princip, der skal ses i  

 sammenhæng med principperne i Menneskerettighedskonventions forbud mod  

 diskrimination på grund af køn, race, farve, sprog m.v.
Princippet i art. 11 er gennemført i to nyere danske love, nemlig lov nr.  

 292 af 24. april 1996 om brug af helbredsoplysninger m.v. på arbejdsmarkedet  

 og lov nr. 413 af 10. juni 1997 om ændring af lov om forsikringsaftaler og  

 lov om tilsyn med firmapensionskasser (Forbud mod anvendelse af visse  

 helbredsoplysninger ved tegning m.v. af forsikringer og pensioner). For vidt  

 så angår arbejdsmarkedet forudsættes art. 11 ikke at have til hensigt at  

 gribe ind i arbejdsgiverens ret til at ansætte den mest kvalificerede ansøger  

 til et job.
Det vil derfor ikke være i strid med bestemmelsen, hvis en  

 arbejdsgiver afviser at ansætte en person på baggrund af en gentest, der  

 viser at personen lider af en aktuel sygdom, der kan have betydning for  

 jobbets udførelse.
 Art. 12 opstiller grænser for brugen af prædiktive genetiske  

 tests, idet sådanne tests alene må udføres af helbredsmæssige grunde eller i  

 forbindelse med sundhedsmæssig forskning og under forudsætning af passende  

 genetisk rådgivning.
 Den hastige udvikling inden for genetisk forskning, der har fundet sted de  

 sidste 10 år, har gjort det muligt med meget større præcision end tidligere  

 at identificere mennesker, der er bærere af bestemte gener knyttet til større  

 enkeltgensygdomme (f.eks. cystisk fibrose, hæmofili, Huntingtons sygdom,  

 retinitis pigmentosa m.v.), samt mennesker, der er bærere af gener, der kan  

 øge deres risiko for senere i livet at udvikle alvorlige sygdomme (f.eks.  

 hjertesygdomme, cancer og Alzheimers sygdom).
Fremskridtet inden for genetikken har også ført til meget avancerede og  

 præcise metoder til testning af visse sygdomme.
Identifikationen af et  

 bestemt abnormt gen betyder dog ikke nødvendigvis, at bæreren vil udvikle  

 sygdommen, ligesom det heller ikke forudsiger sygdommens mønster eller  

 omfang.
Moderne metoder har også gjort det muligt at identificere gener, der  

 bidrager til udviklingen af større sygdomstilstande senere i livet, hvortil  

 andre gener og faktorer som miljø og livsstil også har bidraget.
Tests, der er prædiktive for visse genetiske sygdomme, kan være til  

 betydelig gavn for en enkelt persons helbred ved at give mulighed for, at  

 forebyggende behandling i god tid vil kunne iværksættes eller ved at give  

 muligheder for at mindske risikoen gennem ændringer i adfærd, livsstil eller  

 miljø. En sådan behandling eller forebyggende indsats er imidlertid ikke  

 muligt i øjeblikket i forbindelse med adskillige genetisk bestemte sygdomme.  

 Retten til at blive informeret såvel som retten til ikke at blive informeret  

 og til egentligt informeret samtykke er derfor af særlig betydning på dette  

 område, idet problemer klart kan opstå for den enkelte på grundlag af tests,  

 der er prædiktive for en genetisk sygdom, for hvilken der i øjeblikket ikke  

 kendes nogen effektiv behandling.
En yderligere komplicerende faktor er, at  

 tests, der er prædiktive for genetisk bestemte sygdomme, også kan få  

 betydning for familiemedlemmer og børn af den person, der har fået foretaget  

 testen.
På baggrund af de specielle problemer, der er forbundet med prædiktive  

 test, er det fundet nødvendigt at indskrænke anvendelsen til  

 sundhedsrelaterede formål.
I national lovgivning kan der dog gøres  

 undtagelser i medfør af art. 26, stk. 1.
Bestemmelsen indebærer ifølge den uddybende rapport ingen begrænsninger i  

 adgangen til at foretage fosterdiagnostik til undersøgelse af, om et foster  

 bærer arvelige anlæg, der vil føre til alvorlige sygdomme hos barnet.
Det er  

 ligeledes forudsat, at genetiske tests kan anvendes i forbindelse med  

 ansættelsessituationer under forudsætning af et sundhedsmæssig formål, der  

 kan vedrører den ansatte selv eller andre ansatte.
 Princippet i art. 12 er gennemført i to nyere danske love, nemlig lov nr.  

 292 af 24. april 1996 om brug af helbredsoplysninger m.v. på arbejdsmarkedet  

 og lov nr. 413 af 10. juni 1997 om ændring af lov om forsikringsaftaler og  

 lov om tilsyn med firmapensionskasser (Forbud mod anvendelse af visse  

 helbredsoplysninger ved tegning m.v. af forsikringer og pensioner).
 Art. 13 fastsætter, at intervention i den menneskelige arvemasse  

 kun er tilladt i forbindelse med forebyggelsesmæssige, behandlingsmæssige  

 eller undersøgelsesmæssige formål, og kun så længe målet ikke er at ændre  

 efterkommeres arveegenskaber.
 Bestemmelsen er gennemført i dansk ret ved § 2 i lov om kunstig  

 befrugtning i forbindelse med lægelig behandling, diagnostik og forskning  

 m.v. (lov nr. 460 af 10. juni 1997).
Art. 14 indeholder et yderligere forbud med tilknytning til  

 kunstig befrugtning.
Efter bestemmelsen er det ikke tilladt at benytte  

 teknikker til kunstig befrugtning med henblik på at vælge et barns køn  

 bortset fra tilfælde, hvor alvorlige arvelige kønsbundne sygdomme skal  

 undgås.
 Bestemmelsen er gennemført i dansk ret ved § 8 i lov om kunstig  

 befrugtning i forbindelse med lægelig behandling, diagnostik og forskning  

 m.v. (lov nr. 460 af 10. juni 1997).
Kapitel 5 Videnskabelig forskning Kapitel 5 indeholder en række bestemmelser, der har til formål at beskytte  

 personer, der deltager i biomedicinsk forskning.
Der er tale om principper,  

 der i Danmark er sikret ved det videnskabsetiske komitesystem, der har til  

 opgave at bedømme alle biomedicinske forskningsprojekter, der påtænkes udført  

 her i landet.
Komitesystemet blev lovfæstet i 1992, jf. lov om et  

 videnskabsetisk komitesystem og behandling af biomedicinske  

 forskningsprojekter (Lovbekendtgørelse nr. 221 af 4. marts 1997 som ændret  

 ved lov nr. 460 af 10. juni 1997).
 Der kan endvidere henvises til kapitel 7 i lov om kunstig befrugtning, der  

 indeholder forskellige forbud i forbindelse med forskning og forsøg.
 Art. 15 er en generel bestemmelse, der bekræfter, at der er fri  

 adgang til medicinsk forskning under den forudsætning, at det enkelte  

 menneskes rettigheder overholdes.
I a rt. 16 er der fastsat detaljerede betingelser for enhver  

 forskning på mennesker.
Den første betingelse er, at der ikke må være noget  

 alternativ af sammenlignelig virkning til forskning på mennesker.
Forskning  

 vil således ikke blive tilladt, hvis tilsvarende resultater kan opnås ad  

 andre veje.
Den anden betingelse er, at den risiko, den pågældende person kan  

 udsættes for, ikke må være ude af proportion med den potentielle nytte af  

 forskningen.
Den tredje betingelse er, at forskningsprojektet skal være  

 vurderet og godkendt af den kompetence myndighed.
Den fjerde betingelse er,  

 at personen skal informeres om rettigheder og garantier, f.eks. retten til  

 frit at trække sit samtykke tilbage på ethvert tidspunkt.
Endelig er det en  

 betingelse, at der er givet et udtrykkeligt skriftligt samtykke.
Art. 17, stk. 1, indeholder særligt skærpende beskyttelsesregler  

 for så vidt angår forsøgspersoner, der er ude af stand til at give samtykke  

 til forskningsprojektet.
Som udgangspunkt må sådanne forskningsprojekter kun  

 foretages, hvis resultatet af forskningen indebærer mulighed for at  

 frembringe direkte fordele for personens helbred og under forudsætning af, at  

 forskning af sammenlignelig effektivitet ikke kan udføres på personer, der  

 har evne til at samtykke.
I stk. 2 er der under visse meget  

 udtrykkelige betingelser givet mulighed for, at der kan gennemføres forsøg,  

 som ikke indebærer nogle direkte fordele for forsøgspersonens helbred.
Som  

 begrundelse herfor er det anført i den uddybende rapport, at hvis en sådan  

 forskning helt ville være forbudt, ville fremskridt i kampen for at fastholde  

 og forbedre sundheden og bekæmpe sygdomme, der kun rammer børn, sindslidende  

 personer eller personer, der lider af senil demens, blive umulig.
Den  

 pågældende gruppe mennesker kan i sidste ende få gavn af denne form for  

 forskning.
Art. 18 angår forskning på fostre in vitro.
Stk. 1  

 bestemmer, at der skal sikres tilstrækkelig beskyttelse af fostrene, hvis  

 national lov tillader forskning på fostre, mens stk. 2 forbyder  

 skabelsen af menneskelige fostre med henblik på at anvende dem i  

 forskningsøjemed.
Kapitel 6 Fjernelse af organer og væv fra levende donorer med henblik på  

 transplantation Organtransplantation er en almindeligt udbredt lægevidenskabelig metode  

 til at hjælpe med at redde, forlænge eller i stor udstrækning lette livet for  

 personer, der lider af visse alvorlige sygdomme.
Formålet med dette kapitel  

 er at fastlægge rammerne for beskyttelse af levende donorer i forbindelse med  

 fjernelse af organer (især lever, nyre, lunge, bugspytkirtel) eller væv (for  

 eksempel hud). Bestemmelserne er ikke gældende for blodtransfusioner.
I art. 19 er det fastsat, at transplantation af organer og væv fra  

 levende donorer alene må finde sted med henblik på behandlingsmæssige fordele  

 for modtageren.
Det er endvidere en betingelse, at der ikke findes noget  

 passende organ eller væv fra en afdød person, og at der ikke findes nogen  

 anden behandlingsmæssig metode af tilsvarende effektivitet.
Donoren skal give  

 et udtrykkeligt samtykke, enten skriftligt eller over for en officiel  

 instans.
 Ifølge oplysninger fra Sundhedsstyrelsen foretages organtransplantationer  

 i Danmark i overensstemmelse med betingelserne i art. 19. De overordnede  

 rammer for transplantation fra levende personer er fastsat i § 13 i lov nr.  

 402 af 13. juni 1990 om ligsyn, obduktion og transplantation m.v.
Art. 20 indeholder regler, der beskytter personer, der er uden  

 evne til at give samtykke til organtransplantation.
I princippet er det  

 forbudt at foretage transplantation fra personer, der ikke kan give samtykke,  

 men i stk. 2 er der åbnet op for transplantation af regenererende væv  

 (væv som gendannes hos donor, f.eks. knoglemarv) fra mindreårige til  

 søskende.
Som anført ovenfor i afsnit 2 om Danmarks ratifikation kan  

 knoglemarvstransplantation fra et barn til dets mor eller far i sjældne  

 tilfælde være eneste livsreddende behandlingsmulighed.
Sundhedsministeriet  

 finder det derfor nødvendigt ved dansk ratifikation af konventionen at tage  

 forbehold for så vidt angår denne bestemmelse.
Konventionen forbyder alle tilfælde af transplantation af  

 ikke-regenererbare organer/væv (organer og væv som ikke gendannes hos donor,  

 f.eks. nyre) fra mindreårige.
Dansk praksis er i overensstemmelse hermed.
Kravet om myndighedsgodkendelse i art. 20, stk. 2, nr. 4, antages i  

 Danmark for opfyldt, såfremt lovgivningens regler efterleves, jf. særligt lov  

 nr. 402 af 13. juni 1990 om ligsyn, obduktion og transplantation m.v.
Der kan  

 endvidere henvises til Sundhedsstyrelsens generelle tilsyn med sundhedsfaglig  

 virksomhed.
Kapitel 7 Forbud mod økonomisk gevinst og bortskaffelse af dele af  

 menneskekroppen Art. 21 bestemmer, at den menneskelige krop og dens bestanddele ikke som  

 sådan må give anledning til økonomisk gevinst.
 I henhold til denne artikel må organer og væv, herunder blod, ikke købes  

 og sælges eller give anledning til økonomisk gevinst for den person, som  

 organerne eller vævet er taget fra, eller for tredjemand, uanset om det  

 drejer sig om en enkeltperson eller en institution som f.eks. et hospital.  

 Imidlertid kan rent tekniske foranstaltninger (prøveudtagelse, tests,  

 pasteurisering, fraktionering, rensning, opbevaring, dyrkning, transport  

 osv.), som udføres på grundlag af sådanne organer eller væv, lovligt give  

 anledning til et rimeligt vederlag.
Artiklen forbyder ikke salg af et lægeligt produkt, der indeholder  

 menneskeligt væv, som har været igennem en produktionsproces, når blot ikke  

 vævet som sådant sælges.
Desuden forhindrer denne artikel ikke en person, fra  

 hvem et organ eller væv er taget, i at modtage erstatning, der ikke må være  

 vederlag, men som kan være en rimelig kompensation til den pågældende person  

 for udgifter eller tab af indtægt (f.eks. som følge af hospitalsindlæggelse).  

 Produkter som f.eks. hår og negle, der er afstødt væv, er ikke omfattet af  

 bestemmelsen.
 For dansk rets vedkommende er princippet i art. 21 indeholdt i § 20, stk.  

 3, i lov nr. 402 af 13. juni 1990 om ligsyn, obduktion og transplantation  

 m.v.
Art. 22 omhandler et særligt aspekt af grundsætningen om  

 informeret samtykke.
Bestemmelsen kræver, at der skal gives samtykke til, at  

 en bortfjernet del fra menneskekroppen (f.eks. knogler, hud, organer)  

 opbevares og anvendes til andet formål end det formål, der lå bag fjernelsen.  

 Ifølge den uddybende rapport er formålet med reglen især at give patienter  

 mulighed for at værne om oplysninger, der kan udledes af kropsdele, der er  

 fjernet ved kirurgiske indgreb.
Kapitel 8 Krænkelse af konventionens bestemmelser Art. 23-25 indeholder regler om parternes forpligtelse til at yde  

 passende juridisk beskyttelse i tilfælde af krænkelse af konventionens  

 bestemmelser.
Reglerne er sikret opfyldt i Danmark ved bl.a.  

 patientforsikringsordningen (lovbekendtgørelse nr. 228 af 24. marts 1997),  

 der omfatter behandling og forsøg, samt de forskellige klageordninger, først  

 og fremmest Sundhedsvæsenets Patientklagenævn.
Kapitel 9 Forbindelse mellem nærværende konvention og andre bestemmelser Art. 26 indeholder en generel klausul om, at der ud fra visse  

 hensyn, der må anses for påkrævet i et demokratisk samfund, kan gøres  

 undtagelser fra konventionens materielle beskyttelsesregler.
I henhold til  

art. 27 kan parterne indføre regler, der yder større beskyttelse end  

 krævet efter konventionen.
Konventionsteksten fastlægger med andre ord fælles  

 standarder, som staterne skal opfylde, men samtidig har staterne lov til at  

 yde større beskyttelse af det enkelte menneske og af menneskerettigheder i  

 forbindelse med anvendelse af biologi og lægevidenskab.
Kapitel 10 Offentlig debat Art. 28 opfordrer parterne til igennem offentlig debat at skabe  

 større bevidsthed om de rettigheder, der er indeholdt i konventionen.
Kapitel 11 Fortolkning og opfølgning af konventionen Art. 29 giver adgang for Den Europæiske Menneskerettighedsdomstol  

 til på anmodning at afgive vejledende udtalelser om fortolkning af  

 konventionen.
Efter art. 30 skal parterne på opfordring af  

 Europarådets generalsekretær afgive en redegørelse for, hvordan deres  

 nationale lovgivning sikrer, at konventionens bestemmelser gennemføres  

 effektivt.
Kapitel 12 Protokoller Art. 31 omhandler muligheden for at udfærdige tillægsprotokoller  

 med regler inden for bestemte områder.
Da formålet med sådanne protokoller er  

 at udbygge de principper, der er fastlagt i konventionen, bør bestemmelserne  

 i dem ikke afvige fra disse principper.
Navnlig gælder det, at de ikke må  

 fastlægge regler, som giver mennesker ringere beskyttelse end den, der er  

 resultatet af konventionens principper.
For at kunne underskrive eller  

 ratificere en protokol skal den pågældende stat samtidig eller tidligere have  

 underskrevet eller ratificeret konventionen.
På den anden side vil stater,  

 som har underskrevet eller ratificeret konventionen, ikke være forpligtede  

 til at underskrive eller ratificere en protokol.
Kapitel 13 Ændringer i konventionen Art. 32 beskriver proceduren for ændringer i konventionen.
Kapitel 14 Afsluttende bestemmelser Art. 33-38 indeholder bestemmelser om konventionens undertegnelse,  

 ratifikation, ikrafttræden, forbehold m.v.
Ud over Europarådets medlemsstater  

 kan følgende stater, der deltog i udfærdigelsen af konventionen, underskrive  

 konventionen: Australien, Canada, Vatikanstaten, Japan og USA.
Konventionen  

 træder i henhold til  art. 33 i kraft 3 måneder efter at være blevet  

 ratificeret af 5 stater, hvoraf mindst 4 stater skal være medlem af  

 Europarådet.  Art. 36 giver mulighed for, at parterne ved  

 undertegnelse/ratifikation af konventionen kan tage forbehold med hensyn til  

 en nærmere bestemt artikel i konventionen, hvis en national regulering ikke  

 er i overensstemmelse med artiklen.
Skriftlig fremsættelse (14. januar 1998) Sundhedsministeren (Birte Weiss):
 Hermed tillader jeg mig for Folketinget at fremsætte:
 Forslag til folketingsbeslutning om Danmarks ratifikation af  

 Europarådets konvention af 4. april 1997 om beskyttelse af  

 menneskerettigheder og menneskelig værdighed i forbindelse med anvendelse af  

 biologi og lægevidenskab: Konvention om menneskerettigheder og  

 biomedicin.
(Beslutningsforslag nr.
B 96).
Konventionen er den første internationale traktat, der fastsætter  

 generelle principper og regler til beskyttelse af mennesker i forbindelse med  

 udviklingen inden for biomedicinsk videnskab.
Det overordnede formål er at  

 beskytte det enkelte menneske mod misbrug ved behandling og forskning, og  

 konventionen kan derfor betragtes som et fundament for patientrettigheder i  

 Europa.
Reelt er der således tale om en Europarådskonvention om  

 patientrettigheder.
Konventionens regler har karakter af minimumsstandarder, som hvert land  

 skal opfylde, samtidig med, at landene i national lovgivning og praksis kan  

 yde en større beskyttelse af individet end konventionen kræver.
Derved  

 tilgodeses de enkelte landes nationale behov, kultur, traditioner m.v.  

 Konventionen tilstræber derimod ikke at detailregulere alle situationer, der  

 kan opstå i forbindelse med biomedicinsk etik.
Danmark har en meget omfattende og detaljeret regulering af  

 sundhedsområdet, der på alle områder, bortset fra de nedenfor nævnte 2  

 bestemmelser af mindre betydning, udfylder konventionens indhold.
Det  

 vurderes på den baggrund, at dansk ratifikation af konventionen ikke  

 nødvendiggør lovændringer, da opfyldelse af konventionen vil kunne ske inden  

 for rammerne af den gældende danske sundhedslovgivning og administrative  

 praksis, der i øvrigt generelt giver en stærk beskyttelse af  

 patientrettigheder, samt yder en særlig udvidet beskyttelse af personer, der  

 deltager i biomedicinske forsøg.
Dog findes det nødvendigt ved ratifikationen  

 at tage forbehold for så vidt angår to bestemmelser vedrørende henholdsvis  

 registerindsigt (art. 10) og transplantation vedrørende børn (art. 20, stk.  

 2, nr. 2). I forbindelse med ratifikationen bør der således afgives en  

 erklæring om, at Danmark på disse to mindre områder ønsker at videreføre den  

 gældende danske ordning.
Konventionen blev vedtaget af Europarådets ministerkomite den 19. november  

 1996, og åbnet for undertegnelse i Oviedo, Spanien, den 4. april 1997. Den  

 blev på denne dato undertegnet af 21 af Europarådets 40 medlemslande,  

 herunder af Danmark.
Danmarks undertegnelse skete under forbehold af  

 ratifikation.
Konventionen træder i kraft, når den er blevet ratificeret af 5  

 lande, hvoraf mindst 4 lande skal være medlem af Europarådet.
 Idet jeg i øvrigt henviser til de bemærkninger, der ledsager forslaget,  

 skal jeg anbefale dette til det høje Tings velvillige behandling.
