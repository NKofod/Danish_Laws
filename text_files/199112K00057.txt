Nr LSF 57 Forslag til Lov om Københavns Havn Fremsat af trafikministeren (Ikast) den 23. oktober 1991 Vedtaget ved tredjebehandling den 19. juni 1992 Lov nr. 504 af 24/06/1992 Kapitel 1 Formål og ledelse § 1. Københavns Havn skal drive havnevirksomhed i København og  

 tilrettelægge og gennemføre omdannelsen af de havneområder i København, som  

 ikke skal anvendes til havneformål.
 § 2. Københavns Havn indtræder i samtlige Københavns Havnevæsens  

 rettigheder og forpligtelser.
 Stk. 2. Københavns Havn kan etablere, erhverve og drive sådan  

 virksomhed, som har en forretningsmæssig sammenhæng med den i § 1 nævnte  

 virksomhed.
 Stk. 3. Københavns Havn kan oprette selskaber.
§ 3. Københavns Havn ledes af en bestyrelse, der består af 12  

 medlemmer.
Regeringen vælger 6 medlemmer, herunder formanden for bestyrelsen.  

 3 medlemmer vælges af Københavns Kommunes Magistrat, 1 medlem vælges af Det  

 Danske Handelskammer og 2 medlemmer af medarbejderne.
Valget af  

 medarbejderrepræsentanter og suppleanter for disse gennemføres i henhold til  

 bestemmelserne herom i lov om aktieselskaber.
 Stk. 2. Alle valg gælder for 4 år ad gangen.
 § 4. Afviklingen af havnevirksomheden i de områder, der ikke i  

 fremtiden skal anvendes til havneformål, skal ske i overensstemmelse med en  

 af Københavns Havn fastsat langsigtet omdannelsesstrategi, der lægges til  

 grund for virksomhedens dispositioner og den løbende virkeliggørelse af  

 Københavns kommuneplan.
Kapitel 2 Vedtægt og regnskab § 5. Trafikministeren fastsætter efter forhandling med  

 miljøministeren en vedtægt for Københavns Havn.
Stk. 2. Revisionen af Københavns Havns regnskaber foretages af en  

 af bestyrelsen valgt statsautoriseret revisor samt af rigsrevisor.
Valget af  

 den statsautoriserede revisor gælder for et år ad gangen.
Den fratrædende  

 statsautoriserede revisor kan genvælges.
Efter endt revision forelægges  

 regnskabet for det enkelte regnskabsår med revisorernes bemærkninger for  

 trafikministeren til godkendelse efter forelæggelse for miljøministeren.
Kapitel 3 Forskellige bestemmelser § 6. Lov om trafikhavne m.v. finder anvendelse for driften af  

 havnen, bortset fra § 3, stk. 2 og 3, § 5 og kapitlerne 2 og 4.
 Stk. 2. Trafikministeren godkender efter aftale med  

 miljøministeren udvidelser af havnens arealer, herunder opfyldninger inden  

 for havnens søområde.
 § 7. Trafikministeren kan for Københavns Havn ekspropriere  

 rettigheder over fast ejendom ejet af institutionen, hvis det er af væsentlig  

 betydning for virkeliggørelsen af omdannelsen af havneområderne.  

 Ekspropriation sker efter reglerne i lov om fremgangsmåden ved ekspropriation  

 vedrørende fast ejendom.
 § 8. Københavns Havn kan optage lån i Kongeriget Danmarks  

 Hypotekbank til finansiering af de i § 1 nævnte formål.
 § 9. Københavns Havn kan indgå overenskomster og aftaler om løn-  

 og ansættelsesvilkår for medarbejderne.
Kapitel 4 Ikrafttræden m.v.
 § 10. Lov nr. 109 af 29. april 1913 med senere ændringer om  

 bestyrelsen af Københavns Havnevæsen ophæves.
§ 11. Loven træder i kraft dagen efter bekendtgørelsen i  

 Lovtidende.
Dog fastsætter trafikministeren tidspunktet for ikrafttræden af §  

 2, stk. 1, og § 10.
 § 12. I lov nr. 141 af 31. marts 1960 om Københavns frihavn  

 foretages følgende ændring:
 I § 2, stk. 2, § 4, § 6 og § 7, stk. 1 og 2, ændres  

 »Københavns havnevæsen« til: »Københavns Havn«.
Oprindeligt fremsat forslag Kapitel 1 Københavns Havn A/S § 1. Trafikministeren opretter et aktieselskab, hvis aktiekapital  

 ved stiftelsen indskydes af staten.
 Stk. 2. Selskabets navn skal være Københavns Havn A/S.
 Stk. 3. Aktiekapitalens størrelse ved stiftelsen fastsættes af  

 trafikministeren med tilslutning fra Finansudvalget.
 § 2. Selskabets formål er at drive havnevirksomhed i København.
 Stk. 2. Selskabet kan herudover etablere, erhverve og drive sådan  

 virksomhed, som har en forretningsmæssig sammenhæng med den i stk. 1 nævnte  

 virksomhed.
 Stk. 3. Selskabet kan oprette datterselskaber.
 § 3. Selskabets vedtægter og ændringer i disse skal godkendes af  

 trafikministeren.
Stk. 2. Staten vælger som aktionær på generalforsamlingen mindst  

 fire medlemmer af bestyrelsen.
Statsministeren udpeger formanden for  

 bestyrelsen, mens finansministeren, industriministeren og trafikministeren  

 udpeger hver et medlem til bestyrelsen.
 Stk. 3. Lov om trafikhavne m.v. finder anvendelse for driften af  

 havnen, bortsat fra § 5 og kapitlerne 2 og 4.
 § 4. Lovgivningen for aktieselskaber gælder for selskabet med  

 tilhørende datterselskaber med de afvigelser, der følger af denne lov.
Kapitel 2 Københavns Havnefront § 5. Københavns Havnefront oprettes som en selvstændig offentlig  

 institution, der har sin egen formue, der ikke må sammenblandes med  

 statsformuen.
 Stk. 2. Københavns Havnefront afholder selv sine driftsudgifter.
 § 6. Københavns Havnefront tilrettelægger og gennemfører  

 omdannelsen af de havneområder i København, som ikke skal anvendes til  

 havneformål.
 Stk. 2. Københavns Havnefront kan herudover etablere, erhverve og  

 drive sådan virksomhed, som har en forretningsmæssig sammenhæng med formålet  

 i stk. 1.
Stk. 3. Københavns Havnefront skal yde Københavns Havn A/S bidrag  

 til de i forbindelse med havnedriftens omlægning nødvendige investeringer.  

 Bidraget fastsættes som den del af investeringerne, som Københavns Havn A/S  

 ikke kan dække ved selvfinansiering.
De nærmere regler for bidraget  

 fastsættes i en aftale mellem Københavns Havn A/S og Københavns Havnefront.  

 Uoverensstemmelser i forbindelse med indgåelse af aftalen afgøres ved  

 forhandling mellem trafikministeren og miljøministeren.
Stk. 4. Uoverensstemmelser om aftalens forståelse og om  

 forudsætningerne for denne kan af enhver af partere indbringes for en  

 voldgiftsret, der består af tre medlemmer.
Formanden udpeges af præsidenten  

 for Højesteret, medens hver af parterne udpeger et medlem.
Voldgiftsrettens  

 afgørelse er endelig.
 § 7. Københavns Havnefront ledes af en bestyrelse.
Stk. 2. Statsministeren udpeger formanden for bestyrelsen.  

 Finansministeren, industriministeren og miljøministeren udpeger lige mange  

 medlemmer til bestyrelsen.
Københavns Kommune kan være repræsenteret i  

 bestyrelsen.
Herudover kan der være medarbejderrepræsentation.
 Stk. 3. Miljøministeren fastsætter en vedtægt for Københavns  

 Havnefront.
 § 8. Københavns Havnefronts årsregnskab skal godkendes af  

 miljøministeren, efter at dette har været forelagt trafikministeren.
 Stk. 2. Årsregnskabet revideres af to revisorer, der udpeges af  

 miljøministeren.
 § 9. Københavns Havnefront kan indgå overenskomster og aftaler om  

 løn- og ansættelsesvilkår for medarbejderne.
 § 10. Miljøministeren kan for Københavns Havnefront ekspropriere  

 rettigheder over fast ejendom ejet af institutionen, hvis det er af væsentlig  

 betydning for virkeliggørelsen af omdannelsen af havneområderne.  

 Ekspropriation sker efter reglerne i lov om fremgangsmåden ved ekspropriation  

 vedrørende fast ejendom.
Kapitel 3 Fælles bestemmelser m.v.
 § 11. Samtlige Københavns Havnevæsens aktiver, det være sig fast  

 ejendom, løsøre, rettigheder eller andet, og samtlige institutionens passiver  

 og forpligtelser af enhver art overtages af Københavns Havn A/S og Københavns  

 Havnefront, der indtræder i alle institutionens kontrakter, overenskomster og  

 andre retsforhold.
stk. 2. Ejendomsretten til arealer, bygninger og anlæg, der tilhører  

 Københavns Havnevæsen, tillægges Københavns Havnefront.
De arealer, bygninger  

 og anlæg, der skal anvendes til den fremtidige havnedrift, tillægges dog det  

 i § 1 nævnte selskab, Københavns Havn A/S.
 Stk. 3. Københavns Havn A/S tillægges midlertidig brugsret til de  

 arealer, bygninger og anlæg, hvorfra der for tiden drives havnevirksomhed, og  

 som ikke er nævnt i stk. 2, 2. punktum.
 Stk. 4. Københavns Havnefront tillægges forkøbsret til de i stk.  

 2, 2. punktum, nævnte arealer, såfremt disse på et senere tidspunkt ikke  

 længere skal benyttes til havnevirksomhed.
 Stk. 5. Trafikministeren fastsætter efter forhandling med  

 miljøministeren fordelingen af de i stk. 1 nævnte aktiver og passiver mellem  

 Københavns Havn A/S og Københavns Havnefront og fastlægger afgrænsningen af  

 de i stk. 2 nævnte arealer.
 § 12. Tinglysning af Københavns Havn A/S og Københavns Havnefronts  

 rettigheder i medfør af § 11 kan ske på grundlag af denne lov.
 Stk. 2. Københavns Havn A/S' rettigheder efter § 11 over  

 fondsaktiver, der er registreret i Værdipapircentralen, anses for registreret  

 i denne.
 Stk. 3. Aktieafgift skal ikke betales ved Københavns Havn A/S'  

 overtagelse af Københavns Havnevæsens aktiebeholdning i Københavns Frihavns-  

 og Stevedoreselskab A/S eller andre værdipapirer.
 § 13. Staten garanterer for opfyldelsen af samtlige de  

 forpligtelser, som påhviler den selvejende institution Københavns Havnevæsen  

 på tidspunktet for dennes nedlæggelse.
 Stk. 2. Københavns Havn A/S og Københavns Havnefront kan optage  

 lån i Kongeriget Danmarks Hypotekbank til finansiering af de i § 2, stk. 1 og  

 2, og § 6, stk. 1 og 2, nævnte formål.
Kapitel 4 Personale § 14. Københavns Havn A/S og Københavns Havnefront overtager  

 personalet ved Københavns Havnevæsen på hidtidige vilkår.
 Stk. 2. Personale ved Københavns Havnevæsen, der er ansat på  

 tjenestemandslignende vilkår, er forpligtet til at overgå til ansættelse ved  

 Københavns Havn A/S eller Københavns Havnefront med bevarelse af hidtidige  

 rettigheder og pligter.
Kapitel 5 Ikrafttræden m.v.
 § 15. Lov nr. 109 af 29. april 1913 med senere ændringer om  

 bestyrelsen af Københavns Havnevæsen ophæves.
§ 16. Tidspunktet for lovens ikrafttræden fastsættes af  

 trafikministeren.
Ministeren kan herunder ved bekendtgørelse fastsætte, at  

 loven træder i kraft på forskellige tidspunkter.
 § 17. I lov nr. 141 af 31. marts 1960 om Københavns frihavn  

 foretages følgende ændringer:
 1. I § 1, § 2, stk. 1, 3 og 4, § 3, stk. 2, og § 4 ændres »Københavns  

 havnebestyrelse« til »bestyrelsen for Københavns Havn A/S«.
 2. I § 2, stk. 2, § 4 og § 6 ændres »Københavns havnevæsen« til  

 »Københavns Havn A/S«.
 3. I § 7, stk. 1 og 2, ændres »Københavns havnevæsen« til  

 »Københavns Havn A/S og/eller Københavns Havnefront«.
 § 18. I lov nr. 130 af 9. april 1980 med senere ændringer om  

 beskyttelse af havmiljøet ændres i § 52, stk. 1, nr. 1, »Københavns  

 havnebestyrelse« til »bestyrelsen for Københavns Havn A/S«.
 § 19. I lov om stempelafgift, jf. lovbekendtgørelse nr. 805 af 1.  

 december 1986 med senere ændringer, ophæves § 81, stk. 1, nr. 2.
Bemærkninger til lovforslaget Almindelige bemærkninger 1. Lovforslagets baggrund Lovforslaget bygger i alt væsentligt på det den 3. maj 1991 af regeringen  

 fremsatte forslag til lov om Københavns Havn A/S og Udviklingsselskabet  

 Københavns Havnefront A/S (L 184, 1. behandling, se Folketings Tidende  

 1990/1991 spalte 5819 f.f.). Der foreslås således stadig oprettet to  

 organisationer - en havneorganisation og en udviklingsorganisation - blot  

 foreslås formen for udviklingsorganisationen ændret, idet man efter  

 yderligere overvejelser har fundet, at det i forhold til lovforslagets sigte  

 ikke er hensigtsmæssigt at oprette udviklingsorganisationen som et  

 aktieselskab.
I stedet for foreslås oprettet en særlig statslig forvaltningsenhed  

 »Københavns Havnefront«.
Enhedens formue er adskilt fra statens  

 formue i øvrigt.
Danmarks Radio og Danmarks Nationalbank er eksempler på  

 særlige statslige forvaltningsenheder.
 En anden ændring i forhold til det den 3. maj 1991 fremsatte forslag er  

 formuleringen af bestemmelsen vedrørende udviklingsenhedens bidrag til  

 havneselskabets investeringer i havnen i forbindelse med havnedriftens  

 omlægning (tidligere § 5, stk. 3, nu § 6, stk. 3). Baggrunden for denne  

 ændring er ønsket, der bl.a. kom til udtryk ved Folketingets 1. behandling af  

 lovforslaget, om en nærmere præcisering af retningslinierne for bidragets  

 størrelse og sikkerhed for en forsvarlig økonomi i havneselskabet.
De ændringer der herudover er foretaget i forhold til lovforslag L 184, er  

 alene konsekvensrettelser som følge af ovenstående.
Umiddelbart nedenfor er  

 optrykt de almindelige bemærkninger fra det oprindelig fremsatte lovforslag  

 med de således nødvendige ændringer og tilføjelser.
2. Nugældende lov om Københavns Havn Den nugældende lov om Københavns Havn er lov nr. 109 af 29. april 1913 om  

 bestyrelsen af Københavns Havnevæsen, som ændret ved lov nr. 78 af 29. marts  

 1924 og lov nr. 226 af 22. april 1987.
Ifølge loven ledes havnen af en havnebestyrelse bestående af  

 Overpræsidenten i København som født formand og 18 medlemmer, repræsenterende  

 Folketinget, industriministeren, trafikministeren, Københavns Kommune,  

 medarbejderne og handel, søfart og industri.
Københavns Havnevæsen er  

 undergivet tilsyn af trafikministeren.
I 1913 udgjorde udenrigsomsætningen på Københavns Havn 33 pct. af landets  

 samlede udenrigshandel.
I 1989 gik ca. 10,9 pct. af den samlede godsomsætning  

 i landets trafikhavne over Københavns Havn.
Københavns Havn er den ene af landets to basishavne for oversøiske  

 liniekonferencer.
Ved basishavne forstås en række havne inden for et bestemt  

 område, hvor samme fragtrater gælder, uanset om lasten afskibes fra den ene  

 eller den anden havn, f.eks.
København/Århus og Hamburg/Antwerpen.
Det er de  

 internationale liniekonferencer, der selvstændigt fastsætter deres tariffer,  

 og hvilke havne der skal være basishavne.
Hvor mange og hvilke havne der er  

 basishavne for de enkelte liniekonferencer er således ikke statisk.
Vigtige parametre for konferencernes valg af basishavne er navnlig den  

 godsmængde, der stilles til rådighed, men også havnens service- og  

 prisniveau.
For havnens kunder er dens status som basishavn af stor  

 betydning, fordi de herved sparer transportomkostningerne til og fra en  

 atlanterhavshavn.
 Københavns Havnevæsen ejer 100 pct. af aktierne i Københavns Frihavns- og  

 Stevedoreselskab A/S (KFS A/S). Ved udgangen af 1990 var i alt 531  

 medarbejdere beskæftiget i Københavns Havn, fordelt med 284 i selve  

 havnevæsenet og 247 i KFS A/S.
Ifølge Årsberetning 1990 for Københavns Havn blev godsomsætningen i 1990  

 med sine 9,5 mio. tons den største i nyere tid.
Såvel besejlingen af havnen  

 som antallet af anløb af krydstogtskibe satte rekord i 1990.  

 Containeromsætningen er også stigende.
Resultat af primær drift for koncernen  

 Københavns Havn 1990 blev et overskud på 22,8 mio. kr.
Det må hertil  

 bemærkes, at ca. 40 pct. af havnens indtægter stammer fra lejeindtægter fra  

 ejendomme og pakhuse samt optionsafgifter. Årets nettoresultat kom til at  

 ligge på 35,8 mio. kr.
Ændringer i skibstyper og transportkoncepter medfører løbende ændringer i  

 havnevirksomhedens indretning og placering i byen.
Stigningen i behovet for  

 kajarealer til godsets håndtering og den manglende fremkommelighed i de indre  

 bydele har således medført, at en række smalle kajstrækninger langs indre by  

 ikke længere er tjenlige til en rationel drift.
Tyngden i havneomsætningen er  

 løbende blevet forskudt mod syd og nord og til Prøvestenen ud for Østamager.  

 En række områder langs havneløbet skal derfor finde ny anvendelse i de  

 kommende år.
Københavns Kommune og Københavns Havnevæsen har desuden aftalt,  

 at der over de kommende 15-20 år skal ske en afvikling af den væsentlige del  

 af havnevirksomheden i Sydhavnen, så broerne kan forblive lukkede.
 Set i et historisk lys kan det derfor konstateres, at havnens virksomhed  

 efter i århundreder at have ligget i det beskyttede farvand mellem Sjælland  

 og Amager nu vil blive koncentreret i Nordhavnsområdet og på Prøvestenen  

 direkte ud til Øresund.
3. Baggrund for lovforslaget Efter opfordring fra Folketingets Miljø- og Planlægningsudvalg nedsatte  

 miljøministeren i juni 1988 Havneudvalget, der afgav betænkning i april 1989.  

 Udvalgets hovedforslag anbefalede, at den fremtidige havnedrift blev  

 koncentreret på Prøvestenen og i Nordhavnsområdet.
 Betænkningen, som anlagde et tidsperspektiv på 20-30 år, viste, at der er  

 betydelige værdier at hente i en koordineret omdannelse af de dele af havnen,  

 som ikke på længere sigt skal anvendes til driften.
I efteråret 1989 vedtog Københavns Borgerrepræsentation efter forhandling  

 med miljøministeren kommuneplanen for København.
Heri fastlægges Prøvestenen  

 og Nordhavnsområdet fra Marmormolen og nordpå samt værftsområdet og  

 servicehavnen på Refshaleøen til havnedrift og havnerelateret industri.  

 Kommuneplanen fastlægger således ca. 235 ha til egentlige havneformål, hvoraf  

 ca. 190 ha er i brug i dag.
 De ændringer i anvendelsen af havneområderne, der vil ske i de kommende  

 årtier, vil medføre forandringer i en række delområder langs den indre by og  

 i Sydhavnen (havnen råder i dag over ca. 400 ha), som på hver deres måde kan  

 danne basis for opbygning af helt nye bykvaliteter - moderne erhvervsområder,  

 nye boligbebyggelser, rekreative anlæg og besøgsattraktioner til kultur og  

 forlystelser.
 Lovforslaget tilsigter ingen ændringer i de eksisterende anløbsfaciliteter  

 for passagerfærger og for anløb af krydstogtskibe.
Realiseringen af disse muligheder forudsætter imidlertid, at der lægges en  

 overordnet strategi for de tidligere havneområders ibrugtagen til nye formål,  

 som konkretiserer den karakter, der i kommuneplanen sigtes mod i de  

 forskellige delområder.
For at fastholde mulige investorers interesse skal en  

 sådan strategi have en definitiv og bindende karakter, både hvad angår  

 investeringer og tidsplan.
Den skal derfor inkludere omlægningen af  

 havnefunktionerne, som vil blive styrende for omdannelsens tempo, og den skal  

 omfatte udformningen af de fællesanlæg, der skal etableres, efterhånden som  

 de tidligere havneområder tages i brug til andre formål.
 En holdbar strategi af denne karakter vil kun kunne sikres, hvis dens  

 udformning henlægges til en institution, der både har den nødvendige  

 ekspertise, kompetence og økonomi til at sikre dens virkeliggørelse.
4. Lovforslagets indhold De kommende års beslutninger om ny disponering af store dele af de  

 vidtstrakte havneområder, vil efter regeringens opfattelse kunne vinde  

 betydeligt i kvalitet, hvis hensynet til havnedriften - herunder til arbejdet  

 for at styrke havnens omsætning, så dens status som basishavn kan opretholdes  

 - og hensynet til byens øvrige erhvervsmæssige udvikling og de boligmæssige  

 og rekreative hensyn i havnens områder holdes ude fra hinanden.
 Efter regeringens opfattelse vil det derfor være rigtigt at adskille  

 varetagelsen af disse hensyn organisatorisk, så der på den ene side skabes en  

 organisation, der kan forestå den egentlige havnedrift, og på den anden side  

 en organisation, der har til opgave at tilrettelægge og gennemføre  

 omdannelsen af de områder, som ikke længere skal anvendes til havneformål.
Havneanlæggenes indretning og beliggenhed ændrer sig til stadighed.
For at  

 muliggøre en smidig tilrettelæggelse af den løbende omformning af  

 havneområderne og en samlet disponering, der kan sikre den overordnede  

 sammenhæng langs havnefronten og med de omkringliggende byområder, tillægges  

 udviklingsenheden ejendomsretten til samtlige de arealer, der i dag forvaltes  

 af Københavns Havnevæsen, bortset fra de arealer hvorfra havnedriften skal  

 foregå på længere sigt.
Udviklingsenheden tillægges endvidere en forkøbsret  

 til sidstnævnte arealer.
I forbin delse med dannelsen af de to organisationer  

 skal fastlægges, hvilke arealer der skal bruges til havnedrift.
 I overensstemmelse med regeringens privatiserings- og  

 moderniseringspolitik, hvorefter den offentlige sektors mere driftsprægede  

 opgaver i højere grad bør løses på et forretningsmæssigt grundlag, foreslås  

 det, at den fremtidige havneorganisation etableres i aktieselskabsform.  

 Regeringen ønsker herved at understrege, at havnens drift bør tilrettelægges  

 på kommercielle vilkår og således, at der sikres en konkurrence til landets  

 øvrige trafikhavne.
Hovedopgaven for havneselskabet Københavns Havn A/S bliver at stille  

 havneanlæg og havneservice til rådighed i København.
Driften skal altså ske  

 på forretningsmæssigt grundlag og på en måde, der er velegnet til at sikre  

 havnens status som basishavn.
Det foreslås, at en del af aktierne i havneselskabet kan afhændes til  

 private, idet det forretningsmæssige grundlag for havnedriften gør det  

 naturligt også i fremtiden at sikre en privat indflydelse på selskabet.
Også  

 afhændelse af aktier til Københavns Kommune kan komme på tale.
Under hensyn  

 til den samfundsinteresse, der knytter sig til havnens virksomhed og til dens  

 status som basishavn forudsættes det imidlertid, at der til stadighed sikres  

 trafikministeren en bestemmende indflydelse i selskabet.
 Selskabet kan oprette datterselskaber med deltagelse af private aktionærer  

 og offentlige myndigheder og skal f.eks. overtage Københavns Frihavns- og  

 Stevedoreselskab A/S, der i dag ejes 100 pct. af Københavns Havnevæsen, der  

 ligeledes ejer de arealer, hvorfra frihavnsvirksomheden drives.
 Udviklingsorganisationen foreslås etableret som en særlig  

 forvaltningsenhed.
Hovedopgaven for Københavns Havnefront bliver at tilrettelægge omdannelsen  

 af de havneområder, der efterhånden kan overgå til anden anvendelse.
Hvorvidt  

 udviklingsenheden i den forbindelse skal sælge arealerne til private  

 bygherrer eller udleje dem på langtidslejemål vil blandt andet bero på de til  

 enhver tid gældende markedsvilkår.
Det bør derfor overlades til enhedens  

 ledelse at afgøre, hvad der vil være mest hensigtsmæssigt i det enkelte  

 tilfælde.
Den private deltagelse i havneomdannelsen er sikret gennem  

 udviklingsenhedens muligheder for at afvikle dele af sine aktiver gennem salg  

 af ejendomme.
Oprettelsen af udviklingsorganisationen som et statsligt  

 aktieselskab med mulighed for en privat deltagelse uden bestemmende  

 indflydelse, som oprindeligt foreslået i lovforslaget af 3. maj, vurderes  

 derfor ikke at give væsentlige større muligheder for privat deltagelse i  

 havnens omdannelse.
Når opgaven med omdannelsen af de tidligere havnearealer  

 efter en årrække er afsluttet, må udviklingsenheden således formodes at  

 afvikle sine aktiviteter helt og fuldt, så den kan nedlægges.
Udviklingsenheden vil som nævnt få ejendomsretten til de arealer, der i  

 dag forvaltes af Københavns Havnevæsen, bortset fra de områder i Nordhavnen  

 nord for Kronløbsbassinet og på Prøvestenen, der også på længere sigt skal  

 anvendes til havneformål.
Udviklingsenhedens opgave bliver at sikre, at de  

 arealer, der udgår af driften, finder en anvendelse og får en udformning, der  

 er til gavn for byens udvikling.
Udviklingsenheden tillægges derfor en  

 forkøbsret til de arealer, som Københavns Havn A/S får ejendomsretten til,  

 såfremt disse på et senere tidspunkt ikke længere skal benyttes til  

 havnevirksomhed.
Ved disse ændringer i ejerforholdet gribes der ikke ind i Frihavnens  

 nuværende udstrækning.
En eventuel ændring af Frihavnens grænser, jf. § 1 i  

 lov om Københavns frihavn, bør først ske efter forhandling mellem de to  

 organisationer.
 De øvrige områder, som i dag anvendes til havnedrift, skal stilles til  

 havneselskabets rådighed på vilkår, der område for område afspejler, hvor  

 længe der må påregnes at være havnedrift det pågældende sted, og under  

 respekt af de forpligtelser, Københavns Havnevæsen har over for de nuværende  

 lejere m.v.
 Det må dog pointeres, at den endelige fordeling af arealernes anvendelse  

 på havnedrift og andet skal foretages efter forhandling mellem de to  

 organisationer.
 Delingen af Københavns Havnevæsens øvrige aktiver mellem de to  

 organisationer bør efter regeringens opfattelse ske efter følgende  

 hovedretningslinier:
De finansielle anlægsaktiver, herunder datterselskabet KFS A/S, jf.  

 ovenfor, overgår til det nye havneselskab.
Færgelejet til Dan-Link DSB, som  

 af tekniske grunde optræder som et finansielt anlægsaktiv, overgår til  

 udviklingsenheden, og færgelejet stilles foreløbig vederlagsfrit til  

 havneselskabets rådighed frem til åbningen af Øresundsforbindelsen.
 Bygninger og faste anlæg m.v. i Nordhavnen og på Prøvestenen og andre  

 områder, som organisationerne måtte blive enige om på længere sigt skal  

 bruges til havnedrift, overgår til havneselskabet.
Københavns Havnevæsens bygninger og anlæg i de øvrige områder af havnen  

 overtages af Københavns Havnefront.
De bygninger og anlæg, der på tidspunktet  

 for lovens vedtagelse i Folketinget bliver anvendt til den egentlige  

 havnevirksomhed, stilles vederlagsfrit til det nye havneselskabs rådighed,  

 sålænge der fortsat skal være havnedrift det pågældende sted.
Den nødvendige  

 vedligeholdelse heraf skal påhvile havneselskabet.
 Materiel, som indgår i havnedriften, overgår til havneselskabet.
Havneselskabet skal afvikle sin virksomhed i de områder, der ikke i  

 fremtiden skal anvendes til havneformål, og i overensstemmelse med en af  

 Københavns Havnefront fastsat omdannelsesstrategi.
Da investeringerne i ny  

 havneanlæg vil blive bestemmende for tidsplanen, må omdannelsesstrategien  

 udformes i et snævert samarbejde mellem de to organisationer.
 Hovedlinierne for omdannelsen skal fastlægges i tilknytning til  

 organisationernes stiftelse, men der vil være en årrække, hvor det vil være  

 nødvendigt løbende at afpasse de to organisationers investeringsbeslutninger  

 og øvrige dispositioner i forhold til hinanden.
Ved lovforslaget sker der ingen ændringer i den eksisterende  

 kompetencefordeling som fastsat i lovgivningen om fysisk planlægning.
Der  

 sker således ingen indskrænkning i Københavns Kommunes  

 planlægningskompetence.
5. Lovforslagets administrative og økonomiske konsekvenser Lovforslaget medfører, at den selvejende institution Københavns  

 Havnevæsen nedlægges.
Lovforslagets umiddelbare økonomiske konsekvens er, at det fremtidige  

 havneselskab i forhold til Københavns Havnevæsen i dag vil få reduceret de  

 indtægter, der stammer fra udlejning og salg af fast ejendom, samtidig med at  

 investeringsbehovene forøges.
Havneselskabet vil heller ikke få rådighed over  

 den formue, der ligger i de af Københavns Havnevæsen i dag disponerede  

 arealer, bygninger og anlæg, som er placeret i områder, der ikke på længere  

 sigt skal være havn, men det vil som nævnt få en midlertidig brugsret.
En del af indtægtsnedgangen vil formentlig kunne kompenseres, såfremt der  

 foretages justering af udlejningstakster og af vareafgifter.
Men uden  

 rådighed over de arealer m.v., som overgår til udviklingsenheden, vil  

 havneselskabet ikke kunne opretholde en selvfinansieringsgrad som den,  

 Københavns Havnevæsen har i dag.
 Der skal derfor som led i fastlæggelsen af de to organisationers  

 fremtidige økonomiske forhold skaffes havneselskabet et investeringsbidrag af  

 udviklingsenhedens overskud, der er tilstrækkeligt til, at de investeringer i  

 havneindretninger og andet, som er en forudsætning for havneomdannelsen, kan  

 afholdes.
I december 1990 fremlagde Københavns Havnebestyrelse en ny  

 investeringsoversigt for perioden 1990-2005. Der påtænkes  

 investeringsprojekter i havnens områder for i alt 3270 mio. kr., excl.  

 materielanskaffelser.
Heraf er ca. 1050 mio. kr. investeringer i  

 ikke-havnerelateret nybyggeri og bygningsrenovering i Sdr.
Frihavn.
Af de  

 resterende 2220 mio. kr. er 625 mio. kr. afsat til et betydeligt nybyggeri af  

 pakhuse m.v. i Nordhavns-området.
En mulig uddybning af sejlløbet mod nord i  

 Øresund efter århundredeskiftet er optaget med 350 mio. kr.
Københavns  

 Havnevæsen har endnu ikke taget stilling til, hvilke af de omtalte  

 investeringer der skal afholdes af havnevæsenet selv, og hvilke der skal  

 privatfinansieres.
De samlede investeringer i havneanlæg m.v. åbner mulighed  

 for en væsentlig tilvækst i havnens godsomsætning.
Efter regeringens umiddelbare skøn vil de af Københavns Havnevæsen  

 påtænkte investeringer, der er nødvendige til omlægning af driften over de  

 næste 15 år, kunne rummes inden for en ramme af godt 1500 mio. kr., incl.  

 anskaffelser af materiel.
Med indregning af usikkerhed på behov for ny bil-  

 og færgeterminal og for uddybning af sejlløbet mod nord skønnes  

 investeringsbehovet at blive 1300-1800 mio. kr.
 En fremskyndet og videregående omdannelse end forudsat i Københavns  

 Havnevæsens investeringsoversigt - som kan være ønskeligt for at sætte skub i  

 byudviklingen i havneområderne - kan som nævnt tænkes at udløse et  

 merinvesteringsbehov i forhold hertil.
 Udviklingsenhedens indtægter vil ved stiftelsen bestå i lejeindtægter og  

 optionsafgifter fra de arealer og bygninger, der ikke på længere sigt skal  

 anvendes til havneformål.
Anvendt i overensstemmelse med kommuneplanen kan den potentielle  

 fremtidsværdi af de områder, der efterhånden udgår af driften, kunne skønnes  

 til op mod 2000 mio. kr. (1989-priser). Dertil kommer værdien af eventuelle  

 opfyldninger m.v.
Det er næppe urealistisk at forestille sig, at de arealer,  

 der ikke i fremtiden vil blive anvendt til havnedrift, kan komme til at  

 repræsentere en værdi på op mod 2500 mio. kr.
De indtægter og den formue, som udviklingsenheden vil få rådighed over, må  

 skønnes at være tilstrækkelig til at yde de nødvendige bidrag til  

 investeringerne i havnedriftens omlægning.
Københavns Havnefront vil desuden  

 have mulighed for at finansiere en væsentlig del af de investeringer, der i  

 øvrigt er nødvendige for omdannelsen - herunder oprensning af forurenede  

 arealer og indretning af diverse fællesanlæg.
Endvidere bør der kunne blive  

 overskud til at deltage i en del af de udviklingsprojekter - kulturelle og  

 andre - som vil være en ønskelig del af havneområdernes fornyelse.
Bemærkninger til de enkelte bestemmelser Til kapitel I Til § 1 Bestemmelserne i § 1 bemyndiger trafikministeren til at oprette et  

 aktieselskab samt fastsætte aktieselskabets aktiekapital ved stiftelsen.  

 Aktiekapitalen kan tilvejebringes ved apportindskud og kontant indbetaling.
 Trafikministeren kan afhænde aktier til f.eks. private eller Københavns  

 Kommune, men under hensyn til den samfundsinteresse, der knytter sig til  

 havnens status som basishavn forudsættes det, at der sikres trafikministeren  

 en bestemmende indflydelse i selskabet.
 Afhændelse af aktier kræver efter de gældende bevillingsretlige regler  

 forudgående tilslutning fra Folketingets Finansudvalg.
Til § 2 Selskabets formål er i § 2 angivet til at være at drive havnevirksomhed i  

 København.
Selskabets hovedopgave skal således være på kommercielle vilkår at  

 stille havneanlæg og havneservice til rådighed.
Driften skal ske på  

 forretningsmæssigt grundlag og på en måde, der er velegnet til at sikre  

 havnens status som basishavn.
 Som eksempel på virksomhed omfattet af stk. 2 kan nævnes salg af know-how  

 til andre inden- eller udenlandske havne, og bistand til entreprenørarbejder  

 i forbindelse med fornyelser af havneområderne, udført for Københavns  

 Havnefront eller private grundejere, hvor man kan drage nytte af  

 havneselskabets ekspertise i vandbygningsarbejder.
Til § 3 Under hensyn til Københavns Havns samfundsmæssige betydning foreslås i  

 stk. 1, at selskabets vedtægter og ændringer i disse skal godkendes af  

 trafikministeren.
 Ved bestyrelsens sammensætning tages, jf. stk. 2, samfunds- og  

 erhvervsøkonomiske hensyn.
Antallet af bestyrelsesmedlemmer fastsættes i vedtægterne.
Der er således  

 mulighed for at beslutte privat deltagelse i bestyrelsen, når staten måtte  

 begynde at sælge ud af sine aktier i selskabet.
Københavns Kommune kan eje  

 aktier i selskabet og kan være repræsenteret i selskabets bestyrelse.
I  

 øvrigt finder aktieselskabslovens regler om bestyrelsessammensætning m.v. -  

 herunder reglerne om medarbejderrepræsentation - anvendelse.
Vedtægterne skal endvidere indeholde bestemmelser om, at havneselskabets  

 aktiviteter skal falde ind under de for havne normale aktiviteter, og at  

 havnens indtægter - bortset fra normal forrentning af indskudskapitalen -  

 udelukkende kan anvendes til havnens formål.
Dette er en forudsætning for, at  

 havneselskabet er fritaget for skat, jf. selskabsskattelovens § 3, stk. 1,  

 nr. 4.
 Bestemmelserne i stk. 3 tilsigter at skabe så ensartede rammer som muligt  

 for trafikhavnedrift i København og i resten af landet.
Som følge af at havnevirksomheden i København bliver lagt over i et  

 aktieselskab og af, at driften tilrettelægges på forretningsmæssige vilkår,  

 er det ikke længere nødvendigt for trafikministeren at godkende afgifterne  

 for Københavns Havns benyttelse.
Der vil således for havnedrift i København  

 være fri takstfastsættelse i lighed med landets øvrige trafikhavne.  

 Bestemmelserne i § 4 i lov om trafikhavne m.v. om »dumpingtakster«  

 og »maksimumstakster« foreslås også at gælde for havnedriften i  

 København.
Til § 4 Det følger af bestemmelsen, at selskabet er underlagt den lovgivning, som  

 er gældende for private erhvervsdrivende selskaber.
Til kapitel 2 Til § 5 Med bestemmelsen oprettes den særlige statslige forvaltningsenhed,  

 Københavns Havnefront.
Formuen består ved oprettelsen af de aktiver, som  

 efter § 11 tillægges Københavns Havnefront.
Til § 6 Den særlige forvaltningsenhed Københavns Havnefronts formål er i § 6  

 angivet til at være at tilrettelægge og gennemføre omdannelsen af de  

 havneområder i København, som ikke skal anvendes til havneformål.
 Københavns Havnefront skal således overtage ejendomsretten til de arealer,  

 der i dag ejes af Københavns Havnevæsen, og som ikke på længere sigt skal  

 anvendes til havnedrift, jf. bemærkningerne til § 11 og de almindelige  

 bemærkninger.
Som eksempel på virksomhed omfattet af stk. 2 kan nævnes lignende opgaver  

 vedrørende andre offentlige ejendomme, som ikke længere skal anvendes til det  

 hidtidige formål.
Også investeringer i infrastruktur og rekreative og  

 kulturelle fællesanlæg, som kan være med til at forøge de omdannede  

 havneområders attraktivitet og værdi, er omfattet af § 6, stk. 2.
Bestemmelsen i stk. 3 skal ses i lyset af Københavns Havevæsens planer om  

 en koncentration af havnedriften i Nordhavnen og på Prøvestenen.  

 Omkostningerne ved denne omlægning af havnedriften ville det nuværende  

 Københavns Havnevæsen bl.a. finansiere ved salg af de arealer, der ikke skal  

 bruges til havneformål.
Ejerskabet til disse arealer tillægges i lovforslaget  

 Københavns Havnefront, og der opstår derfor et behov for kompensation til  

 brug for havneselskabets investeringer, således at omlægningen kan  

 gennemføres uden, at havneselskabet skal optage lån hertil.
 Med den nye udformning af stk. 3 er det præciseret, at fastlæggelsen af  

 bidraget er en opgave for de to bestyrelser og derfor først kan ske efter  

 stiftelsen og på baggrund af en samlet investeringsplan fra havneselskabets  

 bestyrelse og et langtidsbudget fra hver af de to bestyrelser.
 Med udtrykket »selvfinansiering« forstås, at havneselskabet med  

 bidraget fra Københavns Havnefront skal sættes i stand til at afholde de  

 nødvendige investeringer i omlægningen af driften uden at skulle optage lån.
 Den investeringsfinansiering, som havneselskabet får fra Københavns  

 Havnefront, skal ikke fjerne den forretningsmæssige risiko fra  

 havneselskabet.
 Bidragets størrelse og betalingsvilkårene bør fastlægges med udgangspunkt  

 i havneselskabets skøn over det samlede investeringsbehov i havnen og over  

 det beløb, som havneselskabet med det nuværende kapitalapparat selv kan  

 bidrage med.
 Der skal endvidere tages hensyn til de øgede indtjeningsmuligheder, som de  

 egentlige nyinvesteringer vil give anledning til, idet det bør erindres, at  

 en del af investeringerne vil gå til vedligeholdelse af det eksisterende  

 kapitalapparat, og til miljøbestemte og andre investeringer, der ikke kan  

 forventes at give øget afkast.
 Der skal desuden tages højde for, at havneselskabet mister lejeindtægter i  

 takt med, at selskabets brugsret til Københavns Havnefronts arealer  

 bortfalder, (jf. lovforslagets § 11, stk. 3).
 Ved vurderingen af det samlede investeringsbehov skal der tages  

 udgangspunkt i de projekter, der er nødvendige for at havnen efter en nærmere  

 fastsat årrække har mulighed for at stå gældfrit med et fuldt tilstrækkeligt  

 og moderniseret havneanlæg som udgangspunkt for en kommerciel drift.  

 Årrækkens længde må bero på den aftalte varighed af de faste årlige bidrag,  

 jf. nedenfor.
 Ved fastlæggelsen af den tidsmæssige profil for bidraget skal der ud over  

 hensynet til havneselskabets indtjeningsmuligheder og investeringsbehov tages  

 hensyn til det optimale tidspunkt for afhændelsen af ejendomme.
 For på den ene side at give havneselskabet sikkerhed for de nødvendige  

 investeringsbidrag og på den anden side at tage højde for de  

 usikkerhedsmomenter, der er knyttet til udviklingen på ejendomsmarkedet, bør  

 bidraget fra Københavns Havnefront til havneselskabet opdeles i følgende  

 komponenter:
 1. Et fast, årligt bidrag, som erlægges i en nærmere fastsat årrække.
2. Et omsætningsbestemt bidrag, der bestemmes som en andel af Københavns  

 Havnefronts indtægter.
Denne del af bidraget skal ikke være tidsbegrænset.
 3. Et eventuelt yderligere bidrag, der indenfor en nærmere fastsat årrække  

 kan fastlægges efter aftale mellem de to organisationer.
ad 1) Gennem det faste bidrag skal havneselskabet have en sådan sikkerhed  

 for de nødvendige overførsler for perioden som helhed og i de enkelte år, at  

 det bliver muligt for selskabets bestyrelse at gennemføre en sammenhængende  

 investeringsplan.
Det årlige bidrag begrænses til den periode, som kan anses  

 for tilstrækkelig til at gennemføre driftsomlægningerne.
ad 2) Tanken bag de omsætningsbestemte bidrag er, at der derved skabes  

 økonomisk incitament til at tidsfæste omdannelsen af de enkelte havneområder,  

 så det er til fordel for begge organisationer.
Det omsætningsbestemte bidrag  

 vil gøre havneselskabet interesseret i, at arealerne afhændes på det  

 gunstigst mulige tidspunkt.
Det vil samtidig give Københavns Havnefront bedre  

 likviditet, når en del af bidraget først forfalder i takt med ejendomssalget.
ad 3) Muligheden for i en nærmere fastsat årrække at aftale yderligere  

 bidrag er nødvendig for at kunne afpasse havnedriftens omlægning med  

 byomdannelsen.
For eksempel kan der i et svagt ejendomsmarked opstå problemer  

 med at afsætte arealer i et tempo, der er tilstrækkeligt til at opfylde  

 havneselskabets forventning om et omsætningsbestemt bidrag.
Omvendt kan  

 efterspørgslen på byarealer gøre det fordelagtigt at fremrykke afskrivningen  

 af havneanlæg.
Det aftalebestemte bidrag skal fastsættes udfra de samme  

 hensyn, som gælder det faste og det omsætningsbestemte bidrag.
 Efter stk. 4 kan både Københavns Havn A/S og Københavns Havnefront  

 indbringe spørgsmål om aftalens forståelse og om forudsætningerne for denne  

 for en voldgiftsret.
 Bestemmelsen skal sammenholdes med stk. 3, 3. pkt., hvorefter uenighed  

 mellem de to bestyrelser i forbindelse med aftalernes indgåelse afgøres ved  

 forhandling mellem trafikministeren og miljøministeren.
Til § 7 Bestemmelsen fastsætter de nærmere regler for Københavns Havnefronts  

 organisation som en særlig statslig forvaltningsenhed.
Antallet af  

 bestyrelsesmedlemmer fastsættes i vedtægterne.
 Under hensyn til den samfundsmæssige betydning af Københavns Havnefronts  

 virksomhed foreslås i stk. 1, at vedtægterne og ændringer i disse skal  

 godkendes af miljøministeren.
 Ved bestyrelsens sammensætning, jf. stk. 2, tages samfunds- og  

 erhvervsøkonomiske hensyn.
Til § 8 Bestemmelserne er en konsekvens af, at aktieselskabslovens bestemmelser  

 ikke finder anvendelse på Københavns Havnefront.
Til § 9 Bestemmelsen anses for nødvendig for at sikre, at den særlige statslige  

 forvaltningsenhed kan være selvstændig forhandlingspart.
Til § 10 Bestemmelsen tager alene sigte på undtagelsessituationer, hvor indehavere  

 af f.eks. optioner, lejerettigheder, brugsrettigheder m.v. vedrørende  

 Københavns Havnefronts ejendomme udøver deres ret på en måde, som er til  

 afgørende hindring for en gennemførelse af havneområdernes omdannelse i  

 overensstemmelse med den af Københavns Havnefront fastlagte  

 omdannelsesstrategi.
Til kapitel 3 Til § 11 Af bestemmelsen fremgår, at Københavns Havn A/S og Københavns Havnefront  

 indtræder i samtlige havnevæsenets rettigheder og forpligtelser, hvilket også  

 omfatter pensionsforpligtelser, jf. bemærkningerne til §§ 13 og 14.
Københavns Havn A/S og Københavns Havnefront skal således ved overtagelsen  

 respektere alle vilkår i kontrakter, overenskomster, lejeaftaler m.v., som er  

 indgået af Københavns Havnevæsen.
På den anden side indtræder Københavns Havn  

 A/S og Københavns Havnefront i samtlige havnevæsenets kontraktlige  

 rettigheder.
 I bestemmelsen er det fastlagt, efter hvilke principper og hvilken af de  

 to organisationer der indtræder i de forskellige rettigheder og  

 forpligtelser.
Ifølge stk. 5 bemyndiges trafikministeren til, efter at den nærmere  

 fordeling mellem Københavns Havn A/S og Københavns Havnefront har været  

 forhandlet med miljøministeren, at fastsætte denne.
Grundlaget for  

 fordelingen vil være de to organisationers formål, og forudsætningen om at  

 Københavns Havn A/S fremover skal drive den egentlige havnevirksomhed.
Der  

 henvises i øvrigt til de almindelige bemærkninger.
Til § 12 Det foreslås, at der gives fritagelse for diverse afgifter i forbindelse  

 med overførslen af aktiviteter til de 2 organisationer.
Til § 13 Hovedparten af de kontraktlige forpligtelser, der påhviler Københavns  

 Havnevæsen, vil blive overført til Københavns Havn A/S.
En af de  

 forpligtelser, der vil blive overført, er den forpligtelse, havnevæsenet  

 ifølge vedtægterne har for de ved havnevæsenet ansatte tjenestemænd og disses  

 pensionskasse.
 Herom henvises i øvrigt til bemærkningerne til § 14.
Den i bestemmelsens stk. 1 nævnte statsgaranti omfatter alene de  

 forpligtelser organisationerne måtte have ved deres stiftelse.
Så længe  

 staten hæfter for forpligtelserne i henhold til § 13, stk. 1, forudsættes  

 det, at staten bevarer aktiemajoriteten i havneselskabet.
Garantien omfatter  

 ikke forpligtelser, som organisationerne i øvrigt påtager sig efter deres  

 stiftelse.
Til kapitel 4 Til § 14 Det er bestemmelsens formål klart at fastslå organisationernes  

 forpligtelse til at overtage personalet på hidtidige vilkår, herunder det  

 personale der er ansat på tjenestemandslignende vilkår, hvilket bl.a.  

 omfatter den pensionsaftale, det på tjenestemandslignende vilkår ansatte  

 personale har med Københavns Havnevæsen, jf. lov nr. 111 af 21. marts 1979 om  

 lønmodtageres retsstilling ved virksomhedsoverdragelse.
 Omvendt fastslår bestemmelsen en forpligtelse for personalet til at overgå  

 til ansættelse i en af organisationerne.
Det forudsættes, at personalet mest hensigtsmæssigt placeres i selskabet  

 Københavns Havn A/S.
Skulle der blandt personalet være ønske om ansættelse i  

 Københavns Havnefront, må spørgsmålet herom bero på en forhandling mellem  

 organisationerne.
Til kapitel 5 Til § 15 De nye selskabers overtagelse af Københavns Havnevæsens virksomhed m.v.  

 fjerner grundlaget for at opretholde den særlige forvaltningsmyndighed  

 Københavns Havnevæsen, hvorfor loven om bestyrelsen af Københavns Havnevæsen  

 foreslås ophævet.
Til § 16 Det er vurderingen, at der bør ske meddelelse til Kommissionen og de  

 øvrige EF-medlemsstater om loven, jf.
Rådets beslutning af 21. marts 1962 om  

 indførelse af en fremgangsmåde til forudgående undersøgelse og forhandling om  

 visse administrativt eller ved lov fastsatte bestemmelser, som  

 medlemsstaterne påtænker at udstede på transportområdet.
Herefter kan loven  

 først sættes i kraft efter en i Rådsbeslutningen nærmere angiven frist.
Denne  

 procedure er iværksat.
 Ved at muliggøre forskellig ikrafttrædelsestidspunkt for de enkelte  

 bestemmelser opnås, at bemyndigelsen til at danne organisationerne m.v. kan  

 træde i kraft først, hvorefter organisationerne kan dannes, bestyrelserne  

 udpeges m.v.
 Selve overtagelsen af Københavns Havnevæsens hidtidige virksomhed  

 forudsætter imidlertid stiftelsen af organisationerne, og som ovenfor under  

 bemærkningerne til § 11 nævnt en nærmere forhandling mellem de pågældende  

 ministre.
 Indtil det tidspunkt, hvor overtagelsen rent praktisk kan finde sted, vil  

 lov nr. 109 af 29. april 1913 med senere ændringer om bestyrelsen af  

 Københavns Havnevæsen fortsat være i kraft, og Københavns Havnevæsen vil  

 fortsætte sin virksomhed i denne periode.
 Dette er baggrunden for lovforslagets ikrafttrædelsesbestemmelse.
 Endelig bemærkes, at det kan blive nødvendigt med en særlig notificering  

 for EF, når lovforslagets § 2, stk. 2, og § 6, stk. 2, bliver udmøntet  

 nærmere.
 Det er hensigten at bestemmelsen i § 19, hvorved § 81, stk. 1, nr. 2, i  

 lov om stempelafgift ophæves, skal træde i kraft på det tidligste tidspunkt,  

 hvor loven eller dele af loven træder i kraft, samt at ophævelsen skal have  

 virkning for dokumenter, hvis stempelpligt indtræder denne dato eller senere.
Efter 2. behandling den 17. juni 1992 Kapitel 1 Formål og ledelse § 1. Københavns Havn skal drive havnevirksomhed i København og  

 tilrettelægge og gennemføre omdannelsen af de havneområder i København, som  

 ikke skal anvendes til havneformål.
 § 2. Københavns Havn indtræder i samtlige Københavns Havnevæsens  

 rettigheder og forpligtelser.
 Stk. 2. Københavns Havn kan etablere, erhverve og drive sådan  

 virksomhed, som har en forretningsmæssig sammenhæng med den i stk. 1 nævnte  

 virksomhed.
 Stk. 3. Københavns Havn kan oprette selskaber.
§ 3. Københavns Havn ledes af en bestyrelse, der består af 12  

 medlemmer.
Regeringen vælger 6 medlemmer, herunder formanden for bestyrelsen.  

 3 medlemmer vælges af Københavns Kommunes Magistrat, 1 medlem vælges af Det  

 Danske Handelskammer og 2 medlemmer af medarbejderne.
Valget af  

 medarbejderrepræsentanter og suppleanter for disse gennemføres i henhold til  

 bestemmelserne herom i lov om aktieselskaber.
 Stk. 2. Alle valg gælder for 4 år ad gangen.
 § 4. Afviklingen af havnevirksomheden i de områder, der ikke i  

 fremtiden skal anvendes til havneformål, skal ske i overensstemmelse med en  

 af Københavns Havn fastsat langsigtet omdannelsesstrategi, der lægges til  

 grund for virksomhedens dispositioner og den løbende virkeliggørelse af  

 Københavns kommuneplan.
Kapitel 2 Vedtægt og regnskab § 5. Trafikministeren fatsætter efter forhandling med  

 miljøministeren en vedtægt for Københavns Havn.
Stk. 2. Revisionen af Københavns Havns regnskaber foretages af en  

 af bestyrelsen valgt statsautoriseret revisor samt af rigsrevisor.
Valget af  

 den statsautoriserede revisor gælder for et år ad gangen.
Den fratrædende  

 statsautoriserede revisor kan genvælges.
Efter endt revision forelægges  

 regnskabet for det enkelte regnskabsår med revisorernes bemærkninger for  

 trafikministeren til godkendelse efter forelæggelse for miljøministeren.
Kapitel 3 Forskellige bestemmelser § 6. Lov om trafikhavne m.v. finder anvendelse for driften af  

 havnen, bortset fra § 3, stk. 2 og 3, § 5 og kapitlerne 2 og 4.
 Stk. 2. Trafikministeren godkender efter aftale med  

 miljøministeren udvidelser af havnens arealer, herunder opfyldninger inden  

 for havnens søområde.
 § 7. Trafikministeren kan for Københavns Havn ekspropriere  

 rettigheder over fast ejendom ejet af institutionen, hvis det er af væsentlig  

 betydning for virkeliggørelsen af omdannelsen af havneområderne.  

 Ekspropriation sker efter reglerne i lov om fremgangsmåden ved ekspropriation  

 vedrørende fast ejendom.
 § 8. Københavns Havn kan optage lån i Kongeriget Danmarks  

 Hypotekbank til finansiering af de i § 1 nævnte formål.
 § 9. Københavns Havn kan indgå overenskomster og aftaler om løn-  

 og ansættelsesvilkår for medarbejderne.
Kapitel 4 Ikrafttræden m.v.
 § 10. Lov nr. 109 af 29. april 1913 med senere ændringer om  

 bestyrelsen af Københavns Havnevæsen ophæves.
§ 11. Loven træder i kraft dagen efter bekendtgørelsen i  

 Lovtidende.
Dog fastsætter trafikministeren tidspunktet for ikrafttræden af §  

 2, stk. 1, og § 10.
 § 12. I lov nr. 141 af 31. marts 1960 om Københavns frihavn  

 foretages følgende ændring:
 I § 2, stk. 2, § 4, § 6 og § 7, stk. 1 og 2, ændres  

 »Københavns havnevæsen« til: »Københavns Havn«.
