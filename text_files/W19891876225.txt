For en ejendom, hvis grundareal var vurderet efter  

 »bondegårdsreglen«, godkendte Landsskatteretten ikke fradrag i  

 grundværdien for forbedringer i forbindelse med etablering af et dige.
Retten  

 henviste til, at den afholdte udgift alene vedrørte den pågældende ejendom,  

 og at etableringen af diget alene havde til hensigt at sikre og beskytte  

 grundarealet, samt at det ikke havde virket værdiforøgende på den efter  

 »bondegårdsreglen« ansatte grundværdi.
 A klagede over ansættelsen af grundværdien med påstand om nedsættelse til  

 4.764.000 kr. samt godkendelse af fradrag i grundværdien for forbedringer på  

 600.000 kr.
 Ejendommen omfattede et grundareal på 366,3834 ha med 38 bygninger, der  

 anvendtes til landbrugsskole.
Til støtte for påstanden om ansættelse af fradrag i grundværdien for  

 forbedringer på 600.000 kr. henviste klageren til, at havet hvert år fjernede  

 ca. 45 cm af kystarealerne, og at der fra 1982 til 1985 var opført et nyt  

 dige for en samlet bekostning på 749.200 kr.
Det var ikke muligt at opnå  

 tilskud til kystsikring på dette sted.
Endvidere henviste klageren til, at  

 diget primært beskyttede et areal på 30 ha med en grundværdi på 570.000 kr.,  

 men at en vis gennemsivning af vand til de lave arealer mod nord antagelig  

 ville finde sted.
Endelig anførte klageren, at diget nedsatte omkostningerne  

 til udpumpning af vand.
Statsskattedirektoratet udtalte i anledning af klagen til  

 Landsskatteretten, at man kunne tiltræde klagerens påstand om nedsættelse af  

 grundværdien til 4.764.000 kr.
Med hensyn til etablering af diget fandt  

 Statsskattedirektoratet, at der var tale om sikring og beskyttelse og ikke om  

 en egentlig foranstaltning til at forøge arealets eller jordens  

 dyrkningsværdi.
Da arealet hidtil havde været dyrket og ansat efter  

 bondegårdsreglen , dvs. som værende i middelgod kultur, fandt direktoratet  

 ikke, at etableringen af diget havde virket værdiforøgende.
Etableringen  

 berettigede derfor ikke til fradrag i grundværdien for forbedringer.
 Landsskatteretten bemærkede, at ejendomsværdien i henhold til  

 bestemmelserne i vurderingslovens § 6, jf. § 9, stk. 1, skal ansættes til  

 handelsværdien på vurderingstidspunktet af den faste ejendom i dens helhed.
 Endvidere bemærkede retten, at grundværdien for landbrugsejendomme i  

 henhold til bestemmelserne i vurderingslovens § 14, stk. 2, ansættes pr.  

 arealenhed efter, hvad jord af beskaffenhed og beliggenhed som det pågældende  

 jordstykke må antages efter egnens priser at ville kokste ved salg i  

 ubebygget stand, når jorden tænkes at høre til en middelstor bondegård i  

 middelgod kultur.
 Endelig bemærkedes, at der i henhold til bestemmelsen i vurderingslovens §  

 17 gives fradrag i grundværdien for forbedringer, der bevirker en stigning i  

 grundværdien, hvad enten forbedringerne består i kapitalanvendelse eller i  

 ejers arbejde.
 For så vidt angik grundværdien, kunne Landsskatteretten tiltræde, at denne  

 blev nedsat til 4.764.000 kr.
 Landsskatteretten fandt efter de foreliggende oplysninger om etableringen  

 af diget, herunder at den afholdte udgift kun havde vedrørt klageejendommen,  

 og at jorden uden hensyn til dens faktiske kulturstand var ansat efter  

 reglerne i vurderingslovens § 14, stk. 2, som værende i middelgod kultur, at  

 etablering af diget ikke havde virket værdiforøgende, men kun havde sikret og  

 beskyttet det pågældende areal.
 Endvidere havde etableringen af diget ikke givet sig udslag i en  

 tilsvarende stigning i grundværdien fra 17. til 18. alm. vurdering, og  

 Landsskatteretten kunne således tiltræde Statsskattedirektoratets indstilling  

 om, at der ikke var grundlag for ansættelse af fradrag i grundværdien for  

 forbedringer.
 (* 1) Afgørelsen er offentliggjort i Skat 1990, nr. 5, side 40.
