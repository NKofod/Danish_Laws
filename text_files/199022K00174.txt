Nr LSF 174 Forslag til Lov om ændring af lov om mægling i arbejdsstridigheder  

 (Ophævelse af 35-procent-reglen og af sammenkædningsreglerne) Fremsat af Lilli Gyldenkilde (SF) Tommy Dinesen (SF) Ebba Strange (SF) den 30. april 1991 § 1 I lov om mægling i arbejdsstridigheder, jf. lovbekendtgørelse nr. 559 af  

 21. december 1971, foretages følgende ændringer:
 1. I § 11, stk. 1, 2. pkt., udgår ordene », dog mindst  

 35 pct. af samtlige«.
 2. § 12 ophæves.
§ 2 Loven træder i kraft den 1. juli 1991.
Bemærkninger til lovforslaget Forligsmandens regel om, at mindst 35 pct. af de stemmeberettigede  

 lønmodtagere skal stemme nej for at kunne forkaste et mæglingsforslag til  

 overenskomst, er udemokratisk og bør fjernes.
 Den seneste afstemning om overenskomsten, hvor stemmedeltagelsen var 34,4  

 pct., viser med lysende klarhed, at lønmodtagerne er bevidste om, at det er  

 så godt som umuligt at nedstemme et forslag, og derfor orker de slet ikke at  

 stemme.
 Det er ikke rimeligt at bibeholde udemokratiske regler i en tid, hvor  

 demokratiet søges udviklet på alle planer i hele Europa.
Sammenkædningsreglen er fremmed for demokratiet, der jo burde betyde  

 indflydelse på egne vilkår for lønmodtagerne.
F.eks. har slagteriarbejderne  

 ved den seneste afstemning haft en stemmeprocent på 43,8, heraf 58,5 pct.  

 nejstemmer, men på grund af sammenkædningsreglen blev overenskomsten  

 alligevel vedtaget.
 Det vil være en retfærdighedshandling at afskaffe disse blokeringer for et  

 demokratisk system på arbejdsmarkedet, som giver lønmodtagere ret til  

 demokratisk medbestemmelse på egne løn- og arbejdsvilkår.
