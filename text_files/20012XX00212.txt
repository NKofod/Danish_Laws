Skriftlig fremsættelse (20. marts  

 2002) Trafikministeren Herved tillader jeg mig for Folketinget at  

 fremsætte:
 Forslag til lov om ændring af lov om anlæg  

 af rute 18, strækningen Herning N-Brande, og rute 15, strækningen  

 Herning Ø-Snejbjerg (Motorvej Herning-Brande).
(Lovforslag nr.
L 166).
 Ved lov nr. 401 af 2. juni 1999 blev trafikministeren  

 bemyndiget til at lade anlægge to nye hovedlandeveje som  

 motortrafikveje mellem henholdsvis Herning Nord og Brande (rute 18) og  

 Herning Øst og Snejbjerg (rute 15).
 Med lovforslaget ændres bemyndigelsen  

 vedrørende rute 18, således at strækningen fra Sundsvej i  

 Herning til Brande kan anlægges som motorvej i stedet for  

 motortrafikvej.
 Ændringen er en følge af regeringens  

 ønske om, at rute 18 skal udbygges til motorvej på hele  

 strækningen fra Herning til Vejle, dels for at understøtte  

 erhvervsudviklingen i det midt- og vestjyske område, dels fordi  

 motorveje har en højere trafiksikkerhed end motortrafikveje.
Gennemførelsen af de to vejstrækninger er  

 omfattet af den politiske aftale af 24. januar 2001 mellem den tidligere  

 regering (Socialdemokratiet og Det Radikale Venstre), Venstre, Det  

 Konservative  Folkeparti og Centrum Demokraterne  om investeringer på  

 trafikområdet.
Regeringen og Socialdemokratiet har i en  

 tillægsaftale af 31. januar 2002 til aftalen af 24. januar 2001  

 erklæret sig enige om at støtte den foreslåede  

 ændring af anlægsloven.
Anlægsudgiften til de to vejstrækninger  

 udført som motortrafikveje, der er anslået til 1.570 mio. kr.,  

 er indbudgetteret på FFL 2002. Merudgiften ved at anlægge  

 strækningen Sundsvej-Brande som motorvej i stedet for motortrafikvej er  

 anslået til 140 mio. kr.
Merudgiften indbudgetteres på FFL 2003  

 og efterfølgende års finanslove.
 Det samlede anlæg gennemføres i fire etaper  

 med forventet åbning i perioden 2005-2008.
 Idet jeg i øvrigt henviser til lovforslaget med  

 tilhørende bemærkninger, skal jeg anbefale forslaget til Tingets  

 velvillige behandling.
