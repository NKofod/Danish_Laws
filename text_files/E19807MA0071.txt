 Ifølge lovens § 13, stk. 6, kan der ved opgørelse af den afgiftspligtige  

 omsætning fradrages 81,97 pct. (ved en momssats på 22 pct.) af konstaterede  

 tab på uerholdelige fordringer vedrørende leverede varer og afgiftspligtige  

 ydelser.
 Registrerede virksomheder kan herefter foretage fradrag i  

 afgiftsregnskabet for afgift af tab på debitorer i følgende tilfælde:
a.
Når det ved afslutningen af konkurs- og dødsboer (gældsfragåelsesboer)  

 dokumenteres, at der ikke er opnået fuld dækning for det anmeldte krav.
b.
Når et tilgodehavende ved gennemførelsen af en tvangsakkord (almindelig  

 tvangsakkord eller en likvidationsakkord) er nedskrevet med en bestemt andel  

 af fordringen.
c.
Når der ved tiltrædelsen af en frivillig akkord er sket reduktion af  

 kreditorernes krav mod en skyldner, og kreditors tiltrædelse af akkorden har  

 haft til formål at opnå den størst mulige dækning af fordringen.
 Ved vurderingen heraf vil det være af betydning, at akkordforslaget er  

 fremsat af en advokat/brancheforening, at det til brug ved akkorden fremlagte  

 regnskabsmateriale, aktuel statussopgørelse mv. er udarbejdet af en  

 statsautoriseret eller registreret revisor, at mindst halvdelen af  

 skyldnerens kreditorer (beregnet efter beløb) har tiltrådt akkorden, at  

 akkorddividenden er mindst lige så stor som den beregnede dividende ved  

 gennemførelse af konkurs, at akkorden stort set udtømmer skyldnerens midler,  

 og at kreditor ikke er skyldneren nærstående, jf. konkurslovens § 2.
 Der skal kunne fremlægges rimelig dokumentation vedrørende de nævnte  

 forhold og vedrørende akkorddividendens størrelse, f.eks. i form af en særlig  

 erklæring fra en advokat/brancheforening.
d.
Når det af udskrift af fogedprotokollen fremgår, at fogedforretning for  

 den pågældende fordring har været forgæves, eller når det ved udskrift af  

 fogedprotokollen kan dokumenteres, at en anden kreditor inden for et tidsrum  

 af højst 6 måneder har foretaget udlægsforretning hos den pågældende debitor  

 uden at kunne opnå fuld dækning for sit tilgodehavende.
e.
Når der i øvrigt kan anses at være foretaget tilstrækkeligt til  

 fordringens inddrivelse.
Ved vurderingen heraf må der bl.a. tages hensyn til  

 fordringens størrelse.
Det vil normalt være en forudsætning for at foretage  

 fradrag, at handelsforbindelsen med den pågældende debitor er ophørt mindst 1  

 år, før fradraget foretages.
 Det er i alle tilfælde en forudsætning for at foretage fradrag, at det af  

 det foreliggende regnskabsmateriale mv. fremgår, hvorledes der er forholdt  

 med de udestående fordringer, og at regnskabet i øvrigt føres således, at det  

 sikres, at de fradragne beløb afgiftsberigtiges i det omfang, de senere måtte  

 indgå.
 Der skal dog ikke ske afgiftsberigtigelse af den del af eventuelle  

 punktafgifter, f.eks. afgift af vin, spiritus og øl, der indbetales i henhold  

 til konkurslovens § 96.
Der kan som hovedregel ikke foretages fradrag for forventet tab på  

 debitorer.
For så vidt angår forventet tab på fordringer i konkurs- og  

 dødsboer (gældsfragåelsesboer), kan der dog foretages et foreløbigt fradrag,  

 før bobehandlingen er endelig afsluttet.
Det er en forudsætning, at  

 virksomheden er i besiddelse af en erklæring fra boets kurator om, at  

 dividenden ikke forventes at overstige en nærmere angiven procent af  

 fordringen.
Foreløbigt fradrag for forventet tab kan endvidere foretages, når  

 skyldneren har anmeldt betalingsstandsning.
Det er en betingelse, at der  

 foreligger en erklæring fra et af skifteretten beskikket tilsyn om, at det må  

 forventes, at de uprivilegerede kreditorer ikke vil kunne opnå dækning ud  

 over en nærmere angivet procent af deres tilgodehavender ved den gunstigste  

 af de kreditorordninger, der arbejdes med.
Det er endvidere en betingelse, at  

 beregningen af dækningsprocenten bygger på en for skyldneren ajourført  

 status, der på forlangende må tilstilles toldvæsenet.
Fradrag for tab kan foretages af pant- eller udlægshavere, når der har  

 været afholdt tvangsauktion over en landbrugsejendom, ved hvilken det  

 konstateres, at der ikke opnås dækning til pant- eller udlægshaveren.
Det  

 samme gælder i øvrigt ved alle personligt drevne virksomheders tvangssalg af  

 den faste ejendom, når denne har tjent til såvel bolig for indehaveren som  

 lokaler for virksomheden.
 Der kan ikke foretages fradrag i den afgiftspligtige omsætning for den  

 kursdifference, der opstår ved transport (salg eller overdragelse) til tredje  

 af et tilgodehavende for leverancer af varer og afgiftspligtige ydelser til  

 en lavere værdi end fordringens nominelle værdi.
 Afgørelsen er suppleret/ændret ved Dep.841. Se også Dep.503, Dep.504 og  

 Dep.505.
