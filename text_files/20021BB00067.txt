Fremsat den 16. januar 2003 af  

 Villy Søvndal (SF),  

 Anne Baastrup (SF) og Aage Frandsen (SF) Forslag til folketingsbeslutning om kommunal overvågning af formodet misbrug af  

 sociale ydelser Folketinget pålægger regeringen inden 2004 at  

 fremsætte lovforslag og foretage de fornødne ændringer i  

 administrative forskrifter, således at der indføres ensartede  

 regler for, hvor langt kommunerne må gå i forhold til at  

 gennemføre overvågning og kontrol af formodet misbrug af sociale  

 ydelser.
Folketinget pålægger regeringen at gennemføre en  

 klar præcisering i de sociale love, så borgernes retssikkerhed  

 sikres i forhold til en stadig stigende kommunal overvågning af  

 borgere, som mistænkes af kommunerne for socialt bedrageri.
Bemærkninger til forslaget Baggrunden for forslaget er, at nogle  

 kommuner er gået langt over stregen i deres systematiske  

 overvågning af borgere, som er mistænkt for socialt bedrageri.  

 Ældresagen lagde i 2001 sag an mod Esbjerg Kommune for at have  

 overvåget to ældre mennesker, som kommunen mistænkte for  

 socialt bedrageri.
Igennem flere måneder overvågede kommunen de  

 to ældre, fordi kommunen mente, at de var flyttet sammen og derfor ikke  

 var berettigede til de sociale ydelser, som de modtog.
På baggrund af  

 overvågningen konkluderede kommunen, at manden boede mere hos kvinden  

 end hos sig selv, og ændrede hans folkeregisteradresse til kvindens  

 bopæl.
I januar 2002 accepterede Esbjerg Kommune Ældresagens krav  

 om erstatning på 50.000 kr. til de to ældre.
Forslagsstillerne vil med dette beslutningsforslag sikre,  

 at ældre borgere kan pleje deres venskaber uden at blive  

 mistænkeliggjort som forbrydere.
I en tid, hvor netværk og  

 venskaber er afgørende for de ældres velfærd, må vi  

 sikre et klart lovgrundlag på området.
Venskaber skal ikke  

 være ulovlige.
Den nuværende usikkerhed på området  

 må ophøre.
Skilsmissefamilier og ældre, som modtager sociale  

 ydelser, risikerer i dag, at sagsbehandlere fra kommunens overvågnings-  

 og kontrolteam, uden hjemmel uanmeldt opsøger borgerne i hjemmet for  

 derefter fysisk at gennemgå hjemmet for at kontrollere, hvilke  

 familiemedlemmer der overnatter i hjemmet.
Det er denne form for  

 krænkende kontrolvirksomhed, som forslagsstillerne ønsker  

 reguleret i de sociale love.
Af socialministerens svar til Folketingets  

 Socialudvalg fra den 29. marts 2001, jf. alm. del   bilag 487, fremgår  

 det, at kommunerne med deres nuværende indsats mod misbrug af sociale  

 ydelser i forbindelse med fiktive adresser ikke har hjemmel til at foretage  

 uanmeldte besøg hos borgerne.
Endvidere oplyser Socialministeriet, at  

 forholdet ikke er reguleret i den sociale lovgivning.
I forbindelse med formodet misbrug af sociale ydelser  

 tillader nogle kommuner, at de kommunale sagsbehandlere overvåger en  

 borgers bopæl og tæller vasketøj m.v.
Dette forhold er  

 heller ikke reguleret i den sociale lovgivning.
Af socialministerens svar til  

 Folketingets Socialudvalg, jf. alm. del   bilag 487, fremgår det  

 desuden, at kommunerne, jf. forvaltningsloven, efter Justitsministeriets  

 opfattelse ikke har pligt til partshøring forud for en beslutning om  

 overvågning af bopæl og optælling af vasketøj m.v.  

 Der er efter forslagsstillernes opfattelse brug for at styrke borgernes  

 retskrav på ovennævnte område ved at gennemføre  

 klare regler for, hvad kommunerne må og ikke må, når de  

 overvåger og kontrollerer, om folk snyder med de sociale ydelser.
Dette  

 skal sikres ved ændringer i de sociale love, hvor borgernes  

 retssikkerhed må præciseres.
På nuværende tidspunkt  

 er området kun reguleret i den lovgivning, som hører under  

 justitsministeren og indenrigs- og sundhedsministeren.
Denne lovgivning giver  

 ikke borgerne en beskyttelse mod kommunal overvågning af hjemmet og  

 indtrængen i private hjem ved f.eks. en kommunal undersøgelse af  

 bopælspligten.
Den kommunale indsats imod socialt bedrageri har  

 været stigende og mere omfattende i de senere år.
KL vurderer, at  

 der i dag snydes for ca. 140 mio. kr.
Forslagsstillerne tager afstand fra  

 socialt bedrageri, der er utrolig ødelæggende for vores  

 velfærdssamfund.
Borgerne skal overholde loven, og det skal kommunerne  

 også.
De enkelte kommuners metoder med hensyn til kontrol og  

 overvågning er meget forskellige.
Mange kommuner har etableret kontrol-  

 og overvågningsenheder, som blandt andet overvåger familier med  

 hensyn til bopælspligten.
Denne form for opsøgende kontrol er  

 taget til i de sidste 2-3 år, og udviklingen ser ud til at  

 fortsætte med hensyn til iværksættelse af nye  

 kontrolmekanismer, som kan give kommunerne flere indtægter.
I en  

 pressemeddelelse af 25. juli 2001 oplyser KL, at kommunerne under ét i  

 år 2000 fik omkring 85 mio. kr. ud af deres indsats imod bedrageri.  

 Undersøgelsen viser, at tre fjerdedele af kommunerne vil fastholde  

 indsatsen, mens den sidste fjerdedel vil skrue op for blusset.
Retseksperter  

 advarer mod at gå for langt i jagten på de sociale bedragere.  

 Nogle kommuner er begyndt at inddrage nye personalegrupper som f.eks.  

 sundhedsplejersker i afsløring af socialt bedrageri, hvilket  

 også er ulovligt.
Med regeringens skattestop, hvor mange kommuner er  

 økonomisk pressede og har varslet kommunale besparelser i 2003, er  

 forslagsstillerne bekymrede for udviklingen på området.  

 Kommunerne har brug for flere indtægter, og dette kan føre til  

 en øget kreativitet i deres kontrolvirksomhed.
Dette kan ske på  

 bekostning af borgernes retssikkerhed.
 Der vurderes ikke at være økonomiske  

 merudgifter forbundet med at sikre en klar præcisering i de sociale  

 love.
Skriftlig fremsættelse Villy Søvndal Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om kommunal  

 overvågning af formodet misbrug af sociale ydelser.
(Beslutningsforslag nr.
B 67).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
