Patentagent V indleverede den 27. maj 1987 på vegne af Selskab B en  

 international patentansøgning (PCT) med prioritet fra en amerikansk ansøgning  

 indleveret den 27. maj 1986. Danmark var blandt de designerede lande, hvorfor  

 den nationale videreførelse efter Patentlovens § 31 skulle ske senest 27.  

 januar 1988. Den 25. november 1987 blev patentagent V anmodet om at sende  

 sagen tilbage til selskab B, hvor opfinderne var ansat.
Ved en misforståelse  

 sørgede hverken V eller B for at videreføre sagen i Danmark, uanset at begge  

 var opmærksomme på fristen og havde noteret denne.
Antaget at  

 undtagelsesbestemmelsen i Patentlovens § 72 ikke fandt anvendelse og  

 Patentdirektoratets afslag på genoprettelsesbegæringen blev stadfæstet.
År 1990, den 8. februar afsagde Patentankenævnet (Grønning-Nielsen, Hans  

 Chr.
Thomsen, Terndrup Pedersen) følgende k e n d e l s e i sagen j.nr.
P 20/89: Klage fra Boris Cercek og Lea Cercek, USA, v/Patentbureau Hofman-Bang & Boutard A/S over Patentdirektoratets afgørelse af 5. maj 1989 af patentansøgning nr.  

 1986/88.
Den 27. maj 1986 indleverede advokat John E.
Vanderburgh som patentagent  

 for firmaet Beckman Instruments, Inc., hvor opfinderne Boris og Lea Cercek  

 var ansatte, en amerikansk patentansøgning på en fremgangsmåde til måling af  

 polariserede fluorescensemissioner.
Samme indleverede den 27. maj 1987 en  

 international patentansøgning (PCT) med prioritet fra den 27. maj 1986.  

 Danmark var blandt de designerede lande med den følge, at den nationale  

 videreførelse her i landet efter patentlovens § 31 skulle ske senest den 27.  

 januar 1988.
Det fremgår af sagen, at advokat Vanderburgh ved skrivelse af 25. november  

 1987 blev anmodet om at returnere bl.a. den omhandlede patentsag, således at  

 Beckman Instruments, Inc., overtog ansvaret for sagen.
Sagen blev returneret  

 ved skrivelse af 4. januar 1988. Den nationale videreførelse i Danmark var da  

 ikke indledt, men det fremgår ikke af skrivelsen, ligesom denne ikke henleder  

 opmærksomheden på fristen den 27.januar 1988. Det fremgår af advokat  

 Vanderburghs forklaring, at han var opmærksom på fristen og ville have  

 instrueret en dansk patentagent om videreførelse, hvis han ikke havde  

 modtaget brevet af 25. november 1987.
 Det fremgår af en forklaring afgivet af patentsekretær Susan McRae, at  

 Beckman Instruments, Inc. i sin patentafdeling var opmærksom på fristen den  

 27. januar 1988, der var noteret i en fristbog, hvorfra der gik notits til  

 patentagent Julia Abers' sekretærer, idet Julia Abers fra omkring januar 1988  

 var anført som internt ansvarlig for ansøgningen.
Julia Abers har forklaret, at hun forventede, at advokat Vanderburgh efter  

 den internationale undersøgelsesrapport var fremkommet i midten af oktober  

 1987, ville sørge for at indlede de respektive internationale procedurer.
Ved  

 modtagelsen af sagen den 4. januar 1988 undersøgte hun således ikke specielt,  

 om dette var sket, også under hensyn til, at skrivelsen intet indeholdt  

 herom.
 Ansøgningen blev følgelig ikke videreført for Danmark inden den 27. januar  

 1987.
 Ved en henvendelse fra patentagenter i Japan, der også var et af de  

 designerede lande, opdagedes undladelsen den 4. marts 1988.
 Den 12. april 1988 indleverede Hofman-Bang & Boutard A/S ansøgningen  

 til videreførelse i Danmark med samtidig anmodning om genoprettelse.
 Som begrundelse for genoprettelsesbegæringen anførte Hofman-Bang &  

 Boutard A/S i skrivelse af 23. august 1988 bl.a.: »...
 Med brev af 27. november 1987, overbragt pr. bud den 1. december 1987,  

 beder Beckman Vanderburgh om at overføre samtlige sagsmapper vedrørende denne  

 og nogle andre opfindelser til Beckman, idet »man havde besluttet at  

 samle behandlingen af alle Cerceks ansøgninger hos et enkelt fremmed  

 fuldmægtigkontor«.
 Tilbageføringen af sagsakterne skete med brev af 4. januar 1988 fra  

 Vanderburgh til Beckman.
Beckman var på dette tidspunkt af den formening, baseret på sædvanlig  

 tidligere praksis hos Vanderburgh, at videreførelsen af PCT-ansøgningen var  

 iværksat i henhold til den oprindelige ordrebekræftelse af 18. maj 1987. Det  

 blev derfor ikke umiddelbart kontrolleret, om dette var gjort, da sagsakterne  

 blev modtaget fra Vanderburgh.
Videreførelsesfristen fremgår imidlertid klart  

 af Bekcmans månedsvis opstillede fristkalender.
Vanderburgh på sin side var  

 af den formening, at Beckman, i henhold til brev af 27. november 1987, selv  

 eller gennem et andet fremmed fuldmægtigkontor, ville sørge for videreførelse  

 af PCT-ansøgningen inden fristudløbet den 27. januar 1988.
Først med en telex dateret 4. marts 1988 fra Vanderburghs japanske  

 patentfuldmægtig til Beckman, modtaget den 3. marts 1988 kl. 22.33 på  

 Beckmans telexapparat, bliver Beckman opmærksom på, at Vanderburgh ikke havde  

 taget skridt til videreførelse af PCT-ansøgningen i Japan.
Det blev derefter  

 også kontateret, at PCT-ansøgningen ikke var blevet videreført i nogen af de  

 designerede lande.
Det fremgår af erklæringerne, ikke bare ansøgernes og patentkonsulent  

 Abers, men også af Vanderburghs, at der ikke på noget tidspunkt var tvivl om,  

 at PCT-ansøgningen skulle videreføres i de respektive lande. Årsagen til, at  

 videreførelsen ikke skete, er en klar misforståelse mellem Vanderburgh og  

 Abers, idet begge var af den opfattelse, at den anden havde foretaget,  

 henholdsvis ville foretage, de nødvendige skridt til videreførelsen.  

 Misforståelsen er selvsagt opstået ved, at tilbagekaldelsen og  

 tilbageføringen af sagsakterne skete i en kritisk fase, nemlig indenfor de  

 sidste to måneder før udløbet af videreførelsesfristen.
På dette tidspunkt  

 har Beckman haft grund til at antage, at Vanderburgh havde sendt en ordre til  

 kollegaer i de respektive lande om at videreføre PCT-ansøgningen, mens  

 Vanderburgh har antaget, at Beckman ved at fratage ham ordren før udløbet af  

 videreførelsesfristen, selv ville sørge for videreførelsen.
Denne  

 misforståelse førte således til, at videreførelsesfristen 27. januar 1988  

 blev overskredet.
 Det turde således være klart, at overskridelsen af videreførelsesfristen  

 for PCT/US87/01259 (27. januar 1988) ikke kan lægges ansøgerne Boris og Lea  

 Cercek, til last.
Det burde også fremgå klart af ovennævnte redegørelse og medfølgende  

 erklæringer, at overskridelsen er opstået som følge af en misforståelse  

 mellem de to patentkonsulenter Vanderburgh og Abers, og at misforståelsen  

 opstod som følge af overførelsen af fulgmægtighvervet i den kritiske fase  

 umiddelbart inden udløbet af videreførelsesfristen.
Begge patentkonsulenter  

 har haft videreførelsesfristen i deres fristkalendere, men begge har antaget,  

 at den anden part har foretaget, henholdsvis ville fortage de nødvendige  

 skridt til videreførelsen....' Patentdirektoratet afslog den 5. maj 1989 genoprettelse med følgende  

 begrundelse:
 »... Baggrunden herfor er, at firmaet Beckman Instruments Inc., hvor  

 begge opfindere er ansat, efter direktoratets opfattelse ikke kan anses at  

 have udvist al den omhu, som med rimelighed kan kræves af firmaet, idet man  

 blot gik ud fra, at den nødvendige videreførelse var foretaget.
Beckman burde, efter at have trukket ansøgningen tilbage fra fuldmægtigen,  

 have undersøgt, om de nødvendige frister var overholdt og om de nødvendige  

 handlinger var foretaget......« Denne afgørelse påklagede Hofman-Bang & Boutard A/S den 5. juli 1989  

 til Patentankenævnet og anførte:
 »... Vi skal anmode om, at Patentankenævnet afgør sagen på det for  

 Direktoratet foreliggende grundlag, idet vi dog skal anføre, at Direktoratet  

 i sin nægtelse af vort andragende om genoprettelse efter vor opfattelse har  

 lagt urimelig vægt på ansøgerens manglende kontrol af sagsakterne ved  

 modtagelsen fra den tidligere fulgmægtig.
 Som det klart fremgår af vort oprindelige indlæg, var der fastlagt klare  

 rutiner for PCT-ansøgningens videreførelse, nemlig at dette skulle ske, hvis  

 der ikke var relevante modhold i nyhedsrapporten.
 Der var foretaget korrekt fristnotering, og på intet tidspunkt taget  

 forbehold over for ansøgningens videreførelse eller mere generelt for  

 fravigelsen af rutinerne.
 Ansøgeren har således haft al mulig grund til at tro, at ansøgningen var  

 videreført i henhold til de oprindelige intentioner, ikke mindst fordi den  

 tidligere fuldmægtig ikke i fremsendelsesskrivelsen udtrykkeligt gjorde  

 opmærksom på, at dette ikke var sket.
 Som regel gælder det i sager under § 72, at forsømmelighed udvist hos  

 ansøgerens fuldmægtig sidestilles med forsømmelighed udvist af ansøgeren  

 selv.
 Her er situationen dog den specielle, at forsømmelsen sker på et  

 tidspunkt, hvor fuldmagten var tilbagekaldt.
Vi henleder også Ankenævnets opmærksomhed på, at de parallelle sager i  

 Norge og Finland, hvis indlevering forsinkedes af eksakt samme årsag som den  

 danske ansøgning, begge er genoprettet.
Omstændighederne bag indførelsen af  

 genoprettelsesmuligheden i henhold til § 72 og forarbejderne er helt analoge  

 i de nordiske lande, og der bør derfor lægges betydelig vægt på at opretholde  

 en ensartet nordisk praksis også på dette punkt«.
 Ankenævnet har behandlet sagen i sit møde den 24. januar 1990.
 Klageren gav ikke møde.
 Ankenævnet skal udtale:
Det fremgår af de i sagen foreliggende oplysninger, -at fristen for den nationale videreførelse for Danmark var noteret både  

 hos den tidligere patentagent Vanderburgh og i patentafdelingen hos Beckman  

 Instruments, Inc., hvor ansøgerne er ansat, -at advokat Vanderburgh ved afgivelsen af sagen til Beckman ikke oplyste,  

 om den nationale videreførelse for Danmark var indledt, -at Beckmans patentafdeling ikke ved sagens modtagelse spurgte herom, og -at der intet blev foretaget i anledning af den hos Beckman noterede  

 indleveringfrist.
Det tiltrædes herefter, at der ikke af de af ansøgerne benyttede  

 fuldmægtige er udvist al den omhu, som med rimelighed kan kræves, hvorfor bestemmes:
 Den påklagede afgørelse stadfæstes.
