 Indehaveren af en detailforretning, der handler med værktøj, søm,  

 skruer, hobbymateriale og lignende, klagede til monopoltilsynet over, at en  

 tobaksgrossist havde standset leverancerne af tobaksvarer til forretningen.
Monopoltilsynet fandt ikke grundlag for at gribe ind og pålægge  

 grossisten at levere til den pågældende forretning.
Tilsynets afvisning  

 begrundes først og fremmest med, at tobaksvarer ikke er et naturligt led i  

 den pågældende forretnings varesortiment.
Det blev i øvrigt oplyst, at de  

 tidligere leverancer havde været så små, at man ikke kunne afvise formodning  

 om, at der var tale om privat forbrug.
 Klageren indbragte afgørelsen for monopol-ankenævnet, som imidlertid  

 ikke kunne komme til andet resultat end monopoltilsynet.
 KENDELSE:
I skrivelse af 3. april 1968 har hr.
O.
Rendtorff, Odense  

 Værktøjs-Magasin, klaget over en af monopoltilsynet ved skrivelse af 25.  

 marts og 2. april 1968 truffet afgørelse, hvorefter tilsynet ikke har fundet  

 grundlag for i medfør af bestemmelserne i monopollovens § 12, stk. 3, at  

 pålægge Det danske Tobaksaktieselskab IMGROS at genoptage leverancerne af  

 tobaksvarer til Odense Værktøjs-Magasin.
 Klageren har ønsket, at det pålægges Det danske Tobaksaktieselskab IMGROS  

 at levere ham tobaksvarer.
 Monopoltilsynet har påstået den påklagede afgørelse stadfæstet.
 Der har været givet klageren lejlighed til at komme til stede i nævnet for  

 mundtligt at redegøre for klagen, men klageren har ikke givet møde for  

 nævnet.
 Under 9. marts 1968 tilskrev monopoltilsynet klageren således: Ved  

 stedfunden telefonsamtale og ved skrivelse af 4. marts 1968 har De  

 forespurgt, om det er lovligt, at Det Danske Tobaksaktieselskab har nægtet  

 Dem leverancer af tobaksvarer under henvisning til de af Cigar- og  

 Tobaksfabrikanternes forening af 20. juni 1875 fastsatte bestemmelser.
I denne anledning skal man herved meddele, at der mellem Cigar- og  

 Tobaksfabrikanternes Forening, De samvirkende Købmandsforeninger i Danmark og  

 Tobakshandlernes Landsforening er indgået en aftale vedrørende leverancer af  

 tobaksvarer fra medlemmerne af ovennævnte fabrikantforening.
Aftalen  

 indeholder bl.a. følgende bestemmelser: Medlemmernes Fabrikata sælges kun til  

 Tobaksforretninger, Købmands- og Kolonialforretninger, Brugsforeninger,  

 Restaurationer, Konditorier med Serveringsret og til af Virksomheden  

 anerkendte Marketenderier.
Endvidere udenfor Købstæderne til saadanne  

 forretninger, som ifølge gammel Sædvane forhandler Tobaksvarer.
Leverance  

 standses principielt til Bagere og Kagebagere, Konditorier uden  

 Serveringsret, Is- og Chokoladeboder (men ikke til Boder og Kiosker med  

 Serveringsret). Leverance standses endvidere til Frugt- og Grøntforretninger,  

 Ismejerier, Mælke- og Brødudsalg, med mindre de i dette Punktum foran  

 opregnede Kategorier af Forretninger har Karakter af blandede Forretninger,  

 og derhos følger de for Købmændene gældende Lukketidsbestemmelser, og  

 ligeledes Barberstuer, med mindre disse følger de nysnævnte  

 Lukketidsbestemmelser.
Endelig må Leverance ikke ske til Benzintanke, som  

 ikke drives i Forbindelse med en Forretning, hvortil der i H. t. denne  

 paragraf maa finde Leverance Sted.
 Som det fremgår heraf, vil et værktøjsmagasin ikke kunne komme i  

 betragtning som forhandler af tobaksvarer.
 Aftalen er indført i monopoltilsynets register under nr. 467. Det  

 bemærkes, at registreringen ikke indebærer nogen godkendelse af det anmeldte.
 Forinden videre foretages i anledning af Deres ovennævnte henvendelse,  

 skal man udbede sig nærmere oplysning om karakteren af Deres varesortiment,  

 tillige med oplysning om De tidligere har fået leverancer af tobaksvarer og i  

 bekræftende fald oplysning om størrelsen af Deres årlige omsætning af  

 tobaksvarer.
Klageren svarede i skrivelse af 11. marts 1968 monopoltilsynet således:  

 Hvornaar er den omtalte aftale nr. 467 registreret? Ganske rigtigt er mit firmanavn som det fremstaar af ovenstaaende, Men  

 fraset visse varegrupper, for eksempel spiritus, sprængstoffer og en række  

 andre rariteter, - hvilke indskrænkninger giver Næringsloven da, i den frie  

 handel? Hvorfor vil Tilsynet kende mit varesortiment? Jeg har henvendt mig til tilsynet med en leveringsnægtelse, - ikke for at  

 opremse hvad jeg har paa lager, og hvad jeg i øvrigt handler med! Tilsynet spørger, hvorvidt jeg tidligere har faaet leveret varer fra Det  

 Danske Tobaksaktieselskab: J A.
Hvor stor min omsætning er spørges der, - hvad kommer det sagen ved  

 spørger jeg? Et snarligt svar imødeses med en vis forventning af O.
Rendtorff.
 Den påklagede afgørelse blev herefter meddelt klageren i sålydende  

 skrivelse af 25. marts 1968 fra monopoltilsynet: Under henvisning til  

 tidligere brevveksling, senest Deres skrivelse af 11. marts 1968, vedrørende  

 Deres besværing over, at De er nægtet leverance af tobaksvarer, skal man  

 herved meddele, at den mellem Cigar- og Tobaksfabrikanternes Forening, De  

 samvirkende Købmandsforeninger i Danmark og Tobakshandlernes Landsforening  

 bestående aftale om leverancer af tobaksvarer fra medlemmerne af  

 fabrikantforeningen er indgået den 18. september 1936 og anmeldt til  

 priskontrolrådets register den 30. juli 1937, hvorfra aftalen senere er  

 overført til monopoltilsynets register.
 Man skal i øvrigt henlede Deres opmærksomhed på, at de i monopolloven  

 indeholdte bestemmelser ikke indebærer, at enhver, der opfylder næringslovens  

 betingelser, har krav på at opnå leverancer af de varer, han måtte ønske at  

 forhandle.
Efter monopolloven påhviler det tilsynet at skride ind over for  

 leveringsnægtelser i tilfælde, hvor leveringsnægtelsen kan medføre en  

 urimelig indskrænkning i den frie erhvervsudøvelse eller skabe urimelig  

 ulighed i vilkårene for erhvervsudøvelsen.
Ved bedømmelsen heraf er det  

 afgørende, om adgangen til at forhandle de varer, hvoraf levering nægtes, må  

 antages at være af væsentlig betydning for den virksomhed, der rammes af  

 leveringsnægtelsen.
 Det bemærkes endvidere, at det folketingsudvalg, der i sin tid afgav  

 betænkning vedrørende monopolloven, om anvendelsen af beføjelsen til at  

 udstede leveringspålæg i medfør af monopollovens § 12, stk. 3, anførte i  

 betænkningen, at det ikke er hensigten at gøre indgreb i virksomhedernes  

 normale ret til at bestemme, hvem de vil handle med, og at den beføjelse, der  

 herved er tillagt monopoltilsynet, må udøves med den største varsomhed,  

 således at indgreb i den måde, hvorpå erhvervsvirksomhederne tilrettelægger  

 deres afsætning, kun sker, når vægtige grunde taler derfor.
 Det tilføjes, at monopoltilsynet efter de for tilsynet foreliggende  

 oplysninger om karakteren af Deres forretning ikke på dette grundlag er  

 sindet at foretage videre i anledning af Deres hertil indsendte besværing.
 Klageren tilskrev den 26. marts 1968 monopoltilsynet således: Tilsynets  

 skrivelse af den 25. marts er modtaget.
 Vil tilsynet venligst uddybe, hvorledes der fra tilsynets side ses på  

 GRUNDLOVENS paragraf 74 set i forhold til andet afsnit i førnævnte brev.
I samme skrivelses tredie afsnit om ulighed , - hvem afgør hvad der er  

 ulig??? Jeg imødeser med forventning et svar.
 Monopoltilsynet fastholdt den påklagede afgørelse i sålydende skrivelse af  

 2. april 1968 til klageren: I skrivelse af 25. marts 1968 meddelte  

 monopoltilsynet Dem, at tilsynet ikke har fundet grundlag for at foretage  

 videre i anledning af Deres hertil indgivne klage over, at Det danske  

 Tobaksaktieselskab har nægtet at levere Dem tobaksvarer til forhandling.
Som svar herpå har De i skrivelse af 26. marts 1968 udbedt Dem en  

 supplerende udtalelse fra tilsynet, specielt med henblik på bestemmelsen i  

 grundlovens § 74. I denne anledning skal man udtale, at grundlovens § 74  

 giver udtryk for, at der i lovgivningen ikke må gøres andre indskrænkninger i  

 den frie og lige adgang til at drive erhverv end sådanne, som er begrundede i  

 samfundsmæssige hensyn ( det almene vel ). Næringslovens bestemmelser er  

 fastsat under hensyn hertil.
Et næringsbrev på handel giver imidlertid kun i  

 forhold til det offentlige indehaveren ret til at handle med de varer, han  

 måtte ønske, men indebærer ikke, at andre erhvervsdrivende har pligt til at  

 levere til ham.
I visse tilfælde vil der derimod være mulighed for - i henhold til  

 monopolloven (§ 12, stk. 3) - konkret at påbyde leveringspligt.  

 Betingelsen herfor er, at et sådant skridt er nødvendigt for at imødegå en  

 urimelig indskrænkning i erhvervsfriheden som følge af en privat  

 konkurrencebegrænsning, f. eks. en aftale mellem en kreds af leverandører.
Om  

 der foreligger en urimelig indskrænknig i erhvervsfriheden, vil bl. a.  

 afhænge af, om den, der afskæres fra at opnå leverancer, må antages efter sin  

 virksomheds karakter at have en rimelig og væsentlig erhvervsmæssig  

 interesse i at kunne forhandle de pågældende varer.
 I det foreliggende tilfælde har De, der efter det oplyste driver  

 forretning inden for isenkrambranchen, ikke godtgjort, at det er af væsentlig  

 betydning for Deres erhvervsudøvelse at kunne handle også med tobaksvarer, og  

 monopoltilsynet finder herefter fortsat ikke grundlag for at foretage videre  

 i sagen.
Det danske Tobaksaktieselskab IMGROS har oplyst, at det driver  

 engroshandel med tobaksvarer og i flere tilfælde har leveret meget små  

 partier tobaksvarer til klageren.
Efter at selskabet blev opmærksom på, at  

 der formentlig var tale om privat forbrug, og at klageren ikke handlede med  

 og ikke førte tobaksvarer i forretningen, har selskabet under henvisning til  

 den mellem Cigar- og Tobaksfabrikanternes Forening, Tobakshandlernes  

 Landsforening og De samvirkende Købmandsforeninger i Danmark indgåede  

 overenskomst nægtet fortsat at levere tobaksvarer til klageren.
Monopoltilsynet har anført, at der har foreligget en række klager fra  

 detailhandlere, der under henvisning til bestemmelserne i den ovennævnte  

 aftale er blevet udelukket fra at få leverancer af tobaksvarer, og at  

 tilsynet ved behandlingen af disse sager har lagt vægt på, om den pågældende  

 forretnings vareudvalg var af en sådan karakter, at tobaksvarer ville indgå  

 som et naturligt led i sortimentet, f. eks. at forretningen førte et rimeligt  

 udvalg i vin og spiritus, henholdsvis kolonialvarer, kaffe, frugt, grønt og  

 delikatessevarer eller lignende.
Tilsynet har således afvist klager af denne  

 karakter fra rene iskiosker, cykelhandlere, sæbe- og parfumeudsalg,  

 legetøjsforretninger og lignende.
 Monopoltilsynet har videre anført, at det må være en forudsætning for  

 indgreb efter monopollovens § 12, stk. 3, at den virksomhed, der nægtes en  

 leverance, har en væsentlig erhvervsmæssig interesse i leverancer fra den,  

 der nægter at levere, og at der hertil blandt andet må kræves, at den vare,  

 det drejer sig om, naturligt henhører til virksomhedens vareområde og har  

 omsætningsmæssig betydning i forretninger af den pågældende art.
Efter de i sagen foreliggende oplysninger består klagerens vareudvalg  

 foruden af værktøj, søm og skruer af en række varer, der naturligt hører  

 hjemme i en hobbyforretning, f. eks. lampeskærmestel, taskehanke og -låse,  

 smådele til fremstilling af smykker og lignende.
Virksomheden fører hverken  

 vin, spiritus eller kolonialvarer.
 Under henvisning hertil og til, at de partier tobaksvarer, som klageren  

 tidligere har fået leveret, er af en sådan størrelsesorden, at  

 monopoltilsynet ikke mener at kunne afvise formodningen om, at der har været  

 tale om varer til privat forbrug, finder tilsynet ikke, at der i medfør af  

 bestemmelserne i monopollovens §§ 11 og 12 vil være grundlag for at gribe ind  

 i anledning af, at Det danske Tobaksaktieselskab IMGROS har nægtet klageren  

 yderligere leverancer af tobaksvarer.
 Til det således foreliggende skal nævnet udtale:
Nævnet tiltræder i henhold til det af monopoltilsynet anførte, at der i  

 det oplyste ikke er grundlag for at pålægge Det danske Tobaksaktieselskab  

 IMGROS at genoptage leverancerne af tobaksvarer til Odense Værktøjs-Magasin,  

 hvorfor bestemmes:
 Den foranstående af monopoltilsynet under 25. marts og 2. april 1968  

 trufne afgørelse stadfæstes.
