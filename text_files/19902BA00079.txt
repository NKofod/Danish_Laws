Nr BSF 79 Folketingsbeslutning om støtte til driften af et søfartsmedicinsk institut  

 i Esbjerg Fremsat af Helge Mortensen (S) Løvig Simonsen (S) Tommy Dinesen (SF)  

 Rahbæk Møller (SF) Lone Dybkjær (RV) Marianne Jelved (RV) den 30. april 1991 Vedtaget ved anden (sidste) behandling den 31. maj 1991 Folketinget pålægger industriministeren at støtte driften af et nyoprettet institut for søfartsmedicin i Esbjerg med et beløb på 1,9 mio. kr. om året for en 3-årig periode.
Støtten udbetales første gang i finansåret 1992. Industriministeren pålægges inden 1. juli 1994 at give Folketingets Erhvervsudvalg en redegørelse om instituttets arbejde.
Oprindeligt fremsat forslag Folketinget pålægger industriministeren at støtte driften af et nyoprettet Institut for Søfartsmedicin i Esbjerg med et beløb på 1,9 mio. kr. om året.
Støtten udbetales første gang i finansåret 1992.
Bemærkninger til forslaget Behovet for et Søfartsmedicinsk Institut i Danmark er begrundet i en  

 markant overdødelighed og sygdomsrisiko blandt søfarende sammenlignet med  

 resten af den erhvervsaktive befolkning.
 Den større risiko er dokumenteret, men der foreligger endnu kun spredte  

 resultater, som kan belyse årsagerne til, at søfarende er en af de mest  

 udsatte erhvervsgrupper.
 Det skal erindres, at fiskeri og søfart ikke er dækket af den danske  

 arbejdsmiljølovgivning og ikke har tilknyttet de samme  

 sundhedsservicefunktioner som landerhvervene.
 Det er derfor formålet med Søfartsmedicinsk Institut i Esbjerg gennem  

 dokumentation, forskning og rådgivning at betjene dansk søfart, fiskeri og  

 offshorevirksomheder med ekspertise til udvikling og sikring af det bedst  

 mulige arbejdsmiljø, sundhed og sikkerhed for søfolk, fiskere og ansatte på  

 havanlæggene.
 Instituttet skal primært fungere som en specialiseret forskningsenhed,  

 hvortil der fra starten knyttes klinisk arbejdsmedicinske og klinisk  

 arbejdspsykologiske funktioner.
 Der kan fra instituttet rekvireres undervisning og undersøgelser svarende  

 til dem, som bedriftssundhedstjenesten udfører for landerhvervene.
 Til at følge og rådgive instituttet i dets virke nedsættes et rådgivende  

 udvalg med repræsentanter for de institutioner og organisationer, der har  

 berøring med fiskeri-, søfarts- og offshoreerhvervet.
 Det faglige ansvar for instituttets planer og virke udøves af den ansatte  

 leder i samråd med et forretningsudvalg, hvori staten forventes at være  

 repræsenteret af Industriministeriets departement, Søfartsstyrelsen,  

 Energiministeriet og søværnet. Øvrige repræsentanter udpeges af Ribe Amtsråd  

 og Esbjerg Kommune.
 Instituttet, som p.t. fungerer som en søfartsmedicinsk arbejdsgruppe under  

 Arbejdsmedicinsk afdeling på Centralsygehuset i Esbjerg, forventes officielt  

 oprettet i 1991.
 Ribe Amtskommune og Esbjerg Kommune har bevilget tilsammen 1/2 mio. kr. om  

 året som tilskud til driften.
 Med dette beslutningsforslag pålægges industriministeren at støtte  

 instituttet med et beløb i størrelsesordenen 1,9 mio. kr. om året regnet fra  

 den 1. januar 1992.
 Der er endvidere søgt om tilskud fra erhvervslivet, ligesom offentlige og  

 private midler har betalt den allerede igangværende forskning og rejser til  

 etablering af internationale kontakter.
Forslaget om etablering af et Søfartsmedicinsk Institut i Esbjerg er  

 grundigt forberedt gennem flere år.
Der er samlet en ikke ringe ekspertise på  

 området i Esbjerg, og byen har en række fordele som stor fiskeri- og  

 udskibningshavn og Danmarks basehavn for offshorevirksomhederne.
 Esbjerg og Fanø har uddannelsessteder for maskinmestre, navigatører og  

 skibsassistenter.
 Instituttet oprettes som en afdeling under Sydjysk Universitets Center,  

 hvor man kan få støtte fra forskningsbiblioteket og fra den  

 samfundsmedicinske forskningsgruppe.
 Endvidere er katastrofeledelse for ulykker placeret i Esbjerg, og  

 Centralsygehuset deltager via Blåvand Radio i den radiomedicinske rådgivning  

 (radio medical).
 Gennem de par år, planlægningen har fundet sted, har arbejdsgruppen været  

 i kontakt med mange institutioner, organisationer og grupper og fundet bred  

 tilslutning til forslaget om et institut i Esbjerg.
