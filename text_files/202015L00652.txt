Tillægsbetænkning afgivet af Sundheds- og Ældreudvalget den 2. februar 2021 Tillægsbetænkning over Forslag til lov om ændring af lov om foranstaltninger mod smitsomme sygdomme og andre overførbare sygdomme, sundhedsloven og retsplejeloven (Yderligere foranstaltninger for at forebygge og inddæmme nye virusvarianter af covid-19 og udvidet adgang til kommunale isolationsfaciliteter) [af sundhedsministeren (Magnus Heunicke)]:
1. Dispensation fra Folketingets forretningsorden Udvalget indstiller, at der dispenseres fra bestemmelsen i Folketingets forretningsordens § 13, stk. 1, om, at der skal gå 30 dage fra lovforslagets fremsættelse, til det kan vedtages ved 3. behandling.
 Udvalget indstiller, at der dispenseres fra bestemmelsen i Folketingets forretningsordens § 8 a, stk. 2, om, at der skal gå 2 dage fra offentliggørelsen af tillægsbetænkningen, til lovforslaget kommer til 3. behandling, og fra bestemmelsen i § 13, stk. 1, således at 3. behandling kan finde sted tidligere end 2 dage efter 2. behandling.
2. Indstillinger Et flertal i udvalget (udvalget med undtagelse af NB) indstiller lovforslaget til vedtagelse uændret.
 Et mindretal i udvalget (NB) vil stemme hverken for eller imod lovforslaget ved 3. behandling.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved afgivelsen af tillægsbetænkningen ikke medlemmer i udvalget og dermed ikke adgang til at komme med indstillinger eller politiske bemærkninger i tillægsbetænkningen.
 En oversigt over Folketingets sammensætning er optrykt i tillægsbetænkningen.
3. Udvalgsarbejdet Lovforslaget blev fremsat den 28. januar 2021 og var til 1. behandling samme dag.
Lovforslaget blev efter 1. behandling henvist til behandling i Sundheds- og Ældreudvalget.
Udvalget afgav betænkning den 1. februar 2021. Lovforslaget var til 2. behandling den 2. februar 2021, hvorefter det blev henvist til fornyet behandling i udvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 1 møde.
Bilag Efter udvalgets afgivelse af betænkning er der omdelt 3 bilag på lovforslaget.
Spørgsmål Udvalget har efter afgivelsen af betænkning stillet 2 spørgsmål til sundhedsministeren til skriftlig besvarelse, som ministeren har besvaret.
Svarene er optrykt som bilag 1 til tillægsbetænkningen.
Annette Lind (S) Birgitte Vind (S) Tanja Larsson (S) Camilla Fabricius (S) nfmd.
Daniel Toft Jakobsen (S) Kasper Roug (S) Julie Skovsby (S) Lennart Damsbo-Andersen (S) Rasmus Horn Langhoff (S) Stinus Lindgreen (RV) Lotte Rod (RV) Kirsten Normann Andersen (SF) Trine Torp (SF) Peder Hvelplund (EL) Victoria Velasquez (EL) Susanne Zimmer (UFG) Jane Heitmann (V) fmd.
Ellen Trane Nørby (V) Hans Andersen (V) Martin Geertsen (V) Marlene Ambo-Rasmussen (V) Sophie Løhde (V) Liselott Blixt (DF) Karina Adsbøl (DF) Mette Hjermind Dencker (DF) Morten Messerschmidt (DF) Per Larsen (KF) Lars Boje Mathiesen (NB) Henrik Dahl (LA) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 To af udvalgets spørgsmål til sundhedministeren og dennes svar herpå Spørgsmålene og sundhedsministerens svar herpå er optrykt efter ønske fra udvalget.
 Spørgsmål 37:
Kan ministeren oplyse, hvad ændringsforslag nr. 1 fra Dansk Folkeparti vil få af konsekvenser for testkapaciteten, jf. 2. udkast til betænkning over L 152? Svar:
Der er aktuelt antigenteststationer ved de store lufthavne samt grænseovergangen ved Helsingør, og der pågår et arbejde med at etablere antigentestfaciliteter i Gedser og Rødby.
Derudover er der PCR-teststationer ved andre store lande- og søgrænseovergange.
Det er imidlertid vurderingen, at det på nuværende tidspunkt vil være overordentligt og logistisk vanskeligt at opsætte antigenteststationer alle steder, hvor man kan indrejse via land eller søgrænsen.
Som det fremgår af besvarelsen af 30. januar 2021 af spørgsmål nr. 3 til L 152, vil det konkrete forslag til udmøntning af den foreslåede § 16 a blive forelagt Folketingets Sundheds- og Ældreudvalg.
Den nærmere udmøntning, herunder regler om krav, lempelser og fritagelser, vil alene blive gennemført i det omfang, der ikke konstateres et flertal imod indførelsen heraf.
I den aktuelle situation forventes bemyndigelsen i den foreslåede § 16 a bl.a. at blive udmøntet sådan, at personer, som indrejser i Danmark over sø- og landegrænsen, skal have foretaget en test for covid-19 maksimalt 24 timer efter indrejse.
Det giver mulighed for, at det store antal teststeder inde i landet kan benyttes.
 Det kan ikke afvises, at det vil have negative konsekvenser for den samlede prioritering af antigentest-kapaciteten, hvor der aktuelt prioriteres antigentest særligt til personale på plejehjem, sociale institutioner og botilbud, hvor der bor borgere i risiko for alvorlige forløb ved COVID-19 smitte, såfremt der skal tilvejebringes antigentest-kapacitet alle steder, hvor personer kan indrejse via land eller sø.
 Der henvises i øvrigt til den samtidige besvarelse af spørgsmål nr. 38 til L 152.
 Spørgsmål 38:
Kan ministeren oplyse, hvilke konsekvenser ændringsforslag nr. 1 fra Dansk Folkeparti vil få for vandrende arbejdstagere, jf. 2. udkast til betænkning over L 152? Svar:
Formålet med ændringsforslag nr. 1 fra Dansk Folkeparti, jf.
Sundheds- og Ældreudvalgets betænkning af 1. februar 2021 over lovforslag nr.
L 152, er at sikre, at der indføres ens krav om test straks efter ankomst til Danmark, uanset om man ankommer med fly, skib, bus, tog eller bil mv.
 Det bemærkes hertil, at den foreslåede § 16 a i L 152 som fremsat ikke er til hinder for, at der fastsættes ens krav om test efter ankomst til Danmark, uanset om man ankommer med fly, skib, bus, tog eller bil mv., herunder at dette skal ske straks.
Som det fremgår af besvarelsen af 30. januar 2021 af spørgsmål nr. 3 til L 152, vil det konkrete forslag til udmøntning af den foreslåede § 16 a blive forelagt Folketingets Sundheds- og Ældreudvalg.
Den nærmere udmøntning, herunder regler om krav, lempelser og fritagelser, vil alene blive gennemført i det omfang, der ikke konstateres et flertal imod indførelsen heraf.
I den aktuelle situation forventes bemyndigelsen i den foreslåede § 16 a at blive udmøntet sådan, at både personer, som ankommer fra udlandet til Danmark med fly, samt personer, der indrejser i Danmark over lande- og søgrænsen, vil skulle lade sig teste ved ankomst til og indrejse i Danmark.
Personer, som ankommer fra udlandet til Danmark med fly, forventes uden ugrundet ophold at blive forpligtet til at få foretaget en antigentest for covid-19 ved ankomsten i lufthavnen som udgangspunkt inden paskontrollen.
Personer, som indrejser i Danmark over sø- og landegrænsen, forventes at blive omfattet af et krav om at få foretaget en test for covid-19 maksimalt 24 timer efter indrejse.
Hvis der stilles krav om, at personer, der indrejser i Danmark over lande- og søgrænsen, uden ugrundet ophold skal have foretaget en antigentest for covid-19 ved indrejsen, vil personer, der indrejser over lande- og søgrænsen, herunder vandrende arbejdstagere, skulle gøre ophold på vej ind i Danmark ved grænsen.
Det må i den aktuelle situation forventes, at der i så fald vil være betydelig risiko for kødannelse og ophobning ved indrejse over særligt landegrænsen i forbindelse med adgang til antigentest og ventetid på svar.
 Et krav om test foretaget senest 24 timer efter indrejse giver mere fleksibilitet til at kunne tilrettelægge test, således at det lettere kan passe ind i en arbejdsdag.
 Der henvises i øvrigt til den samtidige besvarelse af spørgsmål nr. 37 til L 152.
