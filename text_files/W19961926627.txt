Sammendrag af Ankestyrelsens praksisundersøgelse 1996 - af ankechef  

 Karin Rasch og konsulent Jan Henriksen, Ankestyrelsen I 1995 gennemførte Ankestyrelsen den første af en række  

 praksisundersøgelser af underinstansernes afgørelser i sager om tilkendelse  

 af førtidspension.
Baggrunden for disse praksisundersøgelser er, at  

 Ankestyrelsen ved en gennemgang af statistikken over afgørelser i  

 førtidspensionssager har kunnet konstatere, at der er forholdsvis store  

 forskelle i antallet af tilkendelser af førtidspension fra kommune til  

 kommune og amt til amt - også når der tages hensyn til forskellene i  

 kommunernes befolkningsmæssige og sociale sammensætning.
I den første praksisundersøgelse, som blev omtalt i Nyt fra Ankestyrelsen  

 nr. 3, oktober 1995, indgik afgørelser truffet af to nævn (Vestsjælland og  

 Fyn). Nævnene var udvalgt på grundlag af en analyse af afgørelsesstatistikken  

 på førtidspensionsområdet, der viste, at det samlede antal tilkendelser i de  

 to amter afveg markant fra det forventede.
Begge regioner var karakteriseret  

 ved, at antallet af årlige tilkendelser i mange kommuner lå væsentligt over  

 gennemsnittet på landsplan - og at denne overhyppighed ikke umiddelbart kunne  

 forklares med de befolkningsmæssige, sociale og erhvervsmæssige forhold, der  

 gjorde sig gældende i de pågældende områder.
Den nye praksisundersøgelse, som Ankestyrelsen har gennemført i 1996,  

 omfatter ligeledes to amter: Storstrøms Amt og Ringkøbing Amt.
Det er to  

 amter, der ligger henholdsvist meget højt og meget lavt på skalaen med hensyn  

 til antallet af tilkendelser af førtidspension.
Ses der på antallet af  

 tilkendte førtidspensioner til borgere i de pågældende kommuner i hele  

 perioden 1984-1994, var der i 18 ud af 24 kommuner i Storstrøms Amt i  

 gennemsnit tilkendt mere end 10 førtidspensioner pr. 1.000 indbyggere i  

 alderen 18-66 år om året.
I Ringkøbing Amt har ingen kommuner i samme periode  

 haft en gennemsnitlig tilkendelseshyppighed på over 10.
Forskellen skal sammenholdes med, at der på landsplan i gennemsnit blev  

 tilkendt 8,3 førtidspensioner pr. 1.000 indbyggere i den pågældende periode.  

 I Ringkøbing Amt er der 6 kommuner, der har tilkendelseshyppigheder på under  

 7,4 pr. 1.000 indbyggere dvs. markant under landsgennemsnittet.
I Storstrøms  

 Amt har flere kommuner en gennemsnitlig tilkendelseshyppighed på over både 12  

 og 13 tilkendelser om året pr. 1.000 indbyggere.
 I den nye undersøgelse er kommunale afgørelser på førtidspension for  

 første gang blevet inddraget i en praksisundersøgelse.
Samtlige kommuner i de to amter blev bedt om at indsende sager, som  

 kommunen havde afgjort i slutningen af 1995. Antallet af afgørelser blev  

 afpasset kommunens befolkningsstørrelse, dog således at hver kommune  

 indsendte mindst 3 afgørelser.
Såvel afgørelser i nye sager om pension som  

 sager om forhøjelse af en allerede tilkendt pension skulle indsendes - uanset  

 om der blev truffet afgørelse om tilkendelse af pension eller givet afslag.  

 Samtlige akter i sagerne skulle medsendes.
I undersøgelsen indgår 106 kommunale sager fra Storstrøms Amt og 99  

 kommunale sager fra Ringkøbing Amt.
To kommuner, som deltog i undersøgelsen,  

 havde i 1995 kompetence til at træffe afgørelser i alle sager vedrørende  

 førtidspension.
Derfor indgår der i kommunesagerne 10 afgørelser vedrørende  

 mellemste førtidspension.
 Endvidere blev revaliderings- og pensionsnævnene i de to amter på samme  

 måde bedt om at indsende hver 50 sager med akter, som var afgjort i  

 slutningen af 1995.
 Samlet indgår der således 205 kommunale sager og 100 nævnssager i  

 undersøgelsen.
Undersøgelsen bygger kun på et beskedent antal afgørelser fra hver enkelt  

 kommune.
Den sigter derfor ikke på at belyse pensionspraksis i den enkelte  

 kommune isoleret.
Undersøgelsen beskæftiger sig primært med praksis i  

 kommunerne som helhed i det enkelte amt og nævnets praksis i sammenhæng  

 hermed.
Resultatet af undersøgelsen Ved bedømmelsen af om afgørelsen i de enkelte sager var i overensstemmelse  

 med pensionslovens regler og Ankestyrelsens praksis har Ankestyrelsen kun  

 erklæret sig uenig, såfremt afgørelsen var klart i strid med Ankestyrelsens  

 praksis.
 Af de 106 sager, hvori der var truffet afgørelse af kommunerne i  

 Storstrøms Amt, fandt Ankestyrelsen i 40 af sagerne, at afgørelsen ikke var i  

 overensstemmelse med Ankestyrelsens praksis.
 Af de 50 sager, som var afgjort af revaliderings- og pensionsnævnet i  

 Storstrøms Amt var Ankestyrelsen ikke enig i afgørelsen i 15 af sagerne.
 Af de 99 sager, der var var afgjort af kommunerne i Ringkøbing Amt var  

 Ankestyrelsen uenig i afgørelsen i 1 sag.
 Tilsvarende var Ankestyrelsen kun uenig i afgørelsen i en enkelt af de 50  

 sager, hvor der var truffet afgørelse af revaliderings- og pensionsnævnet i  

 Ringkøbing Amt.
 Undersøgelsen har således vist, at der er en meget høj grad af  

 overensstemmelse mellem afgørelserne i sagerne fra Ringkøbing Amt og  

 Ankestyrelsens praksis, medens der i sagerne fra Storstrøms Amt er et ikke  

 helt ubetydeligt antal sager, hvor afgørelserne afviger fra Ankestyrelsens  

 praksis.
 I de sager, hvor Ankestyrelsen ikke har været enig i afgørelsen, har  

 årsagen været, at Ankestyrelsen har fundet, at betingelserne for den  

 tilkendte pension ikke har været opfyldt.
Forskelle i bedømmelsen Forskellene i bedømmelsen skyldes i en del tilfælde, at sagerne ikke har  

 været tilstrækkeligt belyst lægeligt med hensyn til såvel årsagen til  

 ansøgerens helbredsproblemer (diagnosen) samt muligheder for behandling.
I en  

 del af sagerne burde oplysningerne i den generelle helbredsundersøgelse efter  

 Ankestyrelsens vurdering have været suppleret med en erklæring fra en  

 speciallæge eller med journaloplysninger fra sygehus.
Enkelte kommuner har anvendt ansøgerens egen læge som lægekonsulent ved  

 afgørelsen af pågældendes pensionssag.
Efter Ankestyrelsens opfattelse må  

 lægekonsulenten anses for at være inhabil, hvis konsulenten deltager i  

 behandlingen af en pensionssag vedrørende en af lægekonsulentens egne  

 patienter, og den pågældendes medvirken kan medføre, at afgørelsen i sagen er  

 ugyldig.
Ankestyrelsen har tidligere i to artikler i Nyt fra Ankestyrelsen  

 nr. 3 i 1994 og nr. 4 i 1995 vejledt om dette spørgsmål, ligesom der er  

 udsendt en Social Meddelelse SM P-26- 96 til belysning af praksis.
I en del sager om behovsbestemt førtidspension har Ankestyrelsen ligeledes  

 fundet, at oplysningsgrundlaget har været utilstrækkeligt.
I nogle tilfælde  

 har der alene været indhentet økonomiske oplysninger, men ikke nødvendige  

 oplysninger til belysning af ansøgerens muligheder for selv at bidrage til  

 sit fremtidige forsørgelsesgrundlag, som f.eks. resultatet af arbejdsprøvning  

 m.v.
Efter reglerne i lov om social pension § 14, stk.3, nr.2 og 3, kan der  

 ikke tilkendes pension alene på grundlag af, at indtægten ikke overstiger  

 udelukkelsesgrænsen.
Det er desuden en betingelse, at ansøgeren efter en  

 konkret vurdering har et varigt forsørgelsesbehov.
Forskelle i bedømmelsen skyldes i nogle sager, at mulighederne for at  

 iværksætte nødvendig revalidering ikke har været forsøgt.
I nogle sager med  

 yngre ansøgere har der ikke været gjort forsøg med arbejdsprøvning eller  

 revalidering under henvisning til, at ansøgeren ikke var motiveret herfor.
 Efter Ankestyrelsens praksis kan manglende motivation for revalidering hos  

 ansøgeren ikke anvendes som begrundelse for, at revalideringsmulighederne i  

 forhold til pensionlovens betingelser anses for udtømt.
 Godt en fjerdedel af ansøgerne - 28% - havde fået tilbud om  

 revalidering/aktivering forud for ansøgningen om førtidspension.
For ansøgere i alderen op til 50 år var der givet tilbud om revalidering i  

 over 50% af sagerne.
I aldersgruppen 50 til 59 år var der givet tilbud i 16%  

 af sagerne, medens der ikke var givet tilbud om revalidering for ansøgere i  

 aldersgruppen 60-66 år.
Tilbuddene drejede sig fortrinsvis om forrevalidering/ aktivering.
Der var  

 således kun givet tilbud om egentlig revalidering i 7 af sagerne.
Den videre brug af undersøgelsen Undersøgelsens resultat er drøftet på møder mellem An-kestyrelsen og  

 kommunerne og revaliderings- og pensionsnævnene i de to amter.
Resultaterne  

 vil i øvrigt indgå i den dialog, som Ankestyrelsen fører med kommuner og  

 sociale nævn om praksis i førtidspensionssager.
 Resultaterne vil desuden indgå i Ankestyrelsens overvejelser om  

 tilrettelæggelsen af senere praksisundersøgelser.
