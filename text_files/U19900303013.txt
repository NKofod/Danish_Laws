 Der var mellem Jydsk Telefon A/S (JT) og arbejdstagerorganisationen  

 Jydsk TeleSamvirke (S), der organiserede 4.100 af JT's 6000 ansatte indgået  

 aftale om nye regler om forhandlingsretten på JT's område.
 Reglerne skulle i henhold til JT's koncessionsregler stadfæstes af  

 Ministeriet for offentlige arbejder (M). JT anmodede M om at stadfæste  

 reglerne, men anførte samtidig, at anmodningen om stadfæstelse forudsatte, at  

 M samtidig fastsatte ligelydende regler for Dansk TeleForbund (F), der  

 organiserede et antal ansatte under JT, men som stod udenfor S.
Arbejdsretten fandt dette uberettiget, men det havde været rimeligt,  

 at JT gjorde M opmærksom på, at der ikke var opnået enighed med F om  

 tilsvarende regler.
Retten fandt derfor ikke, at JT havde begået  

 overenskomstbrud.
 Efter at M havde stadfæstet aftalen på visse vilkår, indgik JT en  

 aftale med F, der omfattede flere medlemmer, end aftalen med S åbnede  

 mulighed for.
 JT idømtes for dette overenskomstbrud en bod på 250.000 kr.
 At JT ikke indfriede et ensidigt afgivet tilsagn om at træffe  

 beslutning om en begrænsning i udstrækningen af F's forhandlingsret, indebar  

 ikke noget overenskomstbrud.
 En af JT nedlagt afvisningspåstand begrundet i at JT ikke skulle være  

 rette sagsøgte med hensyn til de af sagen omfattede påstande, toges ikke til  

 følge, idet sagen angik spørgsmålet om, hvorvidt JT havde begået  

 overenskomstbrud.
 En påstand om, at S havde iværksat overenskomststridige  

 arbejdsnedlæggelser i løbet af det under sagen omhandlede hændelsesforløb,  

 blev ikke taget til følge, da det ikke var godtgjort, at S havde stået bag  

 arbejdsnedlæggelserne.
 Under denne sag har Jydsk TeleSamvirke for Jydsk Teleteknikerforbund,  

 Foreningen for Centralteknikere og Funktionærforeningen ved Jydsk Telefon A/S  

 indklaget De samvirkende Telefonselskaber for Jydsk Telefon A/S for  

 Arbejdsretten for overenskomstbrud.
 Klagerne har nedlagt påstand om, at indklagede tilpligtes, at anerkende,  

 at man har begået overenskomstbrud i følgende tre tilfælde:
 1. Ved at indklagede i skrivelse af 21. april 1986 til Ministeren for  

 offentlige arbejder har gjort sin anmodning om stadfæstelse af de mellem  

 parterne aftalte forhandlingsregler af 9. april 1986 med tilhørende  

 protokollat afhængig af, at ministeren samtidig skulle fastsætte ligelydende  

 forhandlingsregler for Dansk Tele Forbund.
 2. Ved den 31. juli 1987 at have indgået aftale med Dansk Tele Forbunds  

 region V om udmøntningen af Dansk Tele Forbunds overenskomst af 1. april 1987  

 med virkning for samtlige fra P & T overførte medarbejdere.
 3. Ved at indklagede trods aftale herom med klageren undlod at træffe  

 beslutning om, at Dansk Tele Forbund fra 21. august 1987 inden for Jydsk  

 TeleSamvirkes interesseområde alene skulle have forhandlingsretten for  

 kontingentbetalende medlemmer af Dansk Tele Forbund blandt de pr. 1. januar  

 1987 overførte P & T medarbejdere.
 Klagerne har påstået indklagede pålagt bod for de begåede  

 overenskomstbrud.
 Indklagede har principalt påstået afvisning, subsidiært frifindelse.
 Indklagede har endvidere nedlagt selvstændig påstand om, at klagerne  

 tilpligtes at anerkende, at Jydsk TeleSamvirke har iværksat  

 overenskomststridige arbejdsnedlæggelser i februar og august 1987, og at der  

 pålægges klagerne bod herfor.
Jydsk TeleSamvirke består af Jydsk Teleteknikerforbund, Foreningen af  

 Centralteknikere og Funktionærforeningen ved Jydsk Telefon A/S, der  

 organiserer henholdsvis montører, centralteknikere og funktionærer i 1.-8.  

 lønklasse.
Af det samlede personale ved Jydsk Telefon på ca. 6.000 er ca.  

 4.100 organiseret under Jydsk TeleSamvirke.
 Dansk Tele Forbund er en landsdækkende organisation, der er stiftet i juni  

 1986 ved en sammenslutning af dele af Dansk Postforbund, Dansk Post- og  

 Telegrafforening og Handels- og Kontormedhjælpernes Forbund med Dansk  

 Telefonforening og Teleforbundet i Danmark.
Ved årsskiftet 1986/87 overførtes en række arbejdsopgaver fra Post- &  

 Telegrafvæsenet til de koncessionerede telefonselskaber.
Denne sag er opstået  

 som følge af uoverensstemmelser om forhandlingsretten for en del af det  

 overførte personale.
 Om forhandlingsretten findes i Jydsk Telefons koncessions § 11 følgende  

 bestemmelse:
»Koncessionshaveren er pligtig til at give det af ham antagne  

 personale adgang til at danne organisationer, der kan forhandle med  

 koncessionshaveren om personalets løn-, pensions-, rets- og arbejdsforhold.  

 Reglerne for sådanne forhandlinger mellem koncessionshaveren og disse  

 organisationer fastsættes ved forhandling mellem parterne og i mangel af  

 overenskomst mellem disse af ministeren for offentlige arbejder.
Reglerne  

 skal åbne mulighed for, at uenigheder, der ikke på anden måde kan bilægges,  

 henvises til mægling og efter enighed derom kan henvises til voldgift i  

 former, der sikrer en endelig afgørelse af det foreliggende spørgsmål.  

 Forhandlingsreglerne og eventuelle ændringer i disse skal stadfæstes af  

 ministeren for offentlige arbejder.« Sådanne regler blev senest aftalt og stadfæstet i 1973.
 Efter § 4 i disse regler tilkommer forhandlingsretten  

 »personaleforeninger, der giver adgang for samtlige medarbejdere med  

 sammenlignelige arbejdsforhold og fælles faglige interesser, og som omfatter  

 den overvejende del af det pågældende personale«.
 Disse regler var imidlertid opsagt, men i henhold til  

 forhandlingsreglernes § 17 fortsat i kraft, indtil de afløstes af nye regler.
Den 9. april 1986 tiltrådte klagerne et af indklagede udarbejdet udkast  

 til nye forhandlingsregler.
Ifølge disse skulle forhandlingsretten vedrørende  

 forhold og spørgsmål af generel betydning udøves af klagerne for  

 organisationer tilsluttet samvirket, medens der om forhandlingsretten i  

 øvrigt fandtes en bestemmelse svarende til den hidtidige § 4.
 I forbindelse med underskrivelsen blev der udfærdiget et protokollat,  

 hvori det bl.a. hedder:
 »Der er enighed om at det personale der overflyttes i forbindelse med  

 den ændrede arbejdsdeling på teleområdet og som ønsker opretholdt medlemskab  

 af en ved P&T forhandlingsberettiget organisation fortsat kan lade sig  

 repræsentere af denne i forhandlinger om generelle forhold og disses  

 udmøntning med De samvirkende Telefonselskaber.
 Denne overgangsregel bortfalder fra det tidspunkt, medarbejdere indmelder  

 sig i en af de ved det enkelte selskab virkende forhandlingsberettigede  

 organisationer, samt når de pågældende avancerer til en sådan stilling, hvor  

 forhandlingsretten med det enkelte selskab ikke indeholder aktionsret.
Parterne er enige om at disse forhandlingsregler fremsendes til ministeren  

 for offentlige arbejder til stadfæstelse.« Indklagede kunne ikke opnå enighed med Dansk Tele Forbund om tilsvarende  

 regler.
I en skrivelse af 21. april 1986 anmodede indklagede Ministeriet for  

 offentlige arbejder om at stadfæste den indgåede aftale.
Det anførtes, at  

 anmodningen om stadfæstelse forudsatte, at ministeriet samtidig fastsatte  

 ligelydende regler for Dansk Tele Forbund.
 Klagerne protesterede over for indklagede og ministeriet, og der førtes i  

 den følgende tid en række forhandlinger mellem ministeriet og de implicerede  

 parter, hvorunder ministeriet bl.a. tilkendegav, at det var en forudsætning  

 for stadfæstelse, at indklagede frafaldt betingelsen om, at der samtidig  

 fastsættes enslydende forhandlingsregler for Dansk Tele Forbund.
 I en skrivelse af 18. februar 1987 stadfæstede ministeriet den indgåede  

 aftale på vilkår, at der i en periode på 5 år blev givet det personale, der  

 blev overført fra Post- og Telegrafvæsenet i forbindelse med den ændrede  

 arbejdsdeling, og som hidtil havde været medlem i en under  

 centralorganisationerne forhandlingsberettiget organisation, adgang til  

 forhandlingsret i generelle og lokale spørgsmål gennem Dansk Tele Forbund.
Dette vilkår medførte, at 220 tillidsrepræsentanter inden for Jydsk  

 TeleSamvirke på et møde vedtog en protest til ministeriet mod de foretagne  

 ændringer i de aftalte forhandlingsregler, ligesom det medførte  

 arbejdsnedlæggelser.
Disse blev behandlet på fællesmøder den 24. og 25.  

 februar 1987, hvor de strejkendes organisationer påtog sig at pålægge de  

 strejkende straks at genoptage arbejdet, hvilket skete.
 På grund af usikkerhed om rækkevidden af det stillede vilkår udtalte  

 ministeriet, at forhandlingsretten for overført personale, der ikke var  

 organiseret i Dansk Tele Forbund måtte placeres efter flertalsprincippet,  

 medens spørgsmålet om forhandlingsretten, for så vidt angår medarbejdere, der  

 havde udmeldt sig af Dansk Tele Forbund, måtte løses ved forhandling  

 eventuelt ad fagretlig vej.
Den 31. juli 1987 indgik Jydsk Telefon aftale med Dansk Tele Forbunds  

 regionforening ved Jydsk Telefon om udmøntning af overenskomstresultatet på  

 lokal basis.
Denne aftale omfattede både ansatte, der var medlemmer af dette  

 forbund, ansatte, der var uorganiserede og ansatte, der havde udmeldt sig af  

 Dansk Tele Forbund og indmeldt sig i organisationer, der hører under  

 klagerne.
Dette udløste nye arbejdsnedlæggelser, som blev behandlet på fællesmøder  

 den 7. august.
De respektive organisationer erkendte, at  

 arbejdsnedlæggelserne var overenskomststridige, og meddelte pålæg om  

 genoptagelse af arbejder, hvilket derefter skete.
På et møde den 11. august mellem indklagede og klagerne opnåedes der  

 enighed for temaet for en frivillig voldgift til afgørelse af spørgsmål i  

 forbindelse med uoverensstemmelser om, hvem der havde forhandlingsretten for  

 de ansatte medarbejdere.
Det var en forudsætning, at alle parter - også Dansk  

 Tele Forbund - senest den 14. august ubetinget havde accepteret voldgiften.
 Dansk Tele Forbund ville imidlertid ikke acceptere voldgiften som  

 foreslået, men opstillede en række betingelser, herunder om voldgiftstemaet,  

 som de andre parter ikke kunne acceptere.
I en skrivelse af 17. august meddelte indklagede, at direktionen efter  

 drøftelser med generaldirektoratet, skønnede, at der var en rimelig god  

 mulighed for en løsning ved voldgift på det aftalte tema, og at denne  

 mulighed burde afprøves.
Samtidig gav direktionen tilsagn om, at man, hvis  

 der ikke senest den 21. august med direktoratets bistand var opnået aftale om  

 voldgift, ville træffe beslutning om, at Dansk Tele Forbund fra denne dato  

 inden for klagernes interesseområde alene havde forhandlingsretten for dets  

 kontingentbetalende medlemmer.
Klagerne underrettede sine medlemmer om dette  

 tilsagn.
Den 21. august meddelte direktionen imidlertid, at de  

 forhandlingsretlige forhold på ministeriets foranledning nødvendiggjorde et  

 ekstraordinært bestyrelsesmøde til behandling af sagen, herunder direktionens  

 tilsagn af 17. august.
Herefter opstod der på ny arbejdsnedlæggelser den 24. august.
Disse blev  

 behandlet på fællesmøder den 25. august, hvor de strejkendes organisationer  

 gav tilsagn om at pålægge de strejkende at genoptage arbejdet.
Jydsk Telefon  

 erklærede, at man ville indbringe arbejdsnedlæggelserne for Arbejdsretten,  

 hvis arbejdet ikke var normaliseret den 26. august, og tog forbehold om i  

 forbindelse med sagen at nedlægge påstand om organisationsansvar.
Arbejdet  

 blev imidlertid genoptaget.
Arbejdstagernes organisationer tog på deres side  

 forbehold om at indklage Jydsk Telefon for Arbejdsretten med påstand om bod.
 Efter et bestyrelsesmøde i Jydsk Telefon den 26. august udsendtes følgende  

 erklæring:
»Bestyrelsen finder ikke anledning til at gøre indvending imod  

 direktionens hidtidige dispositioner.
Bestyrelsen lægger vægt på, at  

 bestræbelserne på at bilægge konflikten ved frivillig voldgift fortsættes,  

 ikke mindst på baggrund af de allerede konstaterede tilnærmelser mellem de  

 oplyste standpunkter.
Bestyrelsen forventer, at bestræbelserne videreføres  

 med henblik på en hurtig afklaring, der senest må foreligge inden  

 bestyrelsens ordinære møde den 14. september.« Ved klageskrift af 6. oktober 1987 indbragte klagerne sagen for  

 Arbejdsretten blandt andet med en påstand om anerkendelse af klagernes  

 forhandlingsret.
Imidlertid blev der den 12. oktober indgået aftale om  

 afgørelse af denne del af sagen ved voldgift, og arbejdsretssagen blev derfor  

 udsat på voldgiftsrettens afgørelse.
 Ved en kendelse af 1. august 1988, blev indklagede og Dansk Tele Forbund  

 tilpligtet at anerkende, at klagerne udøver forhandlingsretten for personale  

 overført til teknisk tjeneste samt for administrative funktionærer i 1. - 8.  

 lønklasse overført fra Post- og Telegrafvæsenet til Jydsk Telefon for  

 følgende gruppers vedkommende:
a.
Medarbejdere, som ikke inden overførslen til Jydsk Telefon havde været  

 medlemmer af nogen ved Post- og Telegrafvæsenet forhandlingsberettiget  

 organisation.
b.
Medarbejdere, der har været medlemmer af en ved Post- og  

 Telegrafvæsenet forhandlingsberettiget organisation, men som inden 1. januar  

 1987 havde meddelt denne, at de i forbindelse med overførslen ønskede at  

 udmelde sig heraf eller at de ikke ønskede sig overflyttet til Dansk Tele  

 Forbund.
 Ved en kendelse af 28. december 1988 blev yderligere tilføjet gruppe c)  

 Medarbejdere, der efter 1.1. 1987 har udmeldt sig af Dansk Tele Forbund.
 Det blev endvidere bestemt, at de pågældende medarbejdere anses for  

 overført til klagernes overenskomstområde pr. følgende datoer:
Gruppe a) 1.januar 1987 Gruppe b) 1.januar 1987 Gruppe c) Datoen for ophøret af medlemskabet i Dansk Tele Forbund, som  

 anses at være sket ved udgangen af den tredie måned, der følger efter den  

 måned, hvori opsigelsen er kommet frem til Dansk Tele Forbund.
 Voldgiftsretten tager endvidere stilling til en række punkter, som er uden  

 betydning for denne sag.
Klagerne har vedrørende indklagedes afvisningspåstand anført, at man hele  

 tiden har gjort gældende, at der var begået overenskomstbrud også i  

 klageskriftet af 6. oktober 1987. Dette krav er aldrig frafaldet, og  

 voldgiftsretten har ikke og skulle heller ikke tage stilling hertil.
Dette  

 spørgsmål må derfor afgøres af Arbejdsretten.
Med hensyn til det første overenskomstbrud har klagerne anført, at der var  

 indgået en aftale om nye forhandlingsregler og om en overgangsordning for det  

 overførte personale.
Der var ligeledes indgået en klar, bindende og ubetinget  

 aftale om, at den aftale, hvorom der var opnået enighed, skulle fremsendes  

 til stadfæstelse.
Herefter har indklagede været uberettiget til ensidigt at  

 stille vilkår for stadfæstelsen, og netop dette vilkår har været årsag til,  

 at aftalen ikke blev stadfæstet.
Det har også været i strid med overenskomsten, at indklagede efter  

 aftalens stadfæstelse har forhandlet overenskomst med Dansk Tele Forbund for  

 samtlige de overførte medarbejdere.
Der kan måske have været tvivl med hensyn  

 til nogle af de overførte grupper, som voldgiftsretten nu har fastslået  

 henhører under klagernes interesseområde.
Det var imidlertid helt klart med  

 hensyn til den gruppe, som ikke var organiseret, og i hvert fald så tvivlsomt  

 for den gruppe, som havde udmeldt sig af Dansk Tele Forbund inden den 1.  

 januar 1987, at man ikke blot kunne slutte overenskomst vedrørende disse.  

 Derimod må det nok erkendes, at det er tvivlsomt med hensyn til den tredie  

 gruppe, som først havde udmeldt sig af Dansk Tele Forbund, efter at de var  

 blevet overført til Jydsk Telefon.
 Endelig er det et overenskomstbrud, at Jydsk Telefon den 21. august 1987  

 har undladt at træffe afgørelse i overensstemmelse med det tidligere tilsagn.  

 Det var direktionen, som selv måtte sikre sig, at den havde fornøden  

 bemyndigelse til at give tilsagnet.
 Der er således begået tre alvorlige overenskomstbrud, og der må derfor  

 pålægges en betydelig bod, hvorved der også må tages hensyn til, at  

 indklagede har haft store udgifter til voldgiftssagen.
Hvad angår indklagedes selvstændige påstand, har klagerne anført, at de  

 ikke har stået bag de omhandlede strejker, men tværtimod straks har givet  

 pålæg om genoptagelse, hvilket straks er sket, således at der ikke har kunnet  

 pålægges de strejkende bod.
Indklagedes forbehold om organisationsansvar på  

 fællesmøderne den 25. august 1987 var i øvrigt knyttet til den forudsætning,  

 at arbejdet ikke blev genoptaget, men det blev det.
Indklagede har vedrørende afvisningspåstanden anført, at indklagede ikke  

 er rette sagsøgte.
Det er ikke indklagede, som kunne bestemme, hvorledes  

 afgrænsningen af de to forhandlingsorganisationers interesseområder skulle  

 ske.
Det måtte ministeriet træffe bestemmelse om.
Det kunne heller ikke  

 tilkomme indklagede at fortolke de uklare overgangsregler.
Klagerne har da  

 også forhandlet med ministeriet herom.
Dette førte til, at spørgsmålet skulle  

 afgøres ved voldgift, hvilket er sket, hvorved alle spørgsmål er løst.
Med hensyn til frifindelsespåstanden har indklagede anført, at der ikke er  

 begået overenskomstbrud.
Det er ikke noget overenskomstbrud, at indklagede  

 har gjort sin begæring om stadfæstelse betinget af, at der blev fastsat  

 forhandlingsregler af samme indhold med Dansk Tele Forbund.
Indklagede skulle  

 have forhandlingsregler med begge organisationer, og det var nødvendigt, at  

 de blev ens.
Det er heller ikke noget overenskomstbrud, at indklagede  

 forhandlede overenskomst for alle de overførte medarbejdere med Dansk Tele  

 Forbund.
Indklagede var nødt til at have nye overenskomster til den 1. april  

 1987. Endelig er det ikke noget overenskomstbrud, at indklagede ikke den 21.  

 august traf afgørelse i overensstemmelse med sit tidligere givne tilsagn.
Der  

 forelå ingen aftale, men alene en ensidig tilkendegivelse.
Hvad angår den selvstændige påstand, har indklagede anført, at der må være  

 ret til bod, når der er mindst 93.000 arbejdstimer.
De tre  

 arbejdsnedlæggelser må anses for led i en systematisk aktion, og det må være  

 organisationerne, som står bag, når 4.000 har kunnet sendes til møde.
 Arbejdsretten skal udtale:
Der er intet grundlag for at afvise sagen.
Sagen angår spørgsmålet, om  

 klagerne har begået overenskomstbrud.
Dette spørgsmål må afgøres af  

 Arbejdsretten og kan kun afgøres ved voldgift, såfremt der er hjemmel hertil  

 i parternes overenskomst, eller der indgås særlig aftale herom.
Dette er ikke  

 tilfældet.
Det blev ved protokollatet af 9. april 1986 aftalt, at de  

 forhandlingsregler, hvorom man var enige, skulle fremsendes til ministeriet  

 til stadfæstelse.
Det var derfor uberettiget, at indklagede gjorde det til en  

 betingelse for stadfæstelsen, at der blev fastsat enslydende  

 forhandlingsregler også for Dansk Tele Forbund.
Imidlertid må det på grund af  

 den da gældende overenskomst med Dansk Tele Forbund anses for tvivlsomt, om  

 ministeriet uden videre kunne stadfæste de aftalte forhandlingsregler,  

 navnlig overgangsreglerne.
Det var derfor rimeligt at gøre ministeriet  

 opmærksom på, at der ikke var opnået enighed med Dansk Tele Forbund.  

 Indklagedes fremsendte skrivelse kan herefter ikke anses som et brud på  

 overenskomstens regler.
Derimod findes det at være et overenskomstbrud, at indklagede, efter at  

 forhandlingsreglerne var stadfæstet, har forhandlet og indgået overenskomst  

 for alle de overførte medarbejdere.
Dette er helt klart for de medarbejdere,  

 som ikke inden overførelsen havde været medlemmer af nogen  

 forhandlingsberettiget organisation, men må også gælde for de medarbejdere,  

 som inden overførelsen havde udmeldt sig af Dansk Tele Forbund.
Boden for  

 dette overenskomstbrud fastsættes til 250.000 kr.
 Hvad endelig angår det sidste af de af klagerne påståede overenskomstbrud,  

 finder retten at måtte give indklagede medhold i, at undladelsen af at  

 opfylde den ensidige tilkendegivelse ikke indebærer noget overenskomstbrud.
 Den af indklagede nedlagte selvstændige påstand kan ikke tages til følge,  

 allerede fordi det ikke er godtgjort, at klagerne har stået bag de omhandlede  

 arbejdsnedlæggelser, men tværtimod har medvirket til, at de omgående blev  

 bragt til ophør.
 T h i k e n d e s f o r r e t :
 Indklagede, Jydsk Telefon A/S, skal til klagerne, Jydsk TeleSamvirke,  

 betale en bod på 250.000 kr.
 Indklagede skal betale sagens omkostninger til Arbejdsretten, 2.000 kr.
 (* 1) Henvisninger: Hasselbalch Kollektivarbejdsretten s.78, K.89.122 (A  

 1989, s.141).
