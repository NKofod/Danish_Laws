Fremsat den 14. november 2014 af Torsten Schack Pedersen (V) og Brian Mikkelsen (KF) Forslag til folketingsbeslutning om en pulje til turismeerhvervet Folketinget pålægger regeringen, at der på finansloven for 2015 afsættes en pulje på 50 mio. kr., der målrettes skatte- og afgiftslettelser m.v. for turismeerhvervet.
Bemærkninger til forslaget Turismen er vigtig for Danmark.
Den sikrer vækst og arbejdspladser og er en central vækstmotor i mange yderområder.
Derfor skal vi sikre de bedst mulige rammevilkår for turismen.
Forslagsstillerne mener, at der er behov for at forbedre turismens konkurrenceevne.
Derfor foreslås det, at der på finansloven for 2015 afsættes en pulje på 50 mio. kr., der målrettes turismeerhvervet.
Den kan eksempelvis gå til lempelse af energiafgifter og grundskyldspromillen for campingpladser, nedsættelse af elafgiften for forlystelser eller lavere el-varmeafgift for sommerhuse.
 Forslaget foreslås finansieret som led i finansloven for 2015.
Skriftlig fremsættelse Torsten Schack Pedersen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en pulje til turismeerhvervet.
(Beslutningsforslag nr.
B 26) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
