Et konferencecenter K1 tilhørte foreningen F, der var medlem af  

 arbejdsgiverforeningen A under DA indtil 1/12-1990, da centret blev  

 overdraget til et aktieselskab K2, hvis aktiekapital i det hele tilhørte  

 finanskoncernen U.
På dette tidspunkt var der ansat et antal gastronomer og  

 rengøringsassistenter samt en blikkenslager, hvis ansættelsesforhold var  

 reguleret af kollektive overenskomster med tre fagforbund, der alle er  

 tilknyttet LO.
K2 var tilknyttet Finanssektorens Arbejdsgiverforening FA.
K2  

 og FA opsagde de tre nævnte overenskomster med 3 måneders varsel til bortfald  

 pr. overenskomsternes udløbsdatoer (1/3 og 1/4 1991).
 Fagforbundene protesterede herimod, idet det blev gjort gældende, at  

 overenskomsterne alene kunne opsiges til genforhandling, jf. § 7, stk. 2, i  

 hovedaftalen mellem DA og LO.
 Arbejdsretten bemærkede, at alle de i sagen omhandlede medarbejderes  

 løn- og ansættelsesforhold blev omfattet af overenskomsten mellem FA og  

 Danske Bankfunktionærers Landsforening fra 1/4 1991. Dette var blevet  

 tiltrådt af samtlige medarbejdere, og de ændrede overenskomstforhold medførte  

 ingen forringelse af medarbejdernes løn- og ansættelsesforhold.
 Arbejdsretten fandt herefter, at der hverken var grundlag for at  

 fastslå, at FA og K2 havde handlet i strid med virksomhedsoverdragelsesloven  

 eller de ved siden af loven eksisterende grundsætninger i dansk arbejdsret.  

 FA og K2 frifandtes herefter bl.a. for en påstand om, at opsigelserne var  

 stridende mod § 7, stk. 2, i hovedaftalen mellem DA og LO.
 Under denne sag har Landsorganisationen i Danmark for Restaurations- og  

 Bryggeriarbejder Forbundet, Kvindeligt Arbejderforbund i Danmark og Blik- og  

 Rørarbejderforbundet i Danmark indklaget Finanssektorens Arbejdsgiverforening  

 på egne vegne og for Konferencecentret Klarskovgaard A/S for Arbejdsretten og  

 nedlagt følgende påstande:
De indklagede tilpligtes 1. at anerkende, at Klarskovgaard pr. 1. december 1990 er omfattet af de  

 den 27. maj 1987, 15. august 1989 og 14. februar 1989 indgåede overenskomster  

 med tilhørende protokollater m.v. med henholdsvis Hotel- og  

 Restaurationspersonalets Samvirke (nu Restaurations- og Bryggeriarbejder  

 Forbundet), Kvindeligt Arbejderforbund i Danmark og Blik- og  

 Rørarbejderforbundet i Danmark.
 2. at anerkende, at Klarskovgaard pr. 1. december 1990 er omfattet af  

 gældende overenskomst mellem Arbejdsgiverforeningen af Hoteller og  

 Restauranter og Hotel- og Restaurationspersonalets Samvirke.
 3. at anerkende, at Klarskovgaard pr. 1. december 1990 er omfattet af  

 gældende hovedaftale mellem LO/DA.
 4. at anerkende, at der følgelig pr. 1. december 1990 består et  

 overenskomstforhold samt hovedaftaleforhold mellem de indklagede og klagerne  

 for så vidt angår Klarskovgaard.
 5. at anerkende, at de afgivne opsigelser til bortfald pr. 1. april 1991  

 af de i påstand 1 nævnte overenskomster m.v. er i strid med den mellem  

 parterne for så vidt angår Klarskovgaard gældende hovedaftale, jf. § 7, stk.  

 2, og dermed ugyldige.
 6. at betale en efter rettens skøn fastsat bod til Restaurations- og  

 Bryggeriarbejder Forbundet, Kvindeligt Arbejderforbund i Danmark og Blik- og  

 Rørarbejderforbundet i Danmark.
 De indklagede har påstået frifindelse.
 Fællesrådet for Tjenestemænd og Funktionærer er for Finansforbundet  

 indtrådt i sagen som biintervenient til støtte for de indklagedes påstand.
 Sagens omstændigheder er følgende:
Klarskovgaard tilhørte indtil den 1. december 1990 Foreningen  

 Klarskovgaard, Sparekassernes Uddannelsescenter, der drev ejendommen som  

 kursusvirksomhed, dels til brug for sparekasserne, dels for virksomheder i  

 øvrigt.
Pr. 1. december 1990 blev ejendommen overdraget til A/S PSE 3953  

 under navneforandring til Konferencecentret Klarskovgaard A/S, hvis  

 aktiekapital i det hele tilhører Unidanmark A/S, der tillige er  

 holdingselskab for blandt andet Unibank.
Formålet med erhvervelsen af  

 Klarskovgaard var, at ejendommen i fremtiden i hovedsagen skal tjene som  

 uddannelses- og konferencecenter for Unibank, der inden for de nærmeste år  

 påregner at ville lægge beslag på 70-75% af Klarskovgaards kapacitet.
 Klagerne har under domsforhandlingen frafaldet et under skriftvekslingen  

 fremsat anbringende om, at Klarskovgaard ud fra en identitetsbetragtning i  

 relation til overdrager og erhverver er forpligtet af de af overdrager  

 indgåede overenskomster.
Parterne er enige om, at overdragelsen er omfattet af loven om  

 lønmodtageres retsstilling ved virksomhedsoverdragelse.
Tvisten vedrører  

 spørgsmålet om, hvilke retsvirkninger loven medfører for denne  

 virksomhedsoverdragelse.
 Der var ved virksomhedsoverdragelsen ansat 14 gastronomer, 6  

 rengøringsassistenter og 1 blikkenslager på Klarskovgaard, og deres  

 ansættelsesforhold var reguleret af de i klagernes påstand 1 og 2 nævnte  

 overenskomster og protokollater m.v. med forbund, der er tilknyttet  

 Landsorganisationen i Danmark.
Klarskovgaard blev i 1987 medlem af Arbejdsgiverforeningen af Hoteller og  

 Restauranter under Dansk Arbejdsgiverforening.
Klarskovgaard blev med  

 udgangen af 1990 udmeldt af Arbejdsgiverforeningen af Hoteller og  

 Restauranter.
 Finanssektorens Arbejdsgiverforening, Danske Bankfunktionærers  

 Landsforening, Danske Sparekassefunktionærers Landsforening og Danske  

 Forsikringsfunktionærers Landsforening havde den 3. oktober 1990 underskrevet  

 følgende »protokollat vedrørende de overenskomstmæssige forhold i  

 forbindelse med virksomhedsoverdragelse/identitetsskift«:
 »På given foranledning har FA,DBL,DSfL og DFL drøftet spørgsmålet om  

 de overenskomstmæssige konsekvenser af en virksomhedsoverdragelse med deraf  

 følgende overgang fra et overenskomstkompleks til et andet.
Der var enighed om, at en virksomhed i givet fald skifter  

 overenskomstkompleks fra førstkommende overenskomstfornyelsestidspunkt,  

 typisk pr. 1. april i ulige år.
Virksomheden vil herefter være omfattet af  

 det samlede nye overenskomstkompleks, herunder dettes hovedaftale/-  

 overenskomst, og er således i kollektivarbejdsretlig henseende eksklusivt  

 forpligtet heraf, således at løn- og ansættelsesvilkår for virksomhedens  

 medarbejdere fastlægges i overensstemmelse med det overenskomstkompleks, der  

 relaterer sig til den nye identitet.
For så vidt angår forholdet mellem virksomheden og den enkelte medarbejder  

 forholdes i henhold til funktionærlovens regler herom.« Klarskovgaard opsagde den 29. november 1990 overenskomsten med Blik- og  

 Rørarbejderforbundet i Danmark til ophør den 1. marts 1991. Finanssektorens  

 Arbejdsgiverforening opsagde den 12. og 18. december 1990 overenskomsten  

 vedrørende Klarskovgaard med Kvindeligt Arbejderforbund i Danmark og Hotel-  

 og Restaurationspersonalets Samvirke til bortfald pr. 1. april 1991.
 Forbundene protesterede imod, at overenskomsterne var opsagt til bortfald.  

 Hertil svarede Finanssektorens Arbejdsgiverforening ved skrivelse af 4.  

 januar 1990:
»....... at man er enig i, at den skete overdragelse er omfattet af  

 loven om lønmodtagernes retstilling ved virksomhedsoverdragelse, men at denne  

 lov alene fastslår rettigheder og forpligtelser for de medarbejdere, der er  

 omfattet af overdragelse og at de ved overdragelsen eksisterende  

 overenskomster kun skal respekteres indtil den »kollektive overenskomst  

 opsiges eller udløber eller en anden kollektiv overenskomst træder i kraft  

 eller får virkning«.
FA er derfor ikke enig i, at overenskomsten ikke  

 kan opsiges til bortfald.
Da konferencecentret Klarskovgård er en bankejet virksomhed, vil  

 medarbejderne efter 1. april 1991 være dækket af overenskomsten for teknikere  

 og servicepersonale mellem FA og Danske Bankfunktionærers Landsforening  

 (DBL).' Uoverensstemmelsen om opsigelsernes retsvirkning blev behandlet på et  

 fællesmøde den 21. marts 1991. Referatet heraf er sålydende:
»Ved et fællesmøde d.d. i Landsorganisationen i Danmark behandledes  

 en af Restaurations- og Bryggeriarbejder Forbundet og Kvindeligt  

 Arbejderforbund i Danmark, rejst klage overfor Finanssektorens  

 Arbejdsgiverforening, St.
Kongensgade 81 C, 1022 København K, omhandlende  

 uoverensstemmelse mellem forbundene og Uddannelsescentret Klarskovgård, 4220  

 Korsør, vedrørende opsigelse af overenskomst i strid med Hovedaftalens § 7,  

 stk. 2.
 Sagen forhandledes.
 Klagerne fastholdt klagen og gjorde herved gældende, at overenskomsterne  

 alene kan opsiges til genforhandling jvf. herved den mellem parterne gældende  

 Hovedaftale mellem LO/DA § 7, stk. 2.
 Arbejdsgiversiden fastholdt de afgivne opsigelser af overenskomsterne til  

 endeligt bortfald pr. 1.4.91.
 Enighed kunne således ikke opnås.
Forbundene forbeholder sig deres ret for sagens videreførsel i  

 Arbejdsretten, herunder at gøre organisationsansvar gældende overfor  

 Finanssektorens Arbejdsgiverforening.« § 7, stk. 2 , i Hovedaftalen mellem Landsorganisationen i Danmark og Dansk  

 Arbejdsgiverforening er sålydende:
»Selv om en overenskomst er opsagt eller udløbet, er parterne dog  

 forpligtet til at overholde dens bestemmelser, indtil anden overenskomst  

 træder i stedet, eller arbejdsstandsning er iværksat i overensstemmelse med  

 reglerne i § 2.« Medarbejderne på Klarskovgaard blev den 14. december 1990 orienteret om,  

 at de i henhold til virksomhedsoverdragelsesloven frem til den 31. marts 1991  

 ville have løn- og arbejdsvilkår i overensstemmelse med de af sælger indgåede  

 overenskomster, men at de derefter ville blive omfattet af overenskomsten  

 mellem Finanssektorens Arbejdsgiverforening og Danske Bankfunktionærers  

 Landsforening.
Medarbejderne blev samtidig underrettet om, at ændringen ikke  

 ville medføre, at nogen ville blive stillet ringere for så vidt angår løn- og  

 arbejdsvilkårerne.
Samtlige medarbejdere underskrev erklæringer, hvorefter de  

 var indforstået med denne ændring fra den 1. april 1991.
 4 medarbejdere, der blev ansat med virkning fra den 1. januar 1991, havde  

 i perioden frem til den 31. marts 1991 løn- og ansættelsesvilkår i  

 overensstemmelse med de af klagerne påberåbte overenskomster og overgik  

 herefter som et led i ansættelsesaftalen til aflønning m.v. i henhold til  

 overenskomsten mellem Finanssektorens Arbejdsgiverforening og Danske  

 Bankfunktionærers Landsforening.
Klagerne har under henvisning til Per Jacobsens artikel i  

 »Juristen« 1991 side 309-319 og Lars Svenning Andersens foredrag  

 den 24. september 1991 i Dansk Forening for Arbejdsret anført, at  

 Arbejdsrettens dom af 21. marts 1991 i sag nr. 90.328 har medført en ret  

 ukvem retstilstand.
Indtræden i rettigheder og forpligtelser i henhold til en  

 kollektiv overenskomst indebærer ikke alene, at lønmodtagernes individuelle  

 rettigheder følger med ved virksomhedsoverdragelser, men ud fra almindelige  

 arbejdsretlige principper om overenskomsters udelelighed tillige at  

 overenskomstparten fortsætter i forbindelse med en virksomhedsoverdragelse.  

 Dette medfører, at § 7, stk. 2, i Hovedaftalen mellem Landsorganisationen i  

 Danmark og Dansk Arbejdsgiverforening også gælder for  

 virksomhedsoverdragelsen.
De foretagne opsigelser af overenskomsterne med  

 forbund tilknyttet Landsorganisationen i Danmark er alle i strid med denne  

 bestemmelse, idet den i bestemmelsen nævnte betingelse om »anden  

 overenskomst træder i stedet« ikke kan opfyldes ved at indgå  

 overenskomst med en anden lønmodtagerorganisation end overenskomstparten.
Det  

 er irrelevant, at medarbejderne bliver stillet bedre ved overenskomsten med  

 Finansforbundet end med Landsorganisationen i Danmark.
At man inden for  

 finanssektoren har etableret et »industriforbundsprincip« kan  

 heller ikke være et retligt argument.
Endelig er denne sag på forskellige  

 punkter forskellig fra sag nr. 90.328. Sag nr. 90.328 vedrørte en delvis  

 virksomhedsoverdragelse og en lokalaftale.
I sag nr. 90.328 skete der  

 overdragelse til en virksomhed, der allerede på overdragelsestidspunkt var  

 dækket af en anden overenskomst.
Denne sag vedrører medarbejdere med en anden  

 erhvervsmæssig sammensætning end Finansforbundet typisk har.
De indklagede har anført, at det klart fremgår af  

 virksomhedsoverdragelsesloven og dens forarbejder, at der tilsigtedes en  

 umiddelbar overførelse til dansk ret af rådsdirektiv af 14. februar 1977. Der  

 er herved henvist til side 3 i rapport fra »Udvalget til forberedelse af  

 gennemførelseslovgivning af EF-direktiv om lønmodtagernes retsstilling ved  

 virksomhedsoverdragelse«, hvorefter loven efter Justitsministeriets  

 indstilling blev gennemført på en sådan måde, at EF-domstolens fortolkning af  

 eventuelle uklarheder i direktivets tekst samtidig vil indebære en  

 fortolkning af den danske lovtekst.
Der er endvidere henvist til, at  

 Folketingets Arbejdsmarkedsudvalg den 28. februar 1979 på spørgsmål til  

 arbejdsministeren om, i hvilket omfang lovforslaget gik videre end EF-Rådets  

 direktiv fik det svar, at der alene i §§ 5 og 6 var sket en udvidelse i  

 forhold til direktivet i form af at fastslå informations- og  

 forhandlingspligt.
Gennem rådsdirektivet og loven skete der den ændring i  

 forhold til den tidligere retsstilling, at en erhverver af en virksomhed blev  

 forpligtet til at respektere overenskomstmæssige forpligtelser over for de  

 ansatte.
I direktivets artikel 3, stk. 2, afsnit 1, er dette beskrevet  

 således, at erhververen skal »opretholde samme løn- og arbejdsvilkår,  

 som gjaldt for overdrageren ifølge en kollektiv overenskomst, indtil den  

 kollektive overenskomst opsiges eller udløber, eller en anden kollektiv  

 overenskomst træder i kraft eller får virkning«.
Den citerede  

 tidsmæssige begrænsning er en del af gældende dansk ret.
Loven berører i  

 øvrigt ikke tidligere eksisterende grundsætninger i dansk arbejdsret.
For så  

 vidt angår passivitetsgrundsætningen indebærer dette, at en erhverver i  

 tilknytning til en overtagelse skal meddele de involverede organisationer på  

 lønmodtagersiden, at de eksisterende overenskomsters bestemmelser om løn- og  

 arbejdsvilkår alene vil blive respekteret i den løbende overenskomstperiode,  

 og i tilknytning hertil skal opsigelse afgives.
Dette er sket ved  

 overtagelsen af Klarskovgaard.
Ved en overdragelse af en samlet virksomhed  

 indebærer princippet om overenskomsters udelelighed, at lønmodtagere, der  

 ansættes i perioden frem til overenskomstperiodens udløb, skal ansættes på  

 vilkår svarende til de løbende overenskomster, og samtidig ved ansættelsen  

 have tilkendegivelse om, at dette kun er gældende overenskomstperioden ud.  

 Også dette er sket i denne sag.
Indklagede var gennem hovedaftalen af 5. maj  

 1976 mellem Danske Bankers Forhandlingsorganisation og Danske  

 Bankfunktionærers Landsforening forpligtet til at indgå kollektive  

 overenskomster med landsforeningen.
Det ville herefter skabe en meningsløs  

 konflikt, såfremt det måtte fastslås, at erhververen samtidig skulle være  

 underkastet forpligtelser i henhold til hovedaftalen mellem  

 Landsorganisationen i Danmark og Dansk Arbejdsgiverforening.
På tilsvarende  

 måde måtte en frigørelseskonflikt være meningsløs, idet en lockout i et  

 tilfælde som her - og i øvrigt over for ansatte som i enhver henseende havde  

 tiltrådt overførelsen til det nye overenskomstkompleks - netop ikke skulle  

 løbe, medens forhandlinger pågik om ny overenskomst mellem de tidligere  

 overenskomstparter, idet sådanne nye overenskomster jo ikke skulle indgås.
 Biintervenienten har uddybet de synspunkter, de indklagede har gjort  

 gældende.
 Arbejdsretten skal udtale:
Der var ved virksomhedsoverdragelsen den 1. december 1990 ansat 21  

 medarbejdere, hvis løn- og ansættelsesvilkår var reguleret af overenskomster  

 med de tre forbund, der er tilknyttet Landsorganisationen i Danmark.
De  

 indklagede opsagde i forbindelse med virksomhedsoverdragelsen den 1. december  

 1990 overenskomsterne med disse tre forbund til bortfald ved deres udløb den  

 31. marts 1991. De 4 medarbejdere, der blev ansat den 1. januar 1991, havde i  

 perioden frem til den 31. marts 1991 løn- og ansættelsesvilkår i  

 overensstemmelse med overenskomsterne med de tre forbund.
Fra den 1. april  

 1991 blev alle 25 medarbejderes løn- og ansættelsesforhold omfattet af  

 overenskomsten mellem Finanssektorens Arbejdsgiverforening og Danske  

 Bankfunktionærers Landsforening.
Dette blev tiltrådt af samtlige  

 medarbejdere, og de ændrede overenskomstforhold medførte ingen forringelse af  

 medarbejdernes løn- og ansættelsesforhold.
 Da der herefter hverken er grundlag for at fastslå, at de indklagede har  

 handlet i strid med lov nr. 111 af 21. marts 1979 om lønmodtageres  

 retsstilling ved virksomhedsoverdragelse eller de ved siden af loven  

 eksisterende grundsætninger i dansk arbejdsret, må de indklagede frifindes.
 T h i k e n d e s f o r r e t :
 De indklagede, Finanssektorens Arbejdsgiverforening på egne vegne og for  

 Konferencecentret Klarskovgaard A/S, frifindes.
 I sagsomkostninger skal klagerne, Landsorganisationen i Danmark for  

 Restaurations- og Bryggeriarbejder Forbundet, Kvindeligt Arbejderforbund i  

 Danmark og Blik- og Rørarbejderforbundet i Danmark, betale 2.000 kroner til  

 Arbejdsretten.
 (* 1) Henvisninger: Per Jacobsen s.112 ff, Svenning Andersen s.73 ff, 111  

 ff, 117 ff, Hasselbalch Kollektivarbejdsretten s.221 f, Per Jacobsen i  

 JURISTEN 1991 s.309 ff, K. 90.398, K. 90.193 (A 1991, s.58), K. 90.328 (A  

 1991, s.78), K. 88.409 (A 1989, s.101).
