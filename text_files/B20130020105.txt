Bekendtgørelse om ændring af bekendtgørelse om Medicinpriser og leveringsforhold § 1 I bekendtgørelse nr. 59 af 29. januar 2009 om Medicinpriser og leveringsforhold foretages følgende ændringer:
 1. Overalt i bekendtgørelsen ændres »Lægemiddelstyrelsen« til: »Sundhedsstyrelsen«.
 2. § 7, stk. 1, affattes således:
 »Medicinpriser offentliggøres på Sundhedsstyrelsens netsted www.erhverv.medicinpriser.dk«.
 3. § 7, stk. 2, 3. pkt., ophæves.
 4. I § 7, stk. 3, 2. pkt., indsættes efter »hverdag«: », ekskl. lørdag«.
 5. I § 7 indsættes som stk. 4:
»Stk. 4. Opdateringer efter § 7, stk. 3, stilles dagligt til rådighed på Sundhedsstyrelsens netsted, jf. stk. 1.« 6. § 8 affattes således:
 »§ 8. Forud for offentliggørelsen af Medicinpriser, jf. § 7, stk. 2, stilles følgende oplysninger elektronisk til rådighed:
 1) 11 dage før offentliggørelse: Foreløbige oplysninger om priser på nye pakninger og sortimentsændringer.
2) 10 dage før offentliggørelse: De i § 5, stk. 1, nr. 2-10, nævnte oplysninger.
Oplysningerne er på dette tidspunkt foreløbige.
 3) Kl. 18.00 den sidste hverdag, ekskl. lørdag, før den mandag, hvorfra Medicinpriser er gældende: De i § 5, stk. 1, nr. 1-10, nævnte oplysninger.
Stk. 2. Oplysningerne i stk. 1 er tilgængelige for alle abonnenter på Medicinpriser.
Enhver kan abonnere på Medicinpriser.« § 2 Bekendtgørelsen træder i kraft den 1. marts 2013.
