Fremsat den 5. marts 2021 af Lars Boje Mathiesen (NB), Peter Seier Christensen (NB), Mette Thiesen (NB), Pernille Vermund (NB), Mona Juul (KF), Marcus Knuth (KF), Søren Pape Poulsen (KF), Merete Scheelsbeck (KF), Henrik Dahl (LA), Ole Birk Olesen (LA) og Alex Vanopslagh (LA) Forslag til folketingsbeslutning om afskaffelse af bo- og gaveafgiften Folketinget pålægger regeringen at fremsætte lovforslag om afskaffelse af bo- og gaveafgiften fra den 1. januar 2022.
Bemærkninger til forslaget Bo- og gaveafgiften  også kaldet arveafgiften  er i sagens natur dybt urimelig, idet den beskatter kapital, som allerede er blevet beskattet en gang.
Bo- og gaveafgiften går ikke kun ud over de familier, der har skabt arbejdspladser og velstand til gavn for Danmark.
Den går også ud over danskere, som ikke er virksomhedsejere.
Bo- og gaveafgiften er ikke en skat på lønindkomst eller en skat på kapitalindkomst.
Den er en formueskat.
Det gør skaden større, fordi skatten betyder, at opsparing anvendes på at finansiere den offentlige sektor frem for at sikre arbejdspladsernes lønsomhed.
Det betyder i sidste ende et mindre kapitalapparat og dermed lavere lønninger til medarbejderne.
Det er virksomhedernes adgang til kapital, som er forudsætningen for de investeringer, der skal give produktivitetsforbedringer og således sikre gode arbejdspladser til danskerne.
 For de berørte virksomheder betyder bo- og gaveafgiften, at mange års indtjeninger  og dermed muligheder for investering og innovation  går tabt, når virksomheden skal gå i arv til næste generation.
Ved i stedet at lade pengene fra bo- og gaveafgiften blive i virksomhederne, bliver vi alle rigere, fordi pengene får lov til at yngle.
Overdrages pengene til staten, vil de derimod blive brugt mere lemfældigt og uden omtanke på at skabe velstand.
Bo- og gaveafgiften indbragte den danske stat et provenu på 0,2 pct. af bnp i 2018 (4,8 mia. kr.). I Sverige og Norge har man afskaffet arveafgiften.
Sverige afskaffede arveafgiften med virkning fra 2005, mens Norge afskaffede arveafgiften med virkning fra 2014.
En afskaffelse af den danske bo- og gaveafgift vil betyde, at familieejede danske virksomheder vil kunne stå uforandret stærkt, når de overdrages til næste generation.
Pengene vil forblive i virksomheden, hvor de udgør grundlaget for udvikling af virksomheden og fastholdelse af arbejdspladserne.
 En afskaffelse af bo- og gaveafgiften ventes at svække de offentlige finanser med 3,7 mia. kr. efter tilbageløb i 2021. Finansieringen hertil kan tages fra råderummet, som i regeringens 2025-fremskrivning skønnes til at være 19,5 mia. kr. frem mod 2025.
Skriftlig fremsættelse Lars Boje Mathiesen (NB):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om afskaffelse af bo- og gaveafgiften.
(Beslutningsforslag nr.
B 201) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
