 I afgørelsen, der stadfæster kommunens beslutning, tilbagevises en  

 række typiske indsigelser mod disse beslutninger.
 Ministeriet har som klagemyndighed efter lov om offentlige veje  

 (lovbekendtgørelse nr. 368 af 6. august 1985), §4, behandlet A-kommunes  

 beslutning om at nedklassificere en række kommuneveje til privat fællesvej.
 Behandlingen er sket efter anmodning af en række grundejerforeninger og  

 enkelte grundejere, ligesom en række underskriftslister står bag klagerne.
Efter bestemmelsen i vejloven afgør trafikministeren klager over  

 administrationen af denne lov og af forskrifter udfærdiget i medfør af loven.  

 Klagefristen er efter §4, stk. 3, 4 uger fra den dag, afgørelsen er meddelt  

 den pågældende.
Når der er særlig grund dertil, kan klagemyndigheden dog  

 efter forud indhentet erklæring fra vejbestyrelsen se bort fra en  

 overskridelse af klagefristen.
I §4, stk. 5, er det bestemt, at klage over en  

 beslutning ikke fritager klageren for at efterkomme denne.
Klagemyndigheden  

 kan dog bestemme, at klagen skal have opsættende virkning.
Ministeriet har  

 ikke fundet, at beslutningen har så umiddelbart indgribende følger for de  

 enkelte berørte, at der var fornøden grund til at tillægge klagen opsættende  

 virkning.
 Der er fra grundejernes side anført følgende argumenter mod kommunens  

 beslutning:
 1. Den omstændighed, at kommunen får en besparelse ved at nedklassificere  

 en vej, kan ikke være lovligt grundlag for beslutningen.
 2. En række af de veje (vejstrækninger), beslutningen omfatter, anvendes  

 af gennemgående trafik, der udsætter dem for særligt slid af trafik til  

 erhvervsvirksomhed, skole eller anden institution.
 3. Vedligeholdelse af veje bør være en offentlig opgave, idet beboerne ved  

 henholdsvis offentlige veje og ved private fællesveje ellers bliver udsat for  

 urimelig forskelsbehandling.
4. Nedklassificeringen medfører udgifter til fremtidig vedligeholdelse,  

 der kapitaliseret forringer værdien af ejendommene ved vejen.
En sådan  

 forringelse bør i øvrigt give sig udslag i en lavere ejendomsvurdering.
 5. Der betales samme kommuneskat, uanset om man bor ved offentlig eller  

 ved privat vej.
6. Vejene bør i givet fald afleveres til beboerne nyistandsatte eller i  

 samme stand, som kommunen vil kræve at modtage en vej i, når den optages som  

 offentlig.
Nogle veje har en sådan alder, at hovedreparation snart skal  

 foretages.
 7. Der burde have været afholdt vejsyn i forbindelse med overdragelsen.
 8. Grundejerne er ikke blevet underrettet, inden beslutningen blev  

 truffet.
 9. Beslutningen er ugyldig, fordi lov om private fællesveje, §31, ikke er  

 efterlevet.
10. Der er ikke grundejerforening alle steder.Uden grundejerforening er  

 gennemførelsen teknisk og praktisk umulig.
Den enkelte grundejer eller  

 beboere ved en mindre vej er for lille en enhed til, at vej- og kloakarbejder  

 eller snerydning kan udføres rationelt.
Det vil medføre en urimelig  

 fordyrelse.
11. Efter lov om offentlige veje, §89, stk. 2, skal vejbestyrelsen i  

 tilfælde af nedlæggelse af en vej som offentlig foranledige fornøden ændring  

 i matriklen foretaget.
Hvor der er en grundejerforening, vil kommunen  

 matrikulært overdrage vejarealet samlet til denne.
I andre tilfælde vil  

 kommunen lade sig registrere som ejer af arealet.
Det fremhæves, at dette  

 ikke er lovligt.
Kommunen afleverer vedligeholdelsen, men beholder  

 ejendomsretten.
 12. På mange af de berørte veje er der betydelig stitrafik eller andre  

 særlige omstændigheder, der vil gøre en bidragsfordeling efter de sædvanlige  

 kriterier urimelig.
13. Beslutningen tager ikke hensyn til pensionister.
Hvor der ikke er  

 nogen grundejerforening til at varetage fælles opgaver, pålægges der dem en  

 urimelig byrde.
 14. De kommunale besparelser, der er en følge af nedklassificeringen, er  

 ikke nærmere dokumenteret.
 15. Der er ikke nøjagtigt redegjort for de pligter, der fremtidig vil  

 påhvile grundejerne ved de nedklassificerede veje.
 16. I mange tilfælde er grundene ved de berørte veje købt af kommunen  

 efter oplysning om, at vejene var offentlige, og derfor under den  

 forudsætning, at vedligeholdelse og snerydning påhviler kommunen.
I forbindelse med de ovennævnte klagepunkter er der påpeget konkrete  

 mangler ved de enkelte vejes tilstand og udstyr.
Der er også rejst spørgsmål  

 om den nærmere afgrænsning af vedligeholdelsesforpligtelsen.
Der er endvidere  

 stillet spørgsmål, som må besvares af kommunen.
 Lov om offentlige veje, §23, indeholder følgende bestemmelse: Kommunen  

 bestemmer, hvilke nye kommuneveje der skal anlægges, og hvilke bestående  

 kommuneveje der skal nedlægges.
Lovens §89 indeholder regler om vejes matrikulære forhold.
Stk. 2 lyder  

 således: Nedlægges en vej som offentlig, skal vejbestyrelsen foranledige  

 fornøden ændring i matriklen foretaget.
Lovens §90 indeholder de nærmere regler om fremgangsmåden, når beslutning  

 om nedlæggelse er truffet.
De afsnit i bestemmelsen, der har betydning i den  

 foreliggende sag, er følgende:
 Stk. 1. Når der efter reglerne i kapitel 2 er truffet beslutning om  

 nedlæggelse af en offentlig vej, og vejen ikke opretholdes som offentlig  

 under anden vejbestyrelse, skal vejbestyrelsen træffe beslutning om, hvorvidt  

 vejen skal opretholdes som privat adgangsvej for en enkelt ejendom, som  

 privat fællesvej for flere ejendomme eller udgå som færdselsareal.
 Stk. 2.Vejen skal opretholdes helt eller delvis som vej, hvis den efter  

 matrikelkortet er eneste adgangsvej til en ejendom eller nogen af dens  

 lodder, og der ikke samtidig etableres anden vejadgang, eller hvis vejen i  

 øvrigt er af vigtighed for en ejendom.
 Stk. 4. Såfremt vejen fremtidig skal være privat fællesvej, skal  

 vejbestyrelsen træffe bestemmelse om, for hvilke ejendomme vejen skal tjene  

 som færdselsareal, og om, hvem der fremtidig skal være ejer af vejarealet.  

 Bestemmelser om vejret og adkomst til vejen skal tinglyses ved  

 vejbestyrelsens foranstaltning.
Stk. 5. Vejbestyrelsens beslutninger efter stk. 1-4 skal kundgøres i de  

 stedlige blade efter vejbestyrelsens bestemmelse.
Ejere og brugere af  

 ejendomme, der må skønnes af blive berørt af beslutningen, skal samtidig  

 underrettes om denne.
Kundgørelsen m.v. skal indeholde oplysning om  

 bestemmelserne i stk. 2 og 6 samt §91.
 Stk. 7. Beslutning om, at en offentlig vej skal nedlægges og overgå til  

 privat, kan ikke begrunde erstatningskrav over for vejbestyrelsen.
(§ 90, stk. 6, og § 91 handler om det tilfælde, at den nedlagte offentlige  

 vej ikke opretholdes som privat, og har således ikke betydning for  

 klagesagen.) Når en kommunevej er overgået til privat fællesvej, administreres den  

 efter reglerne i lov om private fællesveje (lovbekendtgørelse nr. 370 af 6.  

 august 1985). Dette fremgår af kommunens brev af 9. december 1987.
I sin udtalelse i anledning af klagen har kommunen oplyst, at beslutningen  

 er ændret for så vidt angår Elme Alle - på strækningen Dorphs Alle-Poppel Alle, Ludvig Hegners Alle - på strækningen Ibsensvej-Jernbane Alle og stiforbindelsen mellem Sydstjernen og Hedevej.
 Disse strækninger opretholdes som offentlige med henvisning til, at  

 trafikken på dem er af en sådan karakter, at kommunen som vejbestyrelse af  

 hensyn til trafikafviklingen i området ikke vil kunne acceptere et ønske om,  

 at gennemgående trafik afbrydes ved en afspærring.
 For de øvrige veje og stier fastholdes beslutningen.
 Ministeriet har noteret sig, at byrådets beslutning er truffet i  

 overensstemmelse med den fremgangsmåde, der er beskrevet i de foran omtalte  

 lovbestemmelser.
 Om de ovenstående klagepunkter bemærkes i øvrigt:
ad 1. Afgørelsen af, om en nyanlagt vej skal være offentlig eller privat,  

 om en eksisterende privat fællesvej skal optages som kommunevej, eller om en  

 kommunevej skal overgå til privat vej, træffes inden for vide rammer ud fra  

 kommunens vurdering af det kommunale serviceniveau.
I nogle kommuner er  

 flertallet af vejene offentlige, i andre er flertallet af vejene private.
En  

 beslutning om at ændre på forholdet mellem antallet af offentlige veje og  

 private fællesveje er lovlig, såfremt den gennemføres efter de procedurer,  

 der er anført i loven, og efter almindelige forvaltningsmæssige principper,  

 herunder saglige hensyn og ligelighedshensyn.
 Kommunens ønske om at begrænse forbruget af offentlige midler må betegnes  

 som sagligt begrundet i denne forbindelse, og nedklassificeringen er  

 besluttet også for at skabe lige forhold for de grundejere, der hidtil har  

 betalt for vedligeholdelse af deres veje, og de grundejere, der hidtil har  

 kunnet spare disse udgifter, fordi kommunen har administreret vejene som  

 offentlige.
 Ministeriet har derfor ikke grund til at kritisere det saglige grundlag  

 for kommunens beslutning.
ad 2. Efter kommunens oplysninger gælder nedklassificeringen de veje, som  

 har mindst trafik.
Der er tale om enten blinde veje eller om veje, som ikke  

 anvendes af gennemkørende trafik i større omfang, end at kommunen som  

 vejmyndighed i givet fald vil kunne acceptere, at vejen afspærres.
En hel  

 eller delvis afspærring må ske i overensstemmelse med privatvejslovens §44.
 ad 3. Det er i overensstemmelse med den gældende lovgivning, at der  

 eksisterer både offentlige og private veje med de fordele og ulemper, som  

 forskellene medfører.
 ad 4. Ministeriet kan ikke tage stilling til ejendomsvurderingen.  

 Spørgsmålet om en eventuel ændring af denne bør i givet fald rejses over for  

 vurderingsmyndighederne.
 ad 5. Ministeriet kan ikke tage stilling til skattereglerne, men det kan  

 oplyses, at skatteministeren på et spørgsmål i Folketinget har svaret:
»Udgifter, som grundejerne må betale til vedligeholdelse, snerydning,  

 glatføregrusning m.v. af veje, må betragtes som private udgifter, der ikke er  

 fradragsberettigede ved opgørelsen af den skattepligtige indkomst.
Der er  

 ikke planer om at søge reglerne ændret, således at der kan opnås fradrag for  

 de omtalte udgifter.
Indførelse af sådanne fradrag vil ikke være i  

 overensstemmelse med den ved skattereformen gennemførte  

 fradragssanering.« ad 6 og 7. Der findes ikke i loven nogen forudsætning om, at vejen skal  

 istandsættes, inden den overgår til privat fællesvej.
Der skal efter loven  

 ikke afholdes vejsyn alene som følge af, at vejen nedklassificeres.
A-kommune har imidlertid oplyst, at teknisk forvaltning i marts-april 1988  

 har gennemgået de berørte veje og noteret synlige skader såsom lunker, huller  

 i belægningen, kraftige sætninger i fliser, defekte nedløbsriste og manglende  

 skiltning.
Udbedring af de noterede mangler er igangsat og ventes afsluttet  

 inden sommerferieperioden.
ad 8. Beslutningen træffes efter lov om offentlige veje, §23, af  

 vejbestyrelsen.
Der gælder ikke efter vejloven nogen regel svarende til  

 kommuneplanlovens §21 om offentlig fremlæggelse med anledning til at  

 fremkomme med indsigelser.
De orienteringsmøder, kommunen har afholdt, er  

 ikke påbudt i loven, men har haft karakter af en service, som kommunen har  

 fundet det rigtigt at yde.
ad 9. §31 handler om udlæg af private fællesveje.
Reglen om fremlæggelse  

 af projekt til anlæg af vej er derfor uden betydning for den foreliggende  

 sag, der ikke angår udlæg af ny vej, men ændring af status for allerede  

 eksisterende vejareal.
 ad 10. Eksistensen af en grundejerforening er ikke efter loven en  

 nødvendig forudsætning for, at en vej anlægges som eller senere overgår til  

 at blive privat fællesvej.
 For at imødekomme ønskerne om en samlet og rationel udførelse af de  

 arbejder, der påhviler de vejberettigede, er kommunen fremkommet med et  

 servicetilbud om udførelse af reparationer, vedligeholdelse af vejbrønde og  

 vintervedligeholdelse for grundejernes regning.
ad 11. Ejendomsretten til et udskilt offentligt vejareal tilkommer  

 vejbestyrelsen.
Det er efter vejlovens §88, stk. 1, sikret ved arealernes  

 udskillelse i matriklen.
Adkomsten ændres ikke ved ændring af arealets  

 matrikulære registrering.
Da der ikke er knyttet væsentlige ejerretlige  

 beføjelser til arealet af en privat fællesvej, medfører en registrering af  

 kommunens adkomst til vejarealer, hvor der ikke er grundejerforeninger,  

 hverken tab eller ulempe for grundejerne.
ad 12. Mulige problemer må løses i forbindelse med bidragsfordeling og vil  

 desuden bortfalde, hvis kommunens servicetilbud accepteres.
I øvrigt medfører  

 stitrafik næppe slid af nogen praktisk betydning.
 ad 13. Der er ved kommunens servicetilbud taget hensyn til bl.a.  

 pensionisterne, for hvem der desuden i kommunen gælder en særlig  

 pensionistordning.
 ad 14. Da grundejerne fremtidig skal betale for vejvedligeholdelse,  

 renholdelse og snerydning m.v., vil kommunen derved få en besparelse.  

 Ministeriet finder som klagemyndighed ikke, at dokumentation for den  

 forventede besparelse er en forudsætning for beslutningens lovlighed.
ad 15. I kommunens brev af 9. december 1987 og i en skriftlig besvarelse  

 af spørgsmål, der har været rejst i forbindelse med sagen, har kommunen  

 orienteret om virkningerne af beslutningen og om lovgrundlaget for den  

 fremtidige administration.
Der er endvidere afholdt en række  

 orienteringsmøder.
Ministeriet finder ikke grund til at kritisere den  

 generelle orientering.
Ministeriet forventer i øvrigt, at kommunen også  

 besvarer konkrete spørgsmål, der stilles til den.
ad 16. Som ovenfor nævnt er det i vejlovens §90, stk. 7, fastsat, at  

 beslutningen om, at en offentlig vej skal nedlægges og overgå til privat,  

 ikke kan begrunde erstatningskrav over for vejbestyrelsen.
Ministeriet kan  

 ikke tage stilling til, hvorvidt der ud fra privatretlige regler skulle  

 påhvile kommunen som sælger af grunde ved de pågældende veje noget ansvar  

 over for en køber, for hvem den fortsatte beliggenhed ved en offentlig vej  

 var en forudsætning.
Dette spørgsmål henhører under domstolene.
 Ministeriet har herefter som klagemyndighed i henhold til lov om  

 offentlige veje, §4, ikke grundlag for at ophæve A-kommunes beslutning om  

 nedklassificeringen af et antal kommuneveje til private fællesveje.
 Offentliggjort i VEJLOVE udgivet af DAFOLO.
