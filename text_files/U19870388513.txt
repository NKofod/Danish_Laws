 Et rengøringsselskab overtog rengøringen for et hotel i entreprise.
 Rengøringen havde hidtil været udført af 3 stuepiger, hvoraf 2 fik  

 ansættelse i rengøringsselskabet, som imidlertid ikke aflønnede dem i henhold  

 til den overenskomst, der havde været gældende i forholdet mellem stuepigerne  

 og hotellet.
 Det pågældende fagforbund påstod rengøringsselskabet tilpligtet at  

 overholde denne overenskomst, idet man henviste til  

 virksomhedsoverdragelsesloven, ligesom man krævede bod af selskabet.
 Selskabet tog ved domsforhandlingens begyndelse bekræftende til  

 genmæle over for påstanden om at selskabet efter  

 virksomhedsoverdragelsesloven var indtrådt i overenskomsten, men gjorde  

 gældende, at man havde befundet sig i en undskyldelig retsvildfarelse.
 Arbejdsretten fandt ikke fuldt tilstrækkelig anledning til at pålægge  

 selskabet bod.
 Under denne sag har Landsorganisationen i Danmark for Hotel- og  

 Restaurationspersonalets Forbund i Danmark indklaget BR Rengøring ApS,  

 Brørup, for Arbejdsretten for overenskomstbrud.
 Klagerne har nedlagt følgende påstand:
 at BR Rengøring ApS tilpligtes at overholde gældende overenskomst mellem  

 Arbejdsgiverforeningen af Hoteller og Restauranter og Hotel- og  

 Restaurationspersonalets Samvirke herunder deltage i lovligt varslet  

 fællesmøde, at BR Rengøring ApS tilpligtes til Hotel- og  

 Restaurationspersonalets Forbund i Danmark at betale en efter rettens skøn  

 fastsat bod, og at spørgsmålet om betaling afgøres ad sædvanlig fagretlig  

 vej, eventuelt ved faglig voldgift.
 Indklagede har under domsforhandlingen taget bekræftende til genmæle over  

 for 1. og 3. led i klagernes påstand, men har påstået sig frifundet for  

 bodspåstanden.
 Sagens nærmere omstændigheder er efter det oplyste følgende:
Indklagede overtog den 1. januar 1985 rengøringen for Dan-Hotel, Rødby, i  

 entreprise.
Rengøringen havde hidtil været udført af 3 stuepiger, hvoraf 2  

 fik ansættelse hos indklagede.
Dan-Hotel er medlem af Arbejdsgiverforeningen  

 af Hoteller og Restauranter og dermed omfattet af overenskomst af 1983 mellem  

 denne forening og Hotel- og Restaurationspersonalets Samvirke.
Efter at den ene af de 2 stuepiger, som var fulgt med over til indklagede,  

 var fratrådt den 1. april 1986, rejste det klagende forbund krav om  

 opsigelsesløn m.v. i henhold til overenskomsten, idet forbundet gjorde  

 gældende, at indklagede i henhold til loven om lønmodtageres retsstilling ved  

 virksomhedsoverdragelse var forpligtet af overenskomsten.
På et mæglingsmøde  

 den 1. april 1986 bestred indklagede dette.
Da enighed ikke kunne opnås,  

 indbragte klagerne ved klageskrift af 22. december 1986 sagen for  

 Arbejdsretten.
 Til støtte for bodskravet har klagerne anført, at den overenskomststridige  

 tilstand har bestået i næsten 3 år, og at forbundets krav efter  

 overenskomsten er af betydelig størrelse.
Indklagede, der nu erkender, at selskabet efter den nævnte lov er indtrådt  

 i overenskomsten, har til støtte for frifindelsespåstanden vedrørende  

 bodskravet anført, at selskabet først blev bekendt med overenskomsten i  

 forbindelse med fratrædelsessagen.
Selskabet har befundet sig i en  

 undskyldelig retsvildfarelse, idet der kunne være begrundet tvivl om,  

 hvorvidt loven indebærer, at selskabet ved at overtage rengøringsarbejdet i  

 entreprise var blevet forpligtet af overenskomsten.
 Arbejdsretten skal udtale:
 I overensstemmelse med indklagedes erkendelse tages 1. og 3. led i  

 klagernes påstand til følge.
Retten har ikke fundet fuldt tilstrækkelig anledning til at pålægge  

 indklagede bod.
Indklagedes påstand om frifindelse for bodskravet tages  

 derfor til følge.
 T h i k e n d e s f o r r e t :
 Indklagede, BR Rengøring ApS, tilpligtes at overholde gældende  

 overenskomst mellem Arbejdsgiverforeningen af Hoteller og Restauranter og  

 Hotel- og Restaurationspersonalets Samvirke.
 Spørgsmålet om betaling afgøres ad sædvanlig fagretlig vej, eventuelt ved  

 faglig voldgift.
 Indklagede frifindes for påstanden om bod.
 Sagens omkostninger, 2.000 kr., betales af indklagede til Arbejdsretten.
 (* 1) Henvisninger: Per Jacobsen s. 132 ff. s.147 ff, Lars Svenning  

 Andersen, Lov om lønmodtageres retsstilling ved virksomhedsoverdragelse,  

 Jurist- og Økonomforbundets forlag 1986, s.58.
