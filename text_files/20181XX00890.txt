Skriftlig fremsættelse (28. marts 2019) Undervisningsministeren (Merete Riisager):
 Herved tillader jeg mig for Folketinget at fremsætte:
Forslag til lov om ændring af lov om friskoler og private grundskoler m.v., lov om efterskoler og frie fagskoler og lov om private institutioner for gymnasiale uddannelser (Øgede frihedsgrader, rammer for donationer og styrket tilsyn med de frie skoler m.v.) (Lovforslag nr.
L 218) Lovforslaget er en udmøntning af aftalen af 25. januar 2019 mellem regeringen (Venstre, Liberal Alliance og Det Konservative Folkeparti) og Dansk Folkeparti om bedre rammer for og styrket tilsyn med de frie skoler.
Med lovforslaget foreslås det, at frie grundskoler og private gymnasier får frihed til at oprette skoletilbud i en afdeling af en fri skole, hvis afdelingen er beliggende i hovedskolens kommune eller i en nabokommune til hovedskolens beliggenhedskommune.
Herudover foreslås det at frie grundskoler får mulighed for at udføre administrative opgaver for andre frie grundskoler.
Endelig præciseres det, at frie grundskoler får mulighed for at oprette klubtilbud for elever fra 4. klassetrin.
Med henblik på at sikre de frie skolers (frie grundskoler, efterskoler, frie fagskoler og private gymnasier) uafhængighed og give større gennemsigtighed med donationer til skolerne,  foreslås et generelt forbud mod anonyme donationer til de frie skoler.
I den sammenhæng foreslås det endvidere, at der indføres et krav for de frie skoler om, at skolen inden 30 dage efter modtagelse af en donation på over 20.000 kr. eksklusive moms skriftligt skal redegøre for, om der er tilstrækkelig sikkerhed for, at skolen ved modtagelse af donationen opfylder frihed og folkestyre-kravet og uafhængighedskravet.
Derudover foreslås i den sammenhæng et forbud for de frie skoler mod at modtage donationer på over 20.000 kr. eksklusive moms fra offentlige myndigheder eller fysiske eller juridiske personer fra lande uden for EU og EØS og at indgå aftaler om leje af lokaler, bygninger eller arealer ejet af en offentlig myndighed eller fysiske eller juridiske personer fra lande uden for EU og EØS.
For at harmonisere regelsættet for de frie skoler foreslås det, at der for efterskoler, frie fagskoler og private gymnasier indføres en regulering svarende til de allerede gældende bestemmelser for frie grundskoler med et frihed og folkestyre-krav, mulighed for at tilsynet kan deltage som observatør på møder på skolen, styrket tilsyn med skolernes leje af bygninger, en whistleblowerordning, og en vurdering af personkredsen ved oprettelse af en ny skole.
Initiativkredsen bag en ny skole vil herunder skulle underskrive en erklæring om overholdelse af frihed og folkestyre-kravet og uafhængighedskravet.
Som led i denne harmonisering foreslås det endvidere, at der for frie skoler indføres et krav om personligt fremmøde ved aflevering af materiale ved oprettelse af en ny skole.
Samt at bestyrelsesmedlemmer ved deres tiltræden på en skole, som er omfattet af godkendelsesordningen for nye skoler, og bestyrelsesmedlemmer ved eksisterende skoler, som led i et tilsyn, skal underskrive en erklæring om overholdelse af frihed og folkestyre-kravet og uafhængighedskravet tilsvarende den allerede gældende ordning for initiativkredsen bag skolen.
Der stilles krav om offentliggørelse af erklæringen på skolens hjemmeside.
 Lovforslaget indeholder derudover fem mindre ændringer af lov om private institutioner for gymnasiale uddannelser, én mindre ændring af lov om efterskoler og frie fagskoler og to mindre ændringer af lov om friskoler og private grundskoler m.v.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
