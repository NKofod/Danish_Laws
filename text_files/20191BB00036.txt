Fremsat den 15. november 2019 af René Christensen (DF), Lise Bech (DF), Bent Bøgsted (DF), Kristian Thulesen Dahl (DF), Søren Espersen (DF) og Peter Skaarup (DF) Forslag til folketingsbeslutning om at indføre kædeansvar for danske private og kommunale affaldsselskaber, når der handles med dansk affald Folketinget pålægger regeringen at tage initiativ til at indføre kædeansvar for danske private og kommunale affaldsselskaber, når der handles med dansk affald.
Med kædeansvar forstås et ansvar for affaldet frem til slutbrugeren.
Bemærkninger til forslaget Formålet med indeværende forslag er at sikre, at regeringen indfører et kædeansvar for danske private og kommunale affaldsselskaber, når der handles med dansk affald.
Med »kædeansvar« forstås »et ansvar for affaldet frem til slutbrugeren«.
Når dansk plastik smides i en skraldespand herhjemme, kan det blive første skridt på en lang rejse til eksempelvis Malaysia.
Meget af det affald, som kommer til eksempelvis Malaysia, bliver på ingen måde behandlet på en rimelig måde set i forhold til klima, natur og miljø. I Malaysia bliver affaldet desværre ikke altid genbrugt, men derimod afbrændt under meget simple forhold.
 Det fortalte TV 2 PLAY i sin minidokumentar »På sporet af dansk plastaffald« fra den 29. september 2019.
 I dokumentaren finder tv-stationen frem til, at en del af de tusinder af containere med plastikaffald, som danske borgere har sorteret til genanvendelse, havner i Malaysia.
»Det har aldrig været meningen, at affaldet skulle ende i hverken Malaysia eller Asien i det hele taget«, sagde miljøminister Lea Wermelin (S) efterfølgende (»Dansk plastaffald ender ad omveje i Asien«, Jyllands-Posten, den 29. september 2019). Dette er forslagsstillerne meget enige med ministeren i.
Det strider imod ambitionen om, at Danmark skal være førende inden for cirkulær økonomi, og det er ligeledes en katastrofe for miljøet og klimaet.
Dansk Folkeparti finder det dybt, dybt bekymrende, at plastik fra Danmark forurener natur og miljø ude i verden og endvidere skader menneskers helbred.
Dokumentaren viser meget klart, hvor stort et globalt problem det er.
Derfor skal det selvfølgelig ændres.
Dansk Folkeparti mener, at det er vigtigt, at dansk affald altid behandles på en miljørigtig måde, og indførsel af et kædeansvar for affald kan netop bidrage hertil.
Skriftlig fremsættelse René Christensen (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at indføre kædeansvar for danske private og kommunale affaldsselskaber, når der handles med dansk affald.
(Beslutningsforslag nr.
B 36) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
