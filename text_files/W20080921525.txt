 Påbud om brug af handsker til arbejde med mikrofiberklude.
 Arbejdsmiljøklagenævnet har på møde den 29. januar 2008 behandlet virksomhedens klage over Arbejdstilsynets afgørelse af 12. september 2007 over påbud om at virksomhedens ansatte ved begyndelsen af arbejdet med mikrofiberklude, og i hele arbejdets udstrækning skal sørge for at handsker benyttes.
Nævnet traf følgende A F G Ø R E L S E Arbejdsmiljøklagenævnet er enig med Arbejdstilsynet i, at virksomhedens ansatte ved begyndelsen af arbejdet med mikrofiberklude, og i hele arbejdets udstrækning skal sørge for at handsker benyttes.
 Arbejdsmiljøklagenævnet fastholder således Arbejdstilsynets afgørelse af 12. september 2007.
B E G R U N D E L S E Arbejdsmiljøklagenævnet har lagt til grund, at:
 Arbejdstilsynet ved tilsynsbesøg den 12. september 2007 konstaterede, at virksomhedens ansatte ved rengøring anvendte fugtige mikrofiberklude.
 Det konstateredes endvidere, at de ansatte ikke brugte personlige værnemidler i form af handsker under arbejdet med mikrofiberkludene.
 Klager i brev af 19. December 2007 har oplyst, at der arbejdes ca. 1½ time dagligt med fugtige klude.
 Det fremgår af § 38, stk. 1 i lov om arbejdsmiljø, at arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Det fremgår af § 3 i bekendtgørelse om brug af personlige værnemidler, at hvis arbejdet ikke på anden måde kan planlægges, tilrettelægges og udføres sikkerheds- og sundhedsmæssigt fuldt forsvarligt, må arbejdsgiveren kun lade arbejdet udføre, såfremt der anvendes personlige værnemidler.
 Det fremgår endvidere af samme bekendtgørelse § 4, at arbejdsgiveren skal sørge for, at personlige værnemidler bliver benyttet straks ved det pågældende arbejdes begyndelse og under hele dets udstrækning.
 Klagenævnet vurderer, at det beskrevne arbejde med mikrofiberklude udgør en sundhedsmæssig risiko, idet der ved arbejdet den 12. september 2007 blev anvendt fugtige mikrofiberklude uden brug af hensigtsmæssige arbejdshandsker.
Klagenævnet har desuden lagt vægt på, at mikrofiberkludenes særlige egenskaber består i, at de fjerner fedtstoffer fra de overflader, de er i berøring med.
Når det naturlige hudfedt fjernes fra hænderne, udtørrer de og hudens barriereeffekt svækkes, hvorved huden bliver mere modtagelig for allergier og eksemer.
 Klagenævnet finder derfor, at arbejdsgiveren skal sørge for at de ansatte, hvis der benyttes mikrofiberklude, benytter personlige værnemidler i form af handsker straks ved det pågældende arbejdes begyndelse og under hele dets udstrækning, således at arbejdet kan udføres sikkerheds- og sundhedsmæssigt forsvarligt.
Klager anfører, at sagen principielt omhandler arbejde med fugtige mikrofiberklude, og at der alene på grund af fugtigheden skal bruges vandtætte handsker i hvert tilfælde på handskens gribeflade, og at hvis der bruges bomuldshandsker, skal de skiftes, hver gang man tager en ny klud.
Klager henviser til, at der dagligt arbejdes 1½ time med fugtige klude, hvilket ikke betragtes som vådt arbejde.
 Nævnet bemærker hertil, at der er valgfrihed med hensyn til rengøringsmetoden, herunder valg og skift af klude under arbejdet, og når der anvendes mikrofiberklude, da hvilken hand sketype de ansatte kan anvende til opfyldelse af påbudet, således at arbejdshandsken er egnet i forhold til om der arbejdes med tørre eller fugtige mikrofiberklude.
Til det i klagen anførte, om at påbudet kan løses ved en anden metode end brug af arbejdshandske, skal nævnet bemærke, at en løsning med jævnligt at påføre huden fed creme, ikke er en sundhedsmæssig forsvarlig løsning, da man ved denne metode ikke undgår langsomt at nedbryde hudens barriere, og derved på sigt at skade huden.
Hudbeskyttelsescremen erstatter ikke hensigtsmæssige arbejdshandsker.
R E G L E R Arbejdsmiljøklagenævnet henviser til § 38, stk.1 og § 77, stk. 1 i lov om arbejdsmiljø, jf. lovbekendtgørelse nr. 268 af 18. marts 2005, og § 3 og § 4 i Arbejdstilsynets bekendtgørelse nr. 746 af 28. august 1992 om brug af personlige værnemidler.
O P L Y S N I N G E R N E I S A G E N Sagen er afgjort på grundlag af de akter, som klagenævnet har modtaget fra Arbejdstilsynet, og virksomhedens bemærkninger af 19. december 2007 På klagenævnets vegne NN Regler Lov om arbejdsmiljø, jf. lovbekendtgørelse nr. 268 af 18. marts 2005 Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
 § 77. Arbejdstilsynet kan påbyde, at forhold, der strider mod loven eller mod regler eller afgørelser i medfør af loven, bringes i orden straks eller inden en frist.
 Arbejdstilsynets bekendtgørelse nr. 746 af 28. august 1992 om brug af personlige værnemidler.
Kapitel 2 Arbejdsgiveren § 3. Hvis arbejdet ikke på anden måde kan planlægges, tilrettelægges og udføres sikkerheds- og sundhedsmæssigt fuldt forsvarligt, må arbejdsgiveren kun lade arbejdet udføre, såfremt der anvendes personlige værnemidler.
 § 4. Arbejdsgiveren skal sørge for, at personlige værnemidler bliver benyttet straks ved det pågældende arbejdes begyndelse og under hele dets udstrækning.
 § 5. Arbejdsgiveren skal sørge for, at de personlige værnemidler, der anvendes, er i overensstemmelse med bestemmelserne i Arbejdsministeriets bekendtgørelse om sikkerhedskrav m.v. til personlige værnemidler, herunder at de er EF-mærket.
Stk. 2. Endvidere skal arbejdsgiveren sørge for, at de anvendte personlige værnemidler til enhver tid 1) yder den tilsigtede beskyttelse og ikke medfører unødige gener, 2) ikke forringer eventuelle korrigerende hjælpemidler for f.eks. syn og hørelse, 3) passer til brugeren, om fornødent efter tilpasning, 4) er egnede til brug under de eksisterende forhold på arbejdsstedet og 5) vælges under hensyn til de ergonomiske forhold og den ansattes helbred.
 Stk. 3. Såfremt det på grund af flere risici er påkrævet samtidig at bære flere personlige værnemidler, skal disse kunne kombineres, uden at de mister deres virkning i forhold til hver enkelt risiko.
