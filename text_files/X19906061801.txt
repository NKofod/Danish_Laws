 Boligstøttelovens § 57 b fandtes ikke at give hjemmel til at yde  

 beboerindskudslån til husstandsfællesskab bestående af en mor og 4 voksne  

 børn.
 Dansk Flygtningehjælp har på Deres vegne i skrivelse af 31/1-90 klaget  

 over Brøndby kommunes afslag på boligindskudslån i henhold til  

 boligstøttelovens bestemmelser om lån til betaling af indskud mv. til  

 flygtninge, jfr. boligstøttelovens kap. 11a (specielt §§ 57b og 57c).
 Som begrundelse for klagen anføres det bl.a., at De og Deres fire voksne  

 børn har lejet en bolig i fællesskab, ligesom alle har underskrevet  

 lejekontrakten.
 Amtsankenævnet har den 20/2-90 modtaget klagen tilbage fra kommunen med en  

 udtalelse og kopi af sagens akter.
 Det fremgår af sagen, at De, der er 54 år, og Deres fire børn på 36, 25,  

 22 og 20 år, i december 1989 ansøgte Brøndby kommune om bo- ligindskudslån  

 til lejemålet.
 Lejemålet var en villa på 202 kvm bestående af seks værelser og eet  

 kammer.
Lejemålet var tidsbegrænset til perioden 1/2-90 til 31/12-92, og den  

 månedlige husleje, incl. varme, beløb sig til 8.900 kr.
Depositum udgjorde  

 23.700 kr.
 Ved ansøgning om boligindskudslån ansøgte De og Deres fire børn hver om en  

 forholdsmæssig andel af depositummet, det vil sige 4.740 kr. hver.
 Af ansøgningsskemaerne fremgår det, at De var midlertidigt indkvarteret  

 via Dansk Flygtningehjælp, at tre af Deres børn boede sammen i et opsagt  

 fremlejemål, og at det fjerde barn var indkvarteret på Hotel X i København.
 Det fremgår endvidere af ansøgningsskemaerne, at De og Deres børn modtog  

 økonomisk hjælp i henhold til bistandslovens bestemmelser.
 I skrivelse af 15/1-90 meddelte kommunen afslag på boligindskudslån.
 I udtalelse af 20/2-90 hertil fastholder kommunen afgørelsen under  

 henvisning til, at hjemmeværende børn skal medregnes som husstandsmedlemmer,  

 og at den samlede husstandsindkomst på 226.000 kr. herefter overstiger  

 indkomstgrænsen for boligindskudslån.
 Det anføres endvidere, at husstandsindkomsten for kommunegaranti for  

 banklån i henhold til boligstøttelovens § 52 ifølge kommunens regler ikke må  

 overstige 220.000 kr. og De er således heller ikke berettiget til en sådan  

 garanti.
 Der henvises til boligstøttelovens §§ 48-50 og kap. 11a.
 Der henvises endvidere til boligstyrelsens vejledning af 22/10-87, pkt.  

 16.1-16.4 og 17.1-17.4.
 Lovgrundlaget er vedlagt i kopi til Deres orientering.
 Den 29/6-90 har Boligstyrelsen telefonisk hertil udtalt, at  

 boligstøttelovens § 57b efter Boligstyrelsens opfattelse ikke giver mulighed  

 for at yde boligindskudslån til familier eller husstandsfællesskaber.
 Det er endvidere Boligstyrelsens opfattelse, at der er en stærk formodning  

 for, at en familie har husstandsfællesskab, og at der skal meget til for at  

 afkræfte en sådan formodning.
Amtsankenævnet har behandlet sagen i et møde afholdt den 20. juli 1990 og  

 truffet følgende AFGØRELSE:
 Nævnet besluttede, under henvisning til det af Boligstyrelsen den 29/6-90  

 udtalte, at tiltræde kommunens afslag på bevilling af boligindskudslån i  

 henhold til boligstøttelovens bestemmelser om lån til betaling af indskud mv.  

 til flygtninge.
 Det bemærkes, at der er adgang til aktindsigt i overensstemmelse med  

 reglerne i forvaltningsloven og offentlighedsloven.
Amtsankenævnets afgørelse er endelig, men Den sociale Ankestyrelse har  

 mulighed for at optage principielle sager til behandling.
Frist for anmodning  

 herom er 4 uger.
Se vedlagte vejledning.
