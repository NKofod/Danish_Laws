Ankestyrelsens principafgørelse 218-10 om arbejdsløshedsdagpenge - efterløn - medlemsskab af arbejdsløshedskasse - afbrydelse af medlemskabet af en arbejdsløshedskasse - dispensation Resume:
Et medlem af en a-kasse kunne ikke ved ansøgning om efterløn få dispensation for afbrydelse i medlemskabet forårsaget af manglende indbetaling af medlemsbidrag.
Afbrydelsen var på mere end fem måneder.
 Ankestyrelsens Beskæftigelsesudvalg lagde vægt på, at der ikke var tale om en kortvarig afbrydelse af undskyldelige grunde, og at medlemmet ikke kunne anses for at have haft en berettiget forventning om at være omfattet af efterlønsordningen efter, at hun var blevet slettet af a-kassen som følge af den manglende indbetaling af medlemsbidrag.
 Love:
Lov om arbejdsløshedsforsikring - lovbekendtgørelse nr. 574 af 27. maj 2010 - § 74a, stk. 1, nr. 3, § 74a, stk. 3, § 74a, stk. 7, § 78, stk. 1, § 78, stk. 2, § 78, stk. 3, § 78, stk. 4 og § 78, stk. 6 Bekendtgørelser:
Arbejdsdirektoratets bekendtgørelse nr. 113 af 27. februar 2008 om betaling af medlems- og efterlønsbidrag til en a-kasse - § 10 og § 11 Afgørelse:
 Ankestyrelsens Beskæftigelsesudvalg har i møde truffet afgørelse i din sag om dispensation for afbrydelse i medlemskab og indbetaling af efterlønsbidrag.
Resultatet er  Du kan ikke få dispensation for afbrydelse i medlemskab og indbetaling af efterlønsbidrag.
 Vi er således kommet til samme resultat som Arbejdsdirektoratet.
Begrundelsen for afgørelsen Medlemskab Vi har lagt vægt på, at a-kassen ved rykkerbrev af 10. juni 2009 oplyste dig om, at hvis du ikke betalte det skyldige medlemsbidrag senest den 2. juli 2009, ville du blive slettet som medlem af a-kassen.
 Vi har endvidere lagt vægt på, at a-kassen ved slettebrev af 10. juli 2009 oplyste dig om, at du var blevet slettet som medlem af a-kassen, men at du kunne få genoprettet dit medlemskab, hvis du inden den 10. august 2009 indbetalte medlemsbidraget.
 På den baggrund finder vi, at a-kassen har fulgt den i loven foreskrevne rykker- og sletteprocedure.
Efterløn Det fremgår af reglerne, at det bl.a. er en forudsætning for ret til efterløn, at medlemmet har været medlem af a-kassen i mindst 30 år.
Medlemmet skal desuden have indbetalt efterlønsbidrag i 30 år, senest fra medlemmet er fyldt 30 år.
Medlemmer, der er født før den 1. januar 1959, kan opfylde kravet om medlemskab og indbetaling af efterlønsbidrag ved uafbrudt medlemskab og indbetaling af efterlønsbidrag fra den 1. juli 1999 til mindst det tidspunkt, hvor medlemmet når efterlønsalderen.
Perioden med medlemskab og indbetaling af efterlønsbidrag skal dog mindst udgøre 20 år inden for de sidste 25 år.
For medlemmer, som har indbetalt efterlønsbidrag uafbrudt fra den 1. april 1999, er det tilstrækkeligt, at medlemsperioden udgør mindst 20 år inden for de sidste 25 år.
 Idet du blev slettet som medlem af a-kassen den 1. maj 2009, opfylder du ikke kravet om uafbrudt medlemskab og indbetaling af efterlønsbidrag fra den 1. juli 1999.
Dispensation Efter reglerne kan der undtagelsesvis ses bort fra afbrydelser i medlemskabet og indbetaling af efterlønsbidrag.
 Ifølge praksis kan der dispenseres for afbrydelse i medlemskabet og indbetaling af efterlønsbidrag, når et medlem har fået en berettiget forventning om at være omfattet af efterlønsordningen, eller når der har været tale om kortvarig afbrydelse af undskyldelige grunde.
Du har bl.a. oplyst, at du indbetalte det skyldige beløb den 1. september 2009 velvidende, at betalingsfristen var udløbet, men at a-kassen havde givet dig forhåbninger om, at der ved betaling af det skyldige beløb kunne ses bort fra kontingentrestancen.
Hvis du havde vidst, at det ikke var muligt at se bort fra restancen, ville du have søgt om genoptagelse i a-kassen på et tidligere tidspunkt end den 8. oktober 2009.
 Du har endvidere oplyst, at din mand normalt forestod betaling af regninger, men at han på grund af problemer i forbindelse med en personlig konkurs ikke havde fået betalt dit medlems- og efterlønsbidrag.
 Endelig henviser du til, at a-kassen ønsker, at du skal have dispensation, samt at a-kassen ved brev af 5. november 2009 har indrømmet at have begået en fejl.
Det fremgår af a-kassens brev af 5. november 2009, at du den 16. juli 2009 kontaktede a-kassen med henblik på betaling af det skyldige beløb via PBS.
Den 17. juli 2009 oplyste a-kassen dig om a-kassens PBS-nummer.
A-kassen oplyste endnu en gang om det skyldige medlemsbidrag og om betalingsfristen.
A-kassen bemærker i brevet af 5. november 2009, at a-kassen finder det uheldigt, at a-kassen ikke vejledte dig om, at tilmelding til PBS ikke ville afstedkomme en opkrævning fra a-kassen af det skyldige kontingent, idet du allerede var slettet som medlem af a-kassen.
 Vi finder ikke, at de oplyste omstændigheder kan begrunde dispensation for dit afbrud i medlemskab og indbetaling af efterlønsbidrag.
 Vi har i den forbindelse lagt vægt på, at der ikke var tale om en kortvarig afbrydelse  afbrydelsen var således fra den 1. maj 2009 frem til den 8. oktober 2009 (mere end 5 måneder)  samt at omstændighederne for afbrydelsen i øvrigt ikke var af en sådan undskyldelig karakter, at de efter praksis kan føre til dispensation.
 Vi har ved denne vurdering lagt vægt på, at a-kassen ved rykkerbrev af 10. juni 2009 oplyste, at hvis du ikke betalte efterlønsbidraget, ville du blive frameldt efterlønsordningen.
 Vi har desuden lagt vægt på, at det fremgik af slettebrev af 10. juli 2009, at du var slettet af a-kassen og frameldt efterlønsordningen, men at du kunne få genoprettet dit medlemskab med samme rettigheder, hvis du betalte det skyldige beløn senest den 10. august 2009.
 På den baggrund finder vi således ikke, at du kan anses for at have haft en berettiget forventning om at være omfattet af efterlønsordningen efter slettelse af a-kassen.
Oplysninger i sagen Vi har afgjort sagen på grundlag af:
