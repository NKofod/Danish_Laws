 Ifølge færdselslovens § 42, stk. 4 og 5, kan der fastsættes  

 hastighedsgrænser, der er højere eller lavere end de generelle  

 hastighedsgrænser i færdselslovens § 42, stk. 1-3. Sådanne afgørelser træffes  

 efter følgende regler:
Myndighed og fremgangsmåde § 1.  Afgørelser om lokale hastighedsbegrænsninger  

 træffes af justitsministeren eller politiet efter forhandling med vedkommende  

 vejbestyrelse eller, for så vidt angår private veje, vedkommende kommunale  

 myndighed, jfr. færdselslovens § 92, stk. 4.
 Stk. 2.  Afgørelserne træffes på grundlag af oplysninger  

 om bl.a. områdets karakter, vejens funktion og standard, randbebyggelsen,  

 færdselsuheld, trafikmængden og trafikkens sammensætning.
§ 2.  Sager om hastighedsbegrænsning på hovedveje  

 afgøres af justitsministeren.
Sagerne indsendes af politiet til  

 justitsministeriet med vejbestyrelsens udtalelse og politimesterens, i  

 København politidirektørens, indstilling.
§ 3.  Sager om hastighedsbegrænsning på andre veje end  

 hovedveje afgøres af politimesteren, i København politidirektøren.
Opstår der  

 uenighed mellem politiet og vedkommende vejbestyrelse eller kommunale  

 myndighed, afgøres sagen dog af justitsministeren.
I sådanne tilfælde  

 videresendes sagen af politiet til justitsministeriet med vejbestyrelsens  

 udtalelse og politimesterens, i København politidirektørens, indstilling.
Højere hastighedsgrænse end den generelle § 4.  I tættere bebygget område kan en højere  

 hastighedsgrænse end den generelle fastsættes til 60, 70 eller 80 km i timen.
 Stk. 2.  Sådanne hastighedsgrænser kan f.eks. fastsættes  

 på større gennemfarts- og ringveje, samt på andre veje, der indgår i byens  

 trafikvejnet, når områdets karakter og væsentlige hensyn til fodgængere og  

 cyklister ikke taler derimod.
 § 5.  Uden for tættere bebygget område kan der ikke  

 fastsættes en højere hastighedsgrænse end den generelle, jfr. dog § 6.
§ 6.  På motortrafikveje kan en højere lokal  

 hastighedsbegrænsning fastsættes til 90 km i timen.
En sådan hastighedsgrænse  

 kan navnlig fastsættes på motortrafikvejsstrækninger uden kryds i niveau.
 § 7.  På motorveje kan der ikke fastsættes en højere  

 hastighedsgrænse end den generelle.
Lavere hastighedsgrænse end den generelle § 8.  I tættere bebygget område kan en lavere  

 hastighedsgrænse end den generelle fastsættes, når væsentlige  

 færdselssikkerhedsmæssige hensyn taler herfor, dvs. når hastigheden er en  

 væsentlig ulykkesårsag eller -risiko på den pågældende vejstrækning, og  

 navnlig i tilfælde, hvor det skønnes påkrævet af hensyn til fodgængere og  

 cyklister.
 Stk. 2.  En lavere hastighedsgrænse end den generelle  

 kan under tilsvarende betingelser fastsættes for et nærmere afgrænset område  

 med en ringe gennemkørende trafik.
 Stk. 3.  Fastsættelse af lavere hastighedsgrænser uden  

 hastighedsdæmpende foranstaltninger kan kun ske undtagelsesvis.
 Stk. 4.  Fastsættelse af hastigheder på 30 km i timen  

 eller derunder kan kun ske på opholds- og legeområder samt på veje med mindre  

 indgribende trafiksaneringer (»stilleveje«), jfr. færdselslovens §  

 40.
 § 9.  Uden for tættere bebygget område kan en lavere  

 hastighedsgrænse end den generelle fastsættes til 50, 60 eller 70 km i timen.
Stk. 2.  For veje gennem strand, skov eller andre  

 rekreative områder med sæsonpræget gennemkørsel kan den lavere  

 hastighedsgrænse dog fastsættes til 40 km i timen.
En sådan hastighedsgrænse  

 kan begrænses til de måneder af året, hvor der er behov herfor.
 Stk. 3.  § 8, stk. 1, gælder tilsvarende for  

 fastsættelsen af hastighedsgrænser efter stk. 1 og 2.
 § 10.  På motortrafikveje og på motorveje kan der i  

 særlige tilfælde fastsættes en lavere hastighedsgrænse end den generelle.  

 Dette kan f.eks. ske ved motorvejens eller motortrafikvejens tilslutning til  

 det almindelige vejnet.
 Stk. 2.  Herudover kan der i ganske særlige tilfælde for  

 motortrafikveje og motorveje gennem tættere bymæssig bebyggelse og andre  

 støjfølsomme områder fastsættes en hastighedsbegrænsning, der ikke alene er  

 begrundet i færdselssikkerhedsmæssige hensyn, men også f.eks. i hensynet til  

 at nedbringe støjniveauet.
Øvrige bestemmelser § 11.  En afgørelse om fastsættelse af en lokal  

 hastighedsbegrænsning bør tages op til fornyet overvejelse, når forholdene  

 omkring den pågældende vejstrækning er væsentligt ændrede, f.eks. ved ændret  

 uheldsudvikling, ændringer af randbebyggelsen, nye signalanlæg, ændrede  

 oversigtsforhold eller andre reguleringer.
 § 12.  Politiets afgørelser i sager om lokale  

 hastighedsbegrænsninger kan efter færdselslovens § 92, stk. 5, påklages til  

 justitsministeriet.
 Stk. 2.  Politiets afgørelser skal indeholde oplysning  

 om den i stk. 1 nævnte klageadgang.
 Ikrafttrædelsesbestemmelser m.v.
 § 13.  Cirkulæret træder i kraft den 1. oktober 1985.
 Stk. 2.  Samtidig ophæves justitsministeriets cirkulære  

 nr. 88 af 14. april 1977 om lokale hastighedsbegrænsninger.
