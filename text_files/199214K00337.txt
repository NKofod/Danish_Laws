Nr BTL 337 Betænkning over Forslag til lov om Nævnet for Etnisk Ligestilling   

 Nr L 337 1992-93, 1. samling Afgivet af Retsudvalget Afgivet: 19930617 Udvalget har behandlet lovforslaget i nogle møder og har herunder stillet  

 spørgsmål til indenrigsministeren, som denne har besvaret skriftligt.  

 Udvalgets spørgsmål til indenrigsministeren og dennes besvarelse heraf er  

 optrykt som bilag til betænkningen.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling.
Mindretallet bemærker, at for alle grupper af udlændinge er folkerettens  

 udgangspunkt, at ikkestatsborgere ikke har krav på adgang til en stat, og at  

 staten opstiller betingelser for indrejse.
De specielle menneskeretlige  

 diskriminationsforbud i folkeretten beskytter stort set undtagelsesfrit ikke  

 imod forskelsbehandling på grundlag af statsborgerskab.
 Fremskridtspartiet finder naturligvis, at Danmark og danske myndigheder  

 skal overholde de forpligtelser, som Danmark har påtaget sig ved  

 internationale konventioner til sikring af menneskerettighederne.
Oprettelse af et nævn for etnisk ligestilling har imidlertid intet med  

 overholdelsen af menneskerettigheder at gøre.
Der er en betydelig risiko for,  

 at nævnet vil udvikle sig til at blive en platform for etniske markeringer og  

 etniske stridigheder.
Allerede sammensætningen af nævnet er særdeles problematisk.  

 Sammensætningen er klart ufolkelig og uden sammenhæng med danske folkelige og  

 kulturelle traditioner.
Det er således kendetegnende, at danske folkelige,  

 kirkelige, kulturelle ungdoms- og fritidsorganisationer praktisk talt ikke er  

 repræsenteret i nævnet.
Derimod har Indvandrerrådet, Indvandrernes  

 Repræsentantskab, Indvandrerforeningernes Sammenslutning i Danmark og  

 Indvandrernes Fællesråd i Danmark samt Mellemfolkeligt Samvirke og Dansk  

 Flygtningehjælp på forhånd sikret sig det absolutte flertal i nævnet.
Det er bestemt ikke hensigtsmæssigt, at et nævn, der skal beskæftige sig  

 med emnet ligestilling, er sammensat så uafbalanceret.
Det rummer næsten fra  

 starten en garanti for, at nævnets virksomhed vil kunne blive særdeles  

 kontroversiel i forhold til danske folkelige, kuturelle, historiske og  

 kirkelige traditioner.
Bent Greve (S) Erling Christensen (S) Lise Hækkerup (S) Lissa Mathiasen  

 (S) Holger Graversen (S) Ole Espersen (S) Pernille Frahm (SF) Gert Petersen  

 (SF) Sonja Albrink (CD) Grove (KF) fmd.
Helge Adam Møller (KF) Inge  

 Dahl-Sørensen (V) Birthe Rønn Hornbech (V) Svend Aage Jensby (V) Steffen  

 Kjærulff-Schmidt (FP) Elisabeth Arnold (RV) Inger Stilling Pedersen (KRF)
Bilag Udvalgets spørgsmål til indenrigsministeren og dennes besvarelse heraf Spørgsmål:
»Med hvilken saglig begrundelse finder ministeren det nødvendigt med  

 endnu et nævn til at varetage de nævnte opgaver, når der allerede i dag  

 eksisterer en række organisationer og foreninger, der varetager  

 opgaverne?» Svar:
 Fremsættelse af forslag til lov om Nævnet for Etnisk Ligestilling skal ses  

 i lyset af den folketingsbeslutning, der med bred politisk tilslutning blev  

 vedtaget den 18. juni 1992, og hvor Folketinget blandt en række andre punkter  

 vedtog, at der skulle nedsættes et hurtigtarbejdende udvalg, der skulle komme  

 med forslag til oprettelse og sammensætning af et rådgivende organ med  

 henblik på sikring af ligebehandling af udlændinge og danskere.
Det udvalg, der herefter blev nedsat, afleverede sin rapport ved udgangen  

 af februar d.å.
Der var i udvalget enighed om de anbefalinger, der er i  

 rapporten vedrørende oprettelsen og sammensætningen af et nævn for etnisk  

 ligestilling, og det fremlagte lovforslag følger anbefalingerne fra udvalget.
 Det fremgår af bemærkningerne til lovforslaget, at nævnet skal gøre en  

 indsats for at fremme etnisk ligestilling i alle dele af samfundet og i den  

 forbindelse også kunne rådgive alle dele af samfundet om etniske  

 ligestillingsspørgsmål.
 De organisationer og foreninger, der eksisterer i dag, arbejder for etnisk  

 ligestilling, men de varetager typisk forskellige særlige områder.
Nævnet for Etnisk Ligestilling vil derimod ud fra en mere overordnet og  

 samlet vurdering skulle arbejde for at fremme etnisk ligestilling.
Nævnet er  

 derfor også foreslået meget bredt sammensat.
 Fremsættelsen af lovforslaget er udtryk for, at der efter regeringens  

 opfattelse er behov for et organ, der aktivt kan arbejde for, at folk med  

 forskellig kulturel, religiøs og sproglig baggrund kan leve og respekteres på  

 lige fod med folk af dansk oprindelse.
 Spørgsmål:
»Har ministeren ikke tillid til de eksisterende foreninger og  

 organisationer?» Svar:
En række foreninger og organisationer gør i dag et stort arbejde for at  

 fremme etnisk ligestilling.
Foreningerne og organisationerne har herunder  

 forskellige indfaldsvinkler til dette arbejde.
 Som beskrevet i § 1 i lovforslaget har nævnet til formål at sørge for, at  

 spørgsmål om etnisk ligestilling inddrages i flest mulige sider af  

 samfundslivet, samt at den forskelsbehandling, der eventuelt udøves imellem  

 personer med dansk oprindelse og anden etnisk oprindelse, synliggøres og  

 modvirkes.
 I lovforslagets § 2 er det videre angivet, at nævnet har til opgave at  

 bekæmpe forskelsbehandlingen i alle dens aspekter samt at understøtte, at  

 alle etniske grupper i samfundet, uanset forskelle i forudsætninger, gives  

 mulighed for at udøve deres aktiviteter på lige fod.
 Opgaven for det foreslåede nævn for etnisk ligestilling rækker dermed ud  

 over de forskellige mere specialiserede områder, som de eksisterende  

 foreninger og organisationer varetager.
 Der henvises i øvrigt til besvarelsen af spørgsmål 1.
 Spørgsmål:
»Kan ministeren garantere, at nævnet med lige stor flid og ihærdighed  

 vil se på tilfælde/områder, hvor danske statsborgere er ringere stillet end  

 tilsvarende udenlandske statsborgere, som tilfælde, hvor der eventuelt er  

 tale om, at udenlandske statsborgere er ringere stillet end danske i samme  

 situation?» Svar:
I § 1 i lovforslaget er det angivet, at nævnet har til formål »at  

 sørge for, at spørgsmålet om etnisk ligestilling inddrages i flest mulige  

 sider af samfundslivet, samt at den forskelsbehandling, der eventuelt udøves  

 mellem personer med dansk oprindelse og anden etnisk oprindelse, synliggøres  

 og modvirkes.« Opgaven for nævnet er videre beskrevet i § 2. Heri er anført, at  

 »Nævnet for Etnisk Ligestilling har til opgave at bekæmpe  

 forskelsbehandling i alle dens aspekter samt at understøtte, at alle etniske  

 grupper i samfundet, uanset forskelle i forudsætninger, gives mulighed for at  

 udøve deres aktiviteter på lige fod.« Det bemærkes, at det er forudsat, at nævnet skal være uafhængigt i sin  

 virksomhed.
Det indebærer, at nævnet selv beslutter, hvori nævnets rådgivning  

 mest hensigtsmæssigt kan bestå, og dermed også, hvilke spørgsmål der skal  

 behandles.
 Spørgsmål:
»Kan ministeren bekræfte, at sekretariatet bliver en selvstændig  

 funktion, og kan der gives oplysninger om den forventede bemanding?» Svar:
 I rapporten fra det udvalg, der har haft til opgave at se på nedsættelse  

 og sammensætning af Nævnet for Etnisk Ligestilling, anbefales det, at der  

 nedsættes et selvstændigt sekretariat for nævnet.
 Udvalget har samtidig peget på, at det vil være formålstjenligt, at  

 sekretariatet placeres i tilknytning til centraladministrationen, hvor der  

 bl.a. vil være mulighed for at stille lokalefaciliteter til rådighed.  

 Udvalget har i den forbindelse anført, at sekretariatet organisatorisk kunne  

 placeres i enten Statsministeriet eller Indenrigsministeriet.
Efter lovforslaget placeres det selvstændige sekretariat for nævnet i  

 Indenrigsministeriet.
Det bemærkes i den forbindelse, at den valgte placering  

 ikke hindrer sekretariatets selvstændighed.
Bemandingen er der ikke på  

 forhånd taget stilling til.
