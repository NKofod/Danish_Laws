 Den 7. januar 1982 udsendte Civilforsvarsstyrelsen  

 sygehusberedskabscirkulære nr. 14, hvori man henstillede, at et af  

 arbejdsgruppen vedrørende nødjournalisering udarbejdet forslag om et  

 landsomfattende, standardiseret identifikations- og nødjournaliseringsstystem  

 for tilskadekomne gennemføres ved alle sygehuse, der indgår i  

 sygehusberedskabet, idet det af hensyn til det samlede beredskabs virke ansås  

 for påkrævet, at der etableres et ensartet system.
Arbejdsgruppens rapport indeholdt blandt andet forslag til et  

 nødjournaliseringssystem for tilskadekomne til brug, indtil  

 behandlingssygehusets normale patientregistrerings- og journaliseringssystem  

 kan finde anvendelse.
Den i rapporten omtalte katastrofejournalblanket var  

 udviklet i samarbejde med Kommunetryk.
Da der efter udsendelsen af sygehusberedskabscirkulæret er fremsat ønske  

 om en lidt ændret udformning af den omhandlede blanket, har  

 Civilforsvarsstyrelsen i samarbejde med medlemmer af den tidligere  

 arbejdsgruppe vedrørende nødjournalisering og Kommunetryk udarbejdet en  

 ændret katastrofejournalblanket, der erstatter bilag 2 i den udsendte  

 arbejdsgrupperapport.
Man har i tilslutning hertil ændret beskrivelsen af  

 anvendelsesområde og udfyldelse af katastrofejournalen.
Den ændrede  

 beskrivelse erstatter den som bilag 4 til arbejdsgrupperapporten udsendte  

 beskrivelse.
Den skitse til blanketgang, som medfulgte arbejdsgruppens  

 rapport, bedes makuleret, idet den ikke kan anvendes i forbindelse med den nu  

 udarbejdede katastrofejournalblanket.
 Det kan oplyses, at den væsentligste ændring vedrørende  

 katastrofejournalblanketten i forhold til den tidligere udsendte blanket er  

 den, at blankettens forside (A) skal følge patienten, medens blankettens side  

 4 (D) skal anvendes af modtageafdelingen til endelig registrering.
 Det kan endvidere oplyses, at rubrikken »Cpr-nr.« ved den  

 endelige fremstilling af blanketten vil blive udformet således:
 »Cpr-nr. eller fødselsdato og år eller anslået alder«.
 Man vedlægger et prøvetryk af den ændrede katastrofejournalblanket samt  

 den omhandlede nye beskrivelse af blankettens anvendelsesområde og udfyldelse  

 og henstiller, at blanketten indgår i planlægningen af sygehusberedskabet ved  

 alle sygehuse, idet det af hensyn til det samlede beredskabs virke er  

 påkrævet, at der etableres et ensartet system ved alle sygehuse.
Katastrofejournalblanketterne kan leveres af Kommunetryk, hvorfra der  

 snarest vil blive udsendt en cirkulæreskrivelse med oplysninger om  

 leveringsbetingelser og med bestillingsseddel.
Blanketten vil blive leveret  

 forhullet efter dansk standard med 4 huller.
 P.D.V.
