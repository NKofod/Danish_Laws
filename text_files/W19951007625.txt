 Kreditor var ikke klageberettiget med hensyn til en tilladelse, som  

 Finanstilsynet havde givet en bank til at indfri en anden kreditors  

 supplerende kapital i banken før forfaldstid.
K A/S har den 9. juni 1994 klaget over, at Finanstilsynet har tilladt, at  

 A-banken indfrier B-forsikringsselskab's supplerende kapital i banken før  

 forfaldstid.
Finanstilsynet har i skrivelse til klageren af 6. juni 1994  

 (j.nr. 62722-0004) bekræftet, at en sådan tilladelse er givet.
 Sagens omstændigheder:
Det fremgår af sagen, at klageren K A/S ejer en 0-kupon obligation på nom.  

 40 mio. kr., der er en del af den supplerende kapital i A-banken.
I anledning  

 af, at dele af banken var blevet overdraget til C-bank, henvendte klageren  

 sig til banken om obligationens stilling og gjorde bl.a. gældende, at man  

 ville betragte det som misligholdelse, hvis der iøvrigt skete ændringer i  

 bankens kapitalstruktur, eller hvis hele eller dele af den supplerende  

 kapital blev indfriet.
Under henvisning hertil, til at klageren ikke havde fået svar fra banken,  

 og til, at man i dagspressen havde læst, at der var flyttet supplerende  

 kapital ud af banken for 500 mio. kr., skrev klageren den 19. maj 1994 til  

 Finanstilsynet.
I skrivelsen anføres, at det er klagerens opfattelse,  

 »at en sidestillet kreditor med supplerende kapital har fået en  

 utilbørlig fordel på andre kreditorers bekostning«, og da denne kreditor  

 samtidig er bankens hovedaktionær eller eneaktionær, er man uforstående over  

 for Finanstilsynets tilladelse.
Klageren anmoder derfor tilsynet om en  

 redegørelse og en bekræftelse på, at tilsynet har givet en sådan tilladelse.
Af Finanstilsynets svar af 6. juni 1994 fremgår, at tilsynet havde  

 opfattet klagerens henvendelse af 19. maj 1994 som et ønske om  

 førtidsindfrielse af klagerens andel af den supplerende kapital.
Om dette  

 spørgsmål udtaler Finanstilsynet, at det falder uden for tilsynet kompetence,  

 idet der er tale om et civilretligt spørgsmål.
Tilsynet giver en kort  

 redegørelse for reglerne om supplerende kapital og bekræfter afslutningsvis,  

 »at tilsynet har godkendt overdragelsen af aktiver og passiver fra  

 A-banken til C-banken, samt den foretagne indfrielse.« Skrivelsen  

 indeholder sædvanlig klagevejledning til Erhvervsankenævnet.
Klageren indbragte den 9. juni 1994 »Finanstilsynets afgørelse«  

 for ankenævnet.
Advokat D, der er indtrådt som advokat for klageren, har i  

 den efterfølgende brevveksling præciseret, at klagen vedrører »den  

 tilladelse, som Finanstilsynet har meddelt A-banken til førindfrielse af  

 B-forsikringsselskabs supplerende kapital i A-banken.« Finanstilsynet har under sagen gjort gældende, at K A/S ikke er part og  

 ikke er klageberettiget med hensyn til denne afgørelse, og har derfor påstået  

 klagen afvist.
 Klageren har heroverfor fastholdt, at man er klageberettiget.
Vedrørende spørgsmålet om klageberettigelse har klagerens advokat over for  

 Erhvervsankenævnet i et indlæg af 14. november 1994 anført, at  

 Finanstilsynets standpunkt, hvorefter kun adressaten for en afgørelse er  

 klageberettiget, ikke kan tiltrædes.
Der fortsættes:
»... Enhver, der har en væsentlig og individuel aktuel interesse i  

 afgørelsen kan påklage den for Erhvervsankenævnet.
Dette kriterium opfylder  

 min klient, allerede fordi min klient er blandt den personkreds, som  

 bestemmelsen i Bank- og Sparekasselovens § 22 skal beskytte.
Det af Finanstilsynet anlagte standpunkt, der strider mod  

 forvaltningsrettens almindelige bestemmelse af partsstatus, medfører i  

 relation til bank- og sparekasselovens § 22 det åbenbart uholdbare resultat,  

 at der aldrig vil kunne klages over meddelte tilladelser, idet den eneste  

 klageberettigede ud fra Tilsynets kriterium er det pengeinstitut, der har  

 anmodet om tilladelsen.
Tilsynets opfattelse, der gør Tilsynet immun over for  

 klager over Tilsynets administration af bank- og sparekasselovens § 22, må  

 derfor antages at indebære en risiko for, at tilladelser meddeles med urette.  

 Det er min opfattelse, at den foreliggende sag er et eksempel på den nævnte  

 situation.« Til Finanstilsynets henvisning til bank- og sparekasselovens § 50 b, stk.  

 5, har klagerens advokat i supplerende indlæg af 21. februar og 26. april  

 1995 udtalt, at den foreliggende sag ikke vedrører en undersøgelse efter  

 lovens § 50, stk. 1. Hvis »undersøgelse« i § 50, stk. 1, skal  

 forstås så vidt, som af Finanstilsynet påstået, vil det medføre, at ingen  

 imødekommende forvaltningsakter fra tilsynets side vil kunne påklages, idet  

 kun tilladelsernes adressat vil have klageadgang.
Sammenfattende bemærkes om  

 klageadgangen:
»... at det af sammenhængen med de øvrige bestemmelser i § 50 b  

 tilstrækkeligt fremgår, at stk. 5 ikke er tænkt som en begrænsning i  

 forvaltningsrettens almindelige regler om klageadgang, når klager har en  

 retlig interesse i at klage, og når klagen som i det foreliggende tilfælde  

 kan behandles uden risiko for tilsidesættelse af de fortrolighedshensyn, som  

 gælder for Tilsynets arbejde. » Finanstilsynet har i en redegørelse for sagen af 30. september 1994 og i  

 supplerende indlæg af 13. januar og 3. marts 1995 udtalt, at spørgsmålet om  

 indfrielse af B's supplerende kapital alene er en sag mellem tilsynet og  

 banken.
K A/S er ikke part i denne sag og dermed ikke klageberettiget.  

 Tilsynet har herved henvist til bank- og sparekasselovens § 50 b, stk. 5,  

 hvorefter alene det pengeinstitut, som en undersøgelse efter § 50, stk. 1,  

 vedrører, anses som part i forhold til Finanstilsynet.
Af denne bestemmelse  

 følger, at det kun er det pengeinstitut, som tilsynets afgørelse vedrører,  

 der kan indbringe en afgørelse for Erhvervsankenævnet.
Efter Finanstilsynets  

 opfattelse finder lovens § 50 b, stk. 5, også anvendelse i situationer, hvor  

 en afgørelse ikke er truffet i direkte forlængelse af en undersøgelse på  

 stedet af et pengeinstitut. § 50, stk. 1, definerer ikke, hvad der forstås  

 ved »en undersøgelse«, og en sådan kan ske enten ved inspektion på  

 stedet eller ved indhentelse af oplysninger på anden måde, f. eks. ved  

 indberetninger til tilsynet.
 Regelgrundlaget:
Efter bank- og sparekasseloven (nu lovbekendtgørelse nr. 182 af 20. marts  

 1995) § 49, stk. 1, påser Finanstilsynet overholdelsen af loven og de  

 bestemmelser, der er udstedt i medfør af loven.
Efter samme lovs § 50, stk.  

 1, skal Finanstilsynet undersøge pengeinstitutternes forhold, og  

 pengeinstitutterne skal give Finanstilsynet de oplysninger, der er nødvendige  

 for tilsynets virksomhed.
Lovens § 50 b indeholder bl.a. bestemmelser om tavshedspligt for  

 Finanstilsynets ansatte.
I § 50 b, stk. 5, hedder det: »Som part i  

 forholdet til Finanstilsynet anses alene det pengeinstitut, som undersøgelsen  

 efter § 50, stk. 1, vedrører.« Denne bestemmelse blev indført ved lov  

 nr. 306 af 16. maj 1990 (dengang som § 50 a, stk. 5). Forarbejderne til  

 bestemmelsen er sålydende (Folketingstidende 1989-90, tillæg A, sp. 3429):
»Stk. 5. fastsætter regler om, hvem der kan anses som part i  

 forholdet til Finanstilsynet, når tilsynet efter lovens § 50, stk. 1,  

 undersøger enkelte pengeinstitutters forhold.
Der foretages herved en  

 præcisering af forvaltningslovens partsbegreb, således at det alene er det  

 pengeinstitut, hvis forhold undersøges, der kan anses som part.
Dette betyder  

 blandt andet, at andre end pengeinstituttet, selv om de pågældende måske har  

 interesser i sagen, ikke har mulighed for f.eks. aktindsigt.
 Bestemmelsen er blandt andet foranlediget af, at der efter nogle  

 afgørelser fra Folketingets Ombudsmand og Erhvervsankenævnet er opstået tvivl  

 om partsbegrebets udstrækning i relation til bestemmelsen i lovens § 50, stk.  

 3. Således har ombudsmanden i en sag fra 1987, jf. ombudsmandens beretning  

 fra 1987, side 64 ff, fundet at en indlånerforening, der ikke var  

 klageberettiget over for tilsynets beslutninger, desuagtet måtte anses som  

 part.
Efter Industriministeriets opfattelse følger det af reglerne i 2.  

 banksamordningsdirektiv, at der i meget vidt omfang skal sikres fortrolighed  

 omkring de oplysninger, som Finanstilsynet gennem sine undersøgelser kommer i  

 besiddelse af.
En sådan fortrolighed kan kun sikres, hvis forvaltningslovens  

 partsbegreb ikke resulterer i, at alle, der har en interesse i sagen kan få  

 aktindsigt.« (Den dagældende lovs § 50, stk. 3, vedrører Finanstilsynets tavshedspligt,  

 jf. den nugældende lovs § 50 b, stk. 1.) Tilsvarende bestemmelser er senere indført i realkreditloven og lov om  

 forsikringsvirksomhed (henholdsvis ved lov nr. 932 af 27. december 1991 og  

 lov nr. 1062 af 23. december 1992). Realkreditlovens § 98, stk. 5, er  

 formuleret således: »Som part i forholdet til Finanstilsynet anses alene  

 det realkreditinstitut, som tilsynsvirksomheden efter lovens kapitel 16  

 vedrører.« Lov om forsikringsvirksomhed § 240 c, stk. 6, lyder:  

 »Som part i forholdet til Finanstilsynet anses alene det  

 forsikringsselskab, som tilsynsvirksomheden efter lovens kapitel 26  

 vedrører.« I begge tilfælde siges det i forarbejderne, at bestemmelsen  

 »svarer til § 50 a, stk. 5, i bank- og sparekasseloven.«  

 (Folketingstidende, henholdsvis 1991-92, tillæg A, sp. 1310, og 1992-93,  

 tillæg A, sp. 1700).
Det følger af loven om Erhvervsankenævnet (lov nr. 858 af 23. december  

 1987) § 1, stk. 1, og bank- og sparekasselovens § 52 b, at afgørelser, der  

 træffes af Finanstilsynet i henhold til bank- og sparekasseloven, kan  

 indbringes for Erhvervsankenævnet.
Efter bekendtgørelsen om  

 Erhvervsankenævnet (nu bekendtgørelse nr. 1154 af 18. december 1994) § 8 kan  

 nævnet afvise klager, der indgives af en, som ikke er klageberettiget.
 Ankenævnet udtaler:
Ved bank- og sparekasselovens § 50 b, stk. 5, er partsbegrebet i loven  

 blevet begrænset, således at kun vedkommende pengeinstitut er part i relation  

 til Finanstilsynet.
Efter bestemmelsens formål og formuleringen af de  

 tilsvarende regler i realkreditloven og lov om forsikringsvirksomhed må  

 bestemmelsen forstås således, at begrænsningen også gælder for en afgørelse  

 som den foreliggende, der er truffet af Finanstilsynet som et led i det  

 almindelige tilsyn med pengeinstitutterne.
Bestemmelsen er således - uanset  

 formuleringen - ikke begrænset til afgørelser, der træffes i forbindelse med  

 en inspektion i vedkommende pengeinstitut eller en lignende undersøgelse.  

 Denne fortolkning er i overensstemmelse med såvel Finanstilsynets som  

 Erhvervsankenævnets hidtidige praksis.
 Selv om indførelsen af § 50 b, stk. 5, ifølge lovmotiverne navnlig var  

 begrundet i et ønske om at begrænse adgangen til aktindsigt, må bestemmelsen  

 antages at gælde for enhver relation, hvor status som part har betydning,  

 herunder med hensyn til klageadgang.
Den foreliggende klage vedrører en tilladelse, som Finanstilsynet har  

 givet til A-banken.
Klageren K A/S er efter det foran anførte ikke part i  

 Finanstilsynets sag om denne tilladelse.
Der ses endvidere ikke at være noget  

 grundlag for, at klageren uden at være part i sagen kan indbringe denne for  

 Erhvervsankenævnet.
Da klageren således ikke er klageberettiget med hensyn  

 til den påklagede afgørelse, må klagen afvises.
 Ankenævnet afviser herefter den indgivne klage fra behandling i nævnet.
 Det tilføjes, at spørgsmål vedrørende Finanstilsynets virksomhed, som ikke  

 er omfattet af ankenævnets kompetence, efter ankenævnets opfattelse kan  

 rejses over for Erhvervsministeriet, der eventuelt vil kunne tage  

 spørgsmålene op til behandling på et almindeligt grundlag i medfør af det  

 tilsyn, som ministeriet fører med Finanstilsynet.
