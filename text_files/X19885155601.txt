 Om anvendelse af blanket S 514 på selvstændige erhvervsvirksomheder,  

 som ønskes omfattet af reglerne i virksomhedsskatteloven.
 Skattedepartementet er blevet forespurgt, om formkravene for  

 regnskabsoplysninger ved tilslutning til virksomhedsordningen, specielt om  

 det er nødvendigt at afgive oplysningerne på blanket S 514.
 Skattepligtige personer, der driver selvstændig erhvervsvirksomhed, kan  

 vælge for et indkomstår ad gangen, om reglerne i virksomhedsskatteloven skal  

 anvendes på virksomhedens indkomst.
Ønskes virksomhedsskattelovens regler anvendt, skal dette tilkendegives  

 samtidig med indgivelse af selvangivelsen for det pågældende år.
Endvidere  

 skal der gives en række særlige oplysninger til brug for adskillelsen af  

 virksomhedens og personens økonomi.
Den form, hvori disse oplysninger skal gives, er fastsat i bekendtgørelse  

 nr. 547 af 13. august 1987 om skattemæssige krav til regnskabsgrundlaget og  

 regnskabet for erhvervsdrivende, der anvender reglerne i  

 virksomhedsskatteloven.
Efter § 3 i denne bekendtgørelse, kan oplysningerne  

 afgives på en af følgende tre måder:
 1. I det regnskab, der vedlægges selvangivelsen.
 2. Sammen med de oplysninger, som afgives i henhold til bekendtgørelse nr.  

 971 af 18. december 1986 (virksomhedsskemaet).
 3. Som supplerende oplysninger og specifikationer.
 Oplysningerne skal gives på en sådan måde, at det er muligt at konstatere  

 sammenhæng med det foregående års skatteregnskab.
 Der er således ikke en forudsætning for at blive tilsluttet  

 virksomhedsordningen, at blanket S 514 anvendes.
 Imidlertid vil anvendelsen af blanket S 514 normalt give den  

 erhvervsdrivende en sikkerhed for, at han får afgivet de oplysninger, der  

 kræves for at blive omfattet af virksomhedslovens regler.
