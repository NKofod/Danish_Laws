Skriftlig fremsættelse (16. januar  

 2001) Trafikministeren (Jacob Buksti):
 Herved tillader jeg mig for Folketinget at  

 fremsætte:
 Forslag til lov om ændring af lov om anlæg  

 af fast forbindelse over Øresund. (Bygherrerådgivning).
(Lovforslag nr.
L 144).
 Med etableringen af Storebæltsforbindelsen og  

 Øresundsforbindelsen er der opbygget stor erfaring og viden i det  

 danske broselskab Sund & Bælt Holding A/S vedrørende store  

 infrastrukturprojekter, som er værd at udnytte i fremtiden.
Formålet med lovforslaget er således at give  

 Sund & Bælt Holding A/S adgang til i et datterselskab at  

 udøve generel bygherrerådgivning vedrørende  

 infrastrukturprojekter.
Herved udvides adgangen til at kunne yde sådan  

 rådgivning, idet Sund & Bælt Holding A/S i henhold til  

 gældende lov udelukkende kan udføre bygherrerådgivning i  

 relation til Øresundsforbindelsen.
 Det nystiftede aktieselskab vil i vid udstrækning  

 søge rådgivningen udført i samarbejde med  

 rådgivende ingeniørfirmaer, således at den erfaring danske  

 ingeniørfirmaer har høstet i forbindelse med etableringer af de  

 faste forbindelser også søges udnyttet.
Rådgivningsvirksomheden skal foregå på  

 normale forretningsmæssige vilkår.
Sund & Bælt Holding  

 A/S vil stifte det nye datterselskab ved indskud af en aktiekapital på  

 5-10 mio. kr., hvorved rådgivningen rent regnskabsmæssigt holdes  

 adskilt fra Sund & Bælt Holding A/S´s øvrige virksomhed.
 Datterselskabet vil ikke være omfattet af den  

 statsgaranti, som gælder for Sund & Bælt A/S´s øvrige  

 forpligtelser.
 Idet jeg henviser til lovforslagets tilhørende  

 bemærkninger, tillader jeg mig at anbefale forslaget til Tingets  

 hurtige og velvillige behandling.
