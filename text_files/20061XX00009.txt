Skriftlig fremsættelse (4. oktober 2006) Indenrigs- og  

 sundhedsministeren  

  

 (Lars Løkke Rasmussen):
 Herved tillader jeg mig for Folketinget at fremsætte:
 Forslag til lov  

 om  

 ændring af lov om kommunal ejendomsskat (Nedsættelse af grundskyldpromillen  

 for  

 ejendomme, der må anses for benyttet til landbrug, gartneri, planteskole,  

 frugtplantage eller skovbrug).
(Lovforslag nr.
L 6).
 Lovforslaget udmønter et punkt i regeringsgrundlaget Nye  

 mål om nedsættelse af beskatningen af landbrugets produktionsjord i  

 takt med  

 reduktionen af EU-tilskuddene til landbruget.
 Regeringen foreslår, at grundskyldpromillen for ejendomme,  

 der må anses for benyttet til landbrug, gartneri, planteskole, frugtplantage  

 eller skovbrug nedsættes med 0,7 promillepoint pr. 1. januar 2007.  

 Nedsættelsen  

 med 0,7 promillepoint svarer til en nedsættelse på ca. 59,2 mio. kr. i 2007.
 På finanslovforslaget for 2007 er der afsat et beløb til  

 dækning heraf.
 Kommunerne vil i 2007 blive kompenseret individuelt for  

 nedsættelsen af grundskyldpromillen i 2007. For 2008 og frem forventes  

 provenutabet at indgå i de økonomiske forhandlinger med kommunerne.
 Idet jeg i øvrigt henviser til lovforslaget med  

 bemærkninger, tillader jeg mig at anbefale forslaget til hurtig og velvillig  

 behandling i Det Høje Ting.
