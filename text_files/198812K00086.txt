Nr LSF 86 Forslag til Lov om ændring af lov om børnetilskud og forskudsvis  

 udbetaling af børnebidrag og lov om en børnefamilieydelse Fremsat af Agerschou (SF) Carsten Andersen (SF) Birthe Hansen (SF) Inger  

 Harms (SF) Ebba Strange (SF) den 10. november 1988 § 1 I lov nr. 350 af 4. juni 1986 om børnetilskud og forskudsvis udbetaling af  

 børnebidrag, som ændret ved lov nr. 948 af 23. december 1986, foretages  

 følgende ændring:
 1. I § 5, stk. 1, nr. 4, udgår ordene »eller i øvrigt  

 forsørges af offentlige midler«.
§ 2 I lov nr. 147 af 19. marts 1986 om en børnefamilieydelse foretages  

 følgende ændring:
 1. I § 2, nr. 4, udgår ordene »eller i øvrigt forsørges af  

 offentlige midler«.
Bemærkninger til lovforslaget Lovforslaget er en genfremsættelse af to i folketingsåret 1987-88 (1.  

 samling) den 10. februar 1988 fremsatte lovforslag (L 205 og L 206), se  

 Folketingstidende 1987-88 (1. samling) forhandlingerne sp. 6176, 7330 og 7331  

 samt Tillæg A sp. 4011 og 4015. Lovforslagene nåede ikke at blive  

 færdigbehandlede.
I børnetilskudslovens § 5, stk. 1, er opregnet en række betingelser for at  

 opnå børnetilskud.
Tilsvarende betingelser gælder for ret til forskudsvis  

 udbetaling af børnebidrag samt børnefamilieydelse.
Blandt disse betingelser  

 er, at barnet ikke er anbragt uden for hjemmet efter bistandsloven, ikke  

 sammen med en indehaver af forældremyndigheden er optaget i en  

 døgnforanstaltning efter bistandsloven eller i øvrigt forsørges af offentlige  

 midler.
Forslagsstillerne mener, at de nævnte betingelser generelt er  

 diskutable, men hensigten med dette lovforslag er kun at fjerne den  

 bestemmelse, der betyder, at familier med langtidssyge børn mister retten til  

 børneydelser.
Det fremgår bl.a. af Sikringsstyrelsens vejledning om  

 bestemmelsen, at hvis et sygehusophold for et barn påregnes at blive af  

 længere varighed, efter praksis mere end ca. 2 måneder, anses barnet for  

 forsørget af det offentlige under hele indlæggelsen, og så bliver alle  

 børneydelser inddraget.
Konsekvensen er, at en enlig forsørger med et barn, der bliver indlagt i  

 længere tid på et sygehus, kan risikere at miste i alt 4.847 kr. for et  

 kvartal i form af manglende børnetilskud, forskudsvis udbetaling af  

 børnebidrag og børnefamilieydelse.
Forslagsstillerne er vidende om, at det  

 faktisk er sket.
Reglerne er oven i købet sådan, at retten til at modtage  

 tilskud skal være opfyldt ved begynelsen af det første døgn i kvartalet.
Det  

 medfører, at hvis barnet f.eks. bliver udskrevet det tredje døgn i kvartalet,  

 så er ydelserne for perioden alligevel forsvundet.
Filosofien bag bestemmelsen er rimeligvis at undgå  

 »dobbeltforsørgelse« - et begreb, der kan udsættes for meget  

 juridisk spidsfindighed - jf. debatten, der fandt sted for godt et år siden  

 under behandlingen af et lovforslag om ændring af lov om social bistand (L  

 75) i folketingsåret 1987-88 (1. samling), se Folketingstidende 1987-88 (1.  

 samling) forhandlingerne sp. 2432, 3849 og 4224, samt tillæg A sp. 1523,  

 tillæg B sp. 257 og tillæg C sp. 145. Men ikke engang denne diskutable  

 filosofi holder i forbindelse med børns indlæggelse på hospital.
Her modtager  

 barnet kun kost, men børneydelserne er beregnet til mange andre udgifter som  

 f.eks. tøj, kontingenter, eventuelt daginstitutionsbetaling m.v., og i øvrigt  

 indgår beløbene naturligvis i familiens almindelige økonomi.
Selv om dette  

 ikke var tilfældet, ville forslagsstillerne alligevel være imod bestemmelsen,  

 fordi der, hvordan man end vender og drejer det, er tale om en slags  

 brugerbetaling for sygehusophold.
Hertil kommer det urimelige i, at familier  

 med langtidssyge børn oven i dette problem også skal have økonomiske  

 problemer.
Under udvalgsarbejdet i foråret 1988 af L 205 fremgik det, at bestemmelsen  

 bliver brugt i beskedent omfang.
Det fremgik yderligere, at børneydelser til  

 børn, der indlægges for psykiatriske lidelser, inddrages i lidt større omfang  

 end ydelser til børn, der indlægges med somatiske lidelser.
Dette forhold er  

 et yderligere argument for at afskaffe reglerne.
Af ovennævnte grunde foreslås bestemmelserne fjernet.
De økonomiske  

 konsekvenser vil være helt beskedne, dels fordi det er relativt få børn, der  

 er langtidsindlagte, dels på grund af den hidtidige praksis.
Lovforslaget indebærer, at man heller ikke mister retten til børneydelser  

 ved visse andre former for ophold uden for hjemmet som f.eks. på en  

 observationsskole.
Det er fuldt bevidst, da forældre også i disse tilfælde  

 stadig afholder udgifter, der har sammenhæng med børnene.
