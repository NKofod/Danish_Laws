Fremsat den 8. november 2018 af Morten Bødskov (S) og Nicolai Wammen (S) Forslag til folketingsbeslutning om at styrke tilsynet med og øge værnet mod finansiel kriminalitet Folketinget pålægger regeringen at indkalde til forhandlinger om at styrke tilsynet med og øge værnet mod finansiel kriminalitet.
Det skal i den forbindelse undersøges, om en reorganisering af Finanstilsynet kan understøtte et mere aktivt tilsyn med finansiel kriminalitet, og om Finanstilsynet, skattemyndighederne og SØIK har de fornødne ressourcer og kompetencer til at føre et effektivt tilsyn med finansiel kriminalitet.
Bemærkninger til forslaget I lyset af de seneste afsløringer om systematisk hvidvask og svindel med udbytteskat, står det klart, at indsatsen imod finansiel kriminalitet skal styrkes markant.
Finansiel kriminalitet skal opdages langt hurtigere, så tilliden til vores velfærdssamfund ikke undermineres.
 Forslagsstillerne pålægger regeringen hurtigst muligt at indkalde til forhandlinger for at sikre et skrappere og styrket tilsyn med finansiel kriminalitet.
 I den forbindelse bør det undersøges, om Finanstilsynets nuværende organisering understøtter et aktivt tilsyn med finansiel kriminalitet, og  om tilsynet har de rette beføjelser og kompetencer hertil, herunder om Finanstilsynets opgaver med fordel kan fokuseres, ved at tilsynet opdeles i to særskilte enheder, som eksempelvis Storbritannien har gjort det efter finanskrisen: en styrket efterforsknings- og tilsynsenhed, der alene beskæftiger sig med at føre tilsyn med, at banker og finansielle institutioner overholder lovgivningen og opfører sig ordentligt, og en enhed, der holder øje med, om bankerne er levedygtige og har den nødvendige kapital.
 Som en del af forhandlingerne skal det desuden drøftes, om Finanstilsynet, skattemyndighederne og SØIK har de rette lovgivningsmæssige muligheder og ressourcer til bekæmpelse af systematisk finansiel kriminalitet.
 Endelig ønsker forslagsstillerne, at forhandlingerne munder ud i en skærpelse af sanktionerne for finansiel kriminalitet.
Skriftlig fremsættelse Morten Bødskov (S):
 Som ordfører for forslagsstillerne tillader jeg mig herved at fremsætte:
Forslag til folketingsbeslutning om at styrke tilsynet med og øge værnet mod finansiel kriminalitet (Beslutningsforslag nr.
B 31) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
