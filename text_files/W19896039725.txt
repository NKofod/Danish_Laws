 En virksomhed, der var gået konkurs og derfor ikke kunne opfylde sin  

 del af en uddannelsesaftale, pålagt at betale 5.000 kr. i erstatning.
Dissens for frifindelse.
Desuden pålagt at betale løntilgodehavende.
I nævnet til behandling af tvistigheder mellem efg-elever og  

 praktikvirksomheder er der den 16. maj 1989 på grundlag af vedtagelse i  

 nævnsmøde den 11. oktober 1988 i sag nr. 5/1988: Efg-elev A mod murermester B  

 (bygge/anlæg - murerfaget) afsagt følgende KENDELSE: Mellem klageren, efg-elev A, x-vej, y-by, født den 28. oktober  

 1968, og indklagede, murermester B, tidligere z-vej, q-by, nu boende i Norge,  

 blev der den 21. maj 1986 oprettet en uddannelsesaftale, hvorefter klageren  

 skulle uddannes inden for bygge/anlæg murerfaget med uddannelsesperiode fra  

 den 4. august 1986 til den 3. februar 1989. I april 1987 ophørte indklagede  

 med at drive virksomhed og flyttede til Norge.
 Ved klageskrift af 5. april 1988 har klageren ved sin faglige  

 organisation, Murerforbundet i Danmark, indbragt sagen for nævnet med påstand  

 om, at indklagede tilpligtes at betale løntilgodehavende og erstatning for  

 afbrudt uddannelsesaftale med i alt 14.145,28 kr.
 Indklagede erkendte at skylde klageren 9.145,28 kr. i tilgodehavende løn.  

 Lønmodtagernes Garantifond har været tilvarslet til nævnets møde, men har  

 ikke fundet anledning til at lade sig repræsentere.
Klageren har senere indgået ny uddannelsesaftale, der imidlertid er  

 ophævet i prøvetiden.
Han arbejder i dag ikke inden for murerfaget.
Indklagede har under personligt fremmøde for nævnet forklaret, at han i  

 april 1987 måtte ophøre med sin virksomhed på grund af økonomiske  

 vanskeligheder.
Han ringede i den anledning til skolen og spurgte, hvad han  

 skulle foretage sig med hensyn til klagerens uddannelse.
Skolen svarede, at  

 det ville være hans problem.
Derefter foretog han sig ikke noget.
Han har i  

 dag en betydelig gæld og er ikke i stand til at betale noget til klageren.
 Tvistighedsnævnet skal udtale:
 Det er ubestridt, at klagerens tilgodehavende løn udgør 9.145,28 kr.
 Fire af nævnets medlemmer udtaler:
 Efter forarbejderne til efg-loven kan det ikke med den fornødne sikkerhed  

 antages, at en uddannelsesaftale bortfalder uden erstatningsansvar, såfremt  

 praktikvirksomheden erklæres konkurs, standser betalingerne eller blot  

 ophører.
 Disse fire medlemmer finder derfor, at indklagede - i overensstemmelse med  

 dansk rets almindelige regler om ansvar for manglende betalingsevne - er  

 erstatningspligtig i anledning af sin betalingsstandsning og senere konkurs.  

 Den erstatning, der som følge heraf tilkommer klageren, fastsættes  

 skønsmæssigt til kr. 5.000. Disse medlemmer voterer herefter for i alt at  

 tilkende klageren 14.145,28 kr.
 Tre af nævnets medlemmer udtaler:
 Efter bemærkningerne i betænkning nr. 764 af 1976 om revision af lov om  

 erhvervsfaglige uddannelser må bl.a. reglerne i lærlingelovens § 20 om  

 ophævelse af et lærlingeforhold på grund af bristede forudsætninger ved en  

 virksomheds konkurs anses for overført til også at være gældende for  

 efg-elever.
 Der ses således ikke efter efg-lovens regler, efter reglerne om  

 tvistigheder mellem efg-eleven og praktikvirksomheder eller dansk rets  

 almindelige regler om ansvar for manglende betalingsevne, at kunne pålægges  

 praktikvirksomheder et objektivt erstatningsansvar for en uddannelsesaftales  

 ophør som følge af virksomhedens konkurs.
 Disse tre medlemmer finder derfor, at indklagede alene bør pålægges at  

 betale den skyldige løn 9.145,28 kr.
 Efter resultatet af stemmeafgivningen pålægges det indklagede, at betale  

 14.145,28 kr.
 THI BESTEMMES:
 Indklagede, murermester B, betaler inden 14 dage 14.145,28 kr. til  

 klageren, efg-elev A.
 Hver part bærer sine omkostninger.
