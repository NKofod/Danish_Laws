Nr LSF 92 Forslag til Lov om ændring af lov om lige løn til mænd og kvinder Fremsat af Arbejdsministeren den 28. november 1985 § 1 I lov nr. 32 af 4. februar 1976 om lige løn til mænd og kvinder foretages følgende ændringer:
 1. § 1 affattes således:
»§ 1. Der må ikke på grund af køn finde lønmæssig forskelsbehandling sted i strid med denne lov.
Stk. 2. Enhver arbejdsgiver, som har ansat mænd og kvinder, skal yde dem ligeløn, herunder lige lønvilkår, for samme arbejde eller for arbejde, der tillægges samme værdi.
Stk. 3. Loven finder ikke anvendelse i det omfang, en tilsvarende pligt til at yde lige løn følger af en kollektiv overenskomst.« 2. I § 3, stk. 1, indsættes efter »ligeløn«: »herunder lige lønvilkår«.
3. I § 4, 1. pkt., indsættes efter »ligeløn«: »herunder  

 lige lønvilkår«.
 4. I § 6 indsættes efter »ligeløn«: »herunder lige  

 lønvilkår«.
§ 2 Loven træder i kraft den 1. marts 1986.
Oprindeligt fremsat lovforslag Blad nr 212 § 1 I lov nr. 32 af 4. februar 1976 om lige løn til mænd og kvinder foretages følgende ændringer:
 1. § 1 affattes således:
»§ 1. Der må ikke på grund af køn finde lønmæssig forskelsbehandling sted i strid med denne lov.
Stk.2. Enhver arbejdsgiver, som har ansat mænd og kvinder, skal yde dem ligeløn, herunder lige lønvilkår, for samme arbejde eller for arbejde, der tillægges samme værdi.
Stk. 3. Loven finder ikke anvendelse i det omfang, en tilsvarende pligt til at yde lige løn følger af en kollektiv overenskomst.« 2. I § 3, stk. 1, indsættes efter »ligeløn«: »herunder lige lønvilkår«.
3. I § 4, 1. pkt. indsættes efter »ligeløn«: »herunder lige lønvilkår«.
 4. I § 6 indsættes efter »ligeløn«: »herunder lige  

 lønvilkår«.
§ 2 Loven træder i kraft den 1. februar 1986.
BEMÆRKNINGER TIL LOVFORSLAGET Almindelige bemærkninger Lov nr. 32 af 4. februar 1976 om lige løn til mænd og kvinder (Folketingstidende 1975-76, sp. 1674, 2401, 5032 og 5121, tillæg A, sp. 1505, tillæg B, sp. 385, tillæg C, sp. 183).
Ligelønsloven er vedtaget til gennemførelse af EF's ministerråds direktiv af 10. februar 1975 om gennemførelse af princippet om lige løn til mænd og kvinder.
Lovforslaget blev udarbejdet på grundlag af en indstilling fra et udvalg, hvori bl.a.
arbejdsmarkedets parter var repræsenteret.
Det blev ved udarbejdelsen af lovforslaget tillagt afgørende vægt, at direktivet måtte omformuleres således, at reglerne kunne indgå som et naturligt led i det danske arbejdsretlige system.
Princippet om ligeløn var således allerede gennemført på LO/DA-området ved vedtagelsen af mæglingsforslaget i 1973. Da de principper, der følges på dette område, i vidt omfang får virkning både på andre overenskomstområder og på områder, der ikke er reguleret ved overenskomst, kunne man gå ud fra, at ligelønsprincippet allerede var gennemført i Danmark, men at ikke alle havde et formelt krav på ligeløn, der kunne håndhæves ad retslig vej.
I forbindelse med udarbejdelsen af lovforslaget var der derfor enighed om at bygge på det samme sproglige ligelønsbegreb, som kendes fra overenskomsterne.
Dette blev således begrundet i de almindelige bemærkninger til lovforslaget:
»I direktivets art. 1 udtales, at der skal ydes ligeløn »for  

 samme arbejde eller for arbejde, som tillægges samme værdi«.
I forbindelse med vedtagelsen af direktivet tog Danmark imidlertid et forbehold om, at man - af klarhedsgrunde - i den danske følgelovgivning alene ville anvende udtrykket »samme arbejde«,  

 der (ligesom udtrykket »lige løn«) er det samme, der anvendes i de kollektive overenskomster.
Særligt hvad angår udtrykket »samme arbejde«, er dette i Danmark hidtil - bl.a. af de implicerede organisationer blevet fortolket så bredt, at en tilføjelse af direktivets udtryk ikke ville indebære nogen reel udvidelse af området for ligeløn i Danmark.
I de få tilfælde, hvor der ved en jobklassificering er tillagt et arbejde samme værdi som et andet, vil det helt naturligt være omfattet af bestemmelserne om ligeløn.' EF-Kommissionen indledte den 30. marts 1979 traktatkrænkelsesprocedure mod Danmark, jfr.
EF-traktatens art.
169 og udtog den 18. juli 1983 stævning mod Danmark, idet den bl.a. gjorde gældende, at begrebet lige løn for samme arbejde udgør en begrænsning i lovens anvendelsesområde, der medfører, at direktivet ikke kan anses for korrekt opfyldt.
Kommissionens opfattelse kan sammenfattes således: Direktivet indeholder en forpligtelse til at yde lige løn for samme arbejde og for arbejde, som tillægges samme værdi.
Eksempelvis vil forpligtelsen ikke være overholdt, hvis loven ikke finder anvendelse på arbejde, der skønt det er forskelligartet, har samme værdi.
Regeringen har i sine svar til Kommissionen og under sagens behandling gjort rede for, at lovens ordlyd stemmer overens med overenskomsternes ligelønsbegreb, som stedse har været fortolket i den brede betydning.
Regeringen har henvist til en opmandskendelse fra 1977, der viser, at overenskomsterne fortolkes som også dækkende arbejde, som tillægges samme værdi.
Regeringen har endvidere henvist til, at den brede fortolkning af »samme  

 arbejde« fremgår af bemærkningerne til lovforslaget.
EF-domstolen har taget til efterretning, at overenskomsterne og loven fortolkes i overensstemmelse med ligelønsdirektivet.
Domstolen har imidlertid i sin afgørelse af 30. januar 1985 lagt vægt på, at brugerne af loven ikke ud af lovteksten kan se, at »samme arbejde« skal forstås i den brede betydning.
Danmark er derfor blevet dømt for mangelfuld gennemførelse af ligelønsdirektivet.
Lovforslaget har været forelagt LO, FTF, DA og Ligestillingsrådet, der er enig i de foreslåede ændringer.
Bemærkninger til lovforslagets enkelte bestemmelser Til § 1 Lovforslaget gør det klart og præciserer i overensstemmelse med EF-domstolens afgørelse og den hidtil gældende retstilstand, at ligeløn skal ydes for såvel samme arbejde som for arbejde, som tillægges samme værdi.
På det overenskomstdækkede område vil man typisk tale om »ligeløn for samme arbejde«, og denne sprogbrug opfylder materielt de krav, der må stilles for, at området kan holdes uden for loven under forudsætning af, at de berørte parter - på samme måde som DA, LO og FTF - er enige om at udtrykket omfatter »arbejde af samme værdi«.
Organisationernes fælleserklæring af 16. december 1982, som blev afgivet til Kommissionen under sagens behandling, lyder som følger:
»Hvor der i medfør af kollektive overenskomster, hvori undertegnede organisationer er part, skal ydes lige løn for samme arbejde, har det stedse været, og er det fortsat vor opfattelse, at kravet på ligeløn ligeledes omfatter krav om lige løn for arbejde af samme værdi, således som anvendelsen af dette udtryk i EF's ligelønsdirektiv og i ILO's konvention nr. 100 skal forstås.
Der vil følgelig ikke kunne opstå strid mellem parterne i en sådan overenskomst, om 2 arbejdsfunktioner, der er indbyrdes forskellige, men dog har samme værdi, skal anses for at være samme arbejde.
Om to arbejdsfunktioner har samme værdi må afgøres ud fra en af den almindelige løndannelse uafhængig, direkte vurdering af de pågældende arbejdsgruppers indsats i produktionen.« Endvidere foreslås, at ordene »på samme arbejdsplads« udgår for  

 at bringe lovens anvendelsesområde i overensstemmelse med lov om ligebehandling af mænd og kvinder med hensyn til beskæftigelse m.v.
Danmark ændrede ligebehandlingsloven på dette punkt ved lov nr. 117 af 28. marts 1984, efter at EF-Kommissionen havde anlagt sag mod Danmark.
Sagen blev herefter hævet.
BILAG I dette bilag er (markeret med --/ og /-- ) indsat den gældende formulering af de bestemmelser, der berøres af lovforslaget 1. § 1 affattes således:
»§ 1. Der må ikke på grund af køn finde lønmæssig forskelsbehandling sted i strid med denne lov.
Stk.2. Enhver arbejdsgiver, som har ansat mænd og kvinder, skal yde dem ligeløn, herunder lige lønvilkår, for samme arbejde eller for arbejde, der tillægges samme værdi.
Stk. 3. Loven finder ikke anvendelse i det omfang, en tilsvarende pligt til at yde lige løn følger af en kollektiv overenskomst.« --/ § 1. Enhver arbejdsgiver, som har ansat mænd og kvinder på samme  

 arbejdsplads, skal yde dem lige løn for samme arbejde i medfør af denne lov,  

 hvis han ikke i medfør af kollektiv overenskomst er forpligtet hertil over  

 for dem.
/-- 2. I § 3, stk. 1, indsættes efter »ligeløn«: »herunder lige lønvilkår«.
--/ § 3. Afskediges en lønmodtager, fordi denne har fremsat krav om ligeløn  

 efter loven, skal arbejdsgiveren udrede en godtgørelse.
/-- 3. I § 4, 1. pkt. indsættes efter »ligeløn«: »herunder lige lønvilkår«.
--/ § 4. § 3 finder tilsvarende anvendelse på overenskomstområder, hvor  

 lønmodtagerne har krav på ligeløn, men hvor der ikke findes regler om  

 godtgørelse for afskedigelse, der ikke er rimeligt begrundet i lønmodtagerens  

 eller virksomhedens forhold.
Kravet behandles ad fagretlig vej.
/-- 4. I § 6 indsættes efter »ligeløn«: »herunder lige  

 lønvilkår«.
--/ § 6. En lønmodtager, som ikke mener, at arbejdsgiveren overholder pligten  

 til at yde ligeløn efter loven, kan søge kravet fastslået ved domstolene.
