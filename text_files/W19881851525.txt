 Fradrag for børnebidrag blev godkendt selv om forældrene havde samme  

 adresse - bofællesskab i andelsboligforening - bl.a. fordi børnenes moder  

 havde et specielt afsnit i huset med eget køkken og var godkendt af de  

 sociale myndigheder som enlig forsørger.
 Elektroniktekniker A klagede over, at de stedlige skattemyndigheder ikke  

 havde efterkommet hans anmodning om fradrag for børnebidrag for indkomstårene  

 1983 og 1984 med henholdsvis 1.223 kr. og 5.000 kr.
Det var oplyst, at klageren var far til 2 børn, født i henholdsvis 1981 og  

 1984, og at han ifølge statsamtets afgørelse var forpligtet til at betale  

 børnebidrag til børnenes moder.
Klageren havde over for skattemyndighederne  

 dokumenteret forfaldne og betalte bidrag for de omhandlede indkomstår med de  

 anførte beløb.
Det var endvidere oplyst, at klageren og børnenes moder, der  

 ikke havde været gift, fra oktober 1983 havde boet hver for sig i et  

 bofællesskab i en andelsboligforening, hvor der i alt boede 6 voksne og flere  

 børn.
Skattemyndighederne havde nægtet klageren fradrag for børnebidrag, da  

 børnene var anset for at opholde sig hos klageren, hvorfor betingelserne for  

 fradrag i medfør af ligningslovens § 11 ikke var opfyldt.
Der var herved  

 henset til, at klageren og børnene havde samme bopæl, uanset at det var en  

 andelsbolig, og at klageren og hans samleverske var anset for at have  

 opretholdt samlivet, idet de i 1984 havde fået et barn.
Klageren gjorde gældende, at børnene ikke kunne anses for at opholde sig  

 hos ham.
Børnenes moder boede ikke til leje, men var medejer af  

 andelsboligforeningen på samme vilkår som de øvrige voksne i huset.
Børnene  

 boede hos hende, og desuden var forældrene ikke samlevende og havde ikke haft  

 fælles økonomi udover fælles udgifter til termin og husets drift.
De sociale  

 myndigheder havde endvidere accepteret klagerens bidragspligt, ligesom der  

 var udbetalt forhøjet og ekstra børnetilskud til børnenes moder.
Om  

 boligforholdene var oplyst, at bofællesskabet var indrettet i et  

 enfamilieshus på 180 (m2), fordelt på 2 etager og oprindelig med 2 separate  

 lejligheder.
Huset ejedes af andelsboligforeningen og var opdelt i 6 andele.  

 Alle voksne havde deres eget værelse til privatbrug, dog disponerede børnenes  

 moder over en tidligere lejlighed på 2 værelser med eget køkken, toilet, bad  

 og egen indgang.
Fællesrum blev benyttet af alle i huset, og der arrangeredes  

 som regel fællesspisning, men ofte benyttede børnenes moder sit eget køkken  

 af hensyn til børnene.
Uanset at klageren og hans tidligere partner med deres 2 børn havde bopæl  

 på samme postadresse, fandt Landsskatteretten, at der ved bedømmelsen af, om  

 der kunne indrømmes klageren fradragsret i medfør af ligningslovens § 11,  

 måtte henses til,  at der var tale om et bofællesskab med en række  

 andre voksne medejere af den fælles ejendom, at parterne ikke  

 havde opretholdt noget specielt økonomisk eller beboelsesmæssigt fællesskab,  

 da moderen med de 2 børn efter det oplyste rådede over et specielt afsnit i  

 huset, og at moderen af de sociale myndigheder var godkendt  

 som enlig forsørger med adgang til forhøjet og ekstra børnetilskud.
Under  

 hensyn hertil fandt retten, at børnene næppe kunne anses for at opholde sig  

 hos klageren, og klageren måtte herefter anses for at have fradragsret for de  

 ydede børnebidrag.
De påklagede ansættelser blev herefter nedsat med  

 henholdsvis 1.223 kr. og 5.000 kr.
