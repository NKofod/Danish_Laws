Bekendtgørelse om e-penge-institutters sikring af brugermidler I medfør af § 39 l, stk. 3, og § 107, stk. 6, i lov om betalingstjenester og elektroniske penge, jf. lovbekendtgørelse nr. 613 af 24. april 2015, fastsættes:
Anvendelsesområde § 1. Denne bekendtgørelse finder anvendelse på virksomheder, der er meddelt tilladelse som e-penge-institut i henhold til § 39 a i lov om betalingstjenester og elektroniske penge, og som samtidig udøver andre forretningsaktiviteter udover udstedelse af elektroniske penge, jf. § 39 e, stk. 1, nr. 4, i lov om betalingstjenester og elektroniske penge.
 Stk. 2. Bekendtgørelsen finder anvendelse på midler, som virksomheden har modtaget fra brugere med henblik på veksling til elektroniske penge, og allerede udestående elektroniske penge.
Sikring af midler § 2. E-penge-instituttet skal sikre de i § 1, stk. 2, nævnte midler i overensstemmelse med stk. 2 og 3.
 Stk. 2. Forpligtelsen i henhold til stk. 1 kan opfyldes på en eller flere af følgende måder:
 1) Ved indsættelse af midlerne på en særskilt konto, der betegnes "sikringskonto", i et kreditinstitut i overensstemmelse med § 3.
 2) Ved investering i værdipapirer, der placeres i et særskilt værdipapirdepot, som betegnes "sikkerhedsdepot", i et kreditinstitut i overensstemmelse med § 4.
 3) Ved etablering af garantistillelse i overensstemmelse med § 5.
Stk. 3. Den samlede sikkerhedsstillelse i henhold til stk. 1 skal til enhver tid svare til de samlede midler, som virksomheden har modtaget fra brugere med henblik på veksling til elektroniske penge, og allerede udestående elektroniske midler.
Ved investering i værdipapirer, jf. stk. 2, nr. 2, og ved etablering af garantistillelse, jf. stk. 2, nr. 3, skal dog tillægges en margin på 10 pct.
 Stk. 4. Midlerne skal sikres senest ved afslutningen af den arbejdsdag, hvor midlerne er modtaget.
 § 3. Sikringskonti i henhold til § 2, stk. 2, nr. 1, skal være oprettet i et kreditinstitut, der er meddelt tilladelse her i landet, i et andet land inden for Den Europæiske Union eller i et land, som Unionen har indgået aftale med på det finansielle område.
 Stk. 2. E-penge-instituttet skal indhente kreditinstituttets notering af, at indeståendet udgør sikkerhedsstillelse for de krav på tilbagebetaling, som brugere af e-penge-instituttets elektroniske penge måtte have mod e-penge-instituttet i tilfælde af, at e-penge-instituttet tages under insolvensbehandling.
 Stk. 3. Ved insolvensbehandling i henhold til stk. 2 forstås konkurs, akkordforhandling, rekonstruktion, insolvent dødsboskifte, gældssanering samt andre danske og udenlandske former for likvidation og saneringsforanstaltninger begrundet i skyldnerens insolvens, som defineret i artikel 2, nr. 1, litra j og k, i direktiv 2002/47/EF.
 § 4. Sikkerhedsdepoter i henhold til § 2, stk. 2, nr. 2, skal være oprettet i et kreditinstitut, der er meddelt tilladelse her i landet, i et andet land inden for Den Europæiske Union eller i et land, som Unionen har indgået aftale med på det finansielle område.
 Stk. 2. De værdipapirer, som placeres i sikkerhedsdepotet, skal være sikre, likvide værdipapirer, hvorved forstås obligationer eller gældsbreve udstedt af eller garanteret af regeringer eller regionale myndigheder i medlemslandene i EU, andre lande, der er fulde medlemmer af Organisationen for Økonomisk Samarbejde og Udvikling (OECD), samt andre lande, som har indgået særlige låneoverenskomster med Den Internationale Valutafond (IMF) og er tilknyttet Den Almindelige Låneoverenskomst.
 Stk. 3. E-penge-instituttet skal indhente kreditinstituttets notering af, at sikkerhedsdepotet udgør sikkerhedsstillelse for de krav på tilbagebetaling, som brugere af e-penge-instituttets elektroniske penge måtte have mod e-penge-instituttet i tilfælde af, at e-penge-instituttet tages under insolvensbehandling.
 Stk. 4. Ved insolvensbehandling i henhold til stk. 3 forstås konkurs, akkordforhandling, rekonstruktion, insolvent dødsboskifte, gældssanering samt andre danske og udenlandske former for likvidation og saneringsforanstaltninger begrundet i skyldnerens insolvens, som defineret i artikel 2, nr. 1, litra j og k, i direktiv 2002/47/EF.
 § 5. Garantier i henhold til § 2, stk. 2, nr. 3, skal være stillet af et forsikringsselskab eller et kreditinstitut, der ikke tilhører samme koncern som e-penge-instituttet, og som er meddelt tilladelse her i landet, i et andet land inden for Den Europæiske Union eller i et land, som Unionen har indgået aftale med på det finansielle område.
 Stk. 2. Garantien skal stilles som selvskyldnerkaution til fordel for e-penge-instituttets brugere af elektroniske penge og skal omfatte de krav på tilbagebetaling, som brugerne måtte have mod e-penge-instituttet i tilfælde af, at e-penge-instituttet tages under insolvensbehandling.
 Stk. 3. Ved insolvensbehandling i henhold til stk. 2 forstås konkurs, akkordforhandling, rekonstruktion, insolvent dødsboskifte, gældssanering samt andre danske og udenlandske former for likvidation og saneringsforanstaltninger begrundet i skyldnerens insolvens, som defineret i artikel 2, nr. 1, litra j og k, i direktiv 2002/47/EF.
 § 6. E-penge-instituttet skal have betryggende forretningsgange, herunder kontrolforanstaltninger, der kan sikre overholdelse af e-penge-instituttets forpligtelser i henhold til denne bekendtgørelse.
Tilsyn og straffebestemmelse § 7. E-penge-instituttet skal hvert halve år indsende en opgørelse til Finanstilsynet, der viser de samlede udestående  midler, som er modtaget fra brugere med henblik på veksling til elektroniske penge, og allerede udestående elektroniske midler, opgjort i forhold til den etablerede sikkerhedsstillelse.
Opgørelsen, der skal være foretaget henholdsvis pr. 31. december og 30. juni, skal være modtaget af Finanstilsynet senest henholdsvis den 1. april og 1. oktober.
 § 8. Overtrædelse af § 2, stk. 1, straffes med bøde, medmindre højere straf er forskyldt efter lov om betalingstjenester og elektroniske penge.
 Stk. 2. Overtrædelse af § 2, stk. 3 og 4, og §§ 6 og 7 straffes med bøde.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttræden § 9. Bekendtgørelsen træder i kraft den 1. juli 2016.
 Stk. 2. Bekendtgørelse nr. 722 af 24. juni 2011 om e-pengeinstitutters sikring af midler modtaget fra brugere med henblik på veksling til elektroniske penge ophæves.
