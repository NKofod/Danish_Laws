Kapitel 1   Anvendelsesområde Definitioner Kapitel 2   Ansøgning og tilsagn Kapitel 3   Byggeriets påbegyndelse Kapitel 4   Godkendelse af merinvestering m.v.
Kapitel 5   Ikrafttræden Bekendtgørelse om totaløkonomiske merinvesteringer i nye lavenergiboliger i alment byggeri m.v.
 I medfør af § 143, stk. 3, i lov om almene boliger m.v., jf. lovbekendtgørelse nr. 103 af 11. februar 2011, fastsættes:
Kapitel 1 Anvendelsesområde § 1. Bekendtgørelsen gælder for indberetning, godkendelse, opgørelse og dokumentation af merinvesteringer i henhold til § 115 a i lov om almene boliger m.v. i alment nybyggeri, der er nødvendige for at opfylde kravene til energirammen for en ny lavenergibygning klasse 2015 i bygningsreglement 2010 (BR10).
 § 2. Merinvesteringer er omfattet af bestemmelserne i bekendtgørelse om støtte til almene boliger med de yderligere bestemmelser, der følger af denne bekendtgørelse.
Definitioner § 3. Ved merinvestering forstås i denne bekendtgørelse forskellen mellem prisen for det konkrete byggeri, der opfylder kravene til energirammen for nye lavenergibygninger klasse 2015 i BR 10 og et gængs byggeri, der opfylder kravene til energirammen til boliger m.v. i BR10, jf. § 7.
Stk. 2. Ved totaløkonomisk rentabilitet forstås i denne bekendtgørelse, 1) at nutidsværdien af energibesparelserne mindst skal svare til den samlede merinvestering inkl. reinvesteringer og merudgifter til drift set over en periode på 40 år, og 2) at energibesparelsen på ibrugtagelsestidspunktet mindst skal svare til beboernes betaling efter § 129, stk. 4 i lov om almene boliger m.v.
Kapitel 2 Ansøgning og tilsagn § 4. Bygherren kan i forbindelse med ansøgning om tilsagn om støtte (skema A) til alment nybyggeri ansøge om godkendelse af, at den samlede anskaffelsessum for byggeriet overskrider maksimumsbeløbet som følge af, at der foretages merinvesteringer efter § 115 a i lov om almene boliger m.v.
 Stk. 2. Ansøgningen skal være bilagt en beskrivelse af de enkelte energibesparende foranstaltninger samt den forventede overskridelse af maksimumsbeløbet.
 Stk. 3. Kommunalbestyrelsen meddeler bygherren skriftlig godkendelse af merinvesteringen og foretager indberetning heraf til BOSSINF-STB sammen med indberetning af tilsagn til byggeriet.
Kapitel 3 Byggeriets påbegyndelse § 5. Bygherren indberetter til kommunalbestyrelsen i forbindelse med ansøgning om godkendelse af byggeriets anskaffelsessum før byggeriets påbegyndelse (skema B) ansøgning om godkendelse af merinvesteringen.
Ansøgningen skal være bilagt det materiale m.v., der er omhandlet i §§ 6-10.
§ 6. Opgørelse af merinvestering og totaløkonomi skal ske på grundlag af Socialministeriets model `Totaløkonomiske merinvesteringer i lavenergibyggeri  beregnings- og dokumentationsmodel, som kan downloades fra www.social.dk eller fås ved henvendelse til Socialministeriet, AlmenBolig@sm.dk.
Som dokumentation indsendes fil med beregningen.
§ 7. De enkelte energibesparende foranstaltningers merpris i forhold til en gængs løsning skal dokumenteres med henvisning til konkrete tilbud.
I tilfælde af, at tilbud kun vanskeligt kan indhentes, anvendes V&S Prisdata.
 Stk. 2. Foranstaltningernes levetid skal dokumenteres ved henvisning til BR10, Bilag 6 Rentable energibesparelser tabel 2, eller til producentgaranterede levetider.
 Stk. 3. Forskelle i udgifter til drift m.v. af foranstaltningerne skal dokumenteres ved henvisning til erfaringstal, lovpligtige afgifter m.v.
§ 8. De årlige energibesparelser til opvarmning, varmt vand og elektricitet skal dokumenteres på grundlag af beregningsmetoden i SBi-anvisning 213: `Bygningers energibehov´.
Som dokumentation skal anvendes udskrifter fra beregningsmodul Be10 eller lignende beregningsprogrammer.
 § 9. Priser på elektricitet, varmt vand og opvarmning skal dokumenteres ved henvisning til tilbud, prisblade eller lign. fra de leverandører, som påtænkes at forsyne byggeriet.
§ 10. Det materiale, der er nævnt i §§ 6-9, skal gennemgås af en certificeret energimærkningsvirksomhed, som er certificeret til mærkning af den pågældende kategori af bygninger.
Virksomheden må ikke i øvrigt være involveret i byggesagen.
 Stk. 2. Virksomheden skal vurdere, om det er dokumenteret, at projektet opfylder kravene til energirammen for lavenergibygninger, samt om det er dokumenteret, at merinvesteringen er økonomisk rentabel.
 Stk. 3. Resultatet af gennemgangen skal foreligge i form af en granskningsrapport, som sendes til kommunen.
 § 11. Det er en forudsætning for kommunalbestyrelsens godkendelse af merinvesteringen forud for byggeriets påbegyndelse, at merinvesteringen er totaløkonomisk rentabel, jf. § 3, stk. 2.
 Stk. 2. Kommunalbestyrelsen meddeler bygherren skriftlig godkendelse af merinvesteringen og foretager indberetning heraf til BOSSINF-STB sammen med godkendelsen af byggeriets anskaffelsessum forud for påbegyndelsen.
Kapitel 4 Godkendelse af merinvestering m.v.
 § 12. Bygherren indberetter i forbindelse med indberetning af byggeregnskabet (skema C) den endelige merinvestering til kommunalbestyrelsen.
 Stk. 2. Indberetningen skal være bilagt følgende:
 1) Opdatering af beregningsmodellen med de faktiske gennemførte foranstaltninger.
 2) Energimærke med det beregnede energiforbrug.
 § 13. Er den beregnede totaløkonomi ikke rentabel, afholder den almene boligorganisation så stor en del af merinvesteringen, at rentabiliteten opnås.
§ 14. Kommunalbestyrelsen meddeler den almene boligorganisation skriftlig godkendelse af merinvesteringen samtidig med godkendelse af den endelige anskaffelsessum for byggeriet.
Meddelelsen indberettes til BOSSINF-STB.
