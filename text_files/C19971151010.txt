(Til Rigspolitichefen samt  

 Politimestrene i Gråsten og Tønder) 1. Udførsel af levende svin til et EU-land eller til et tredjeland  

 via andre EU-lande skal altid skal ske via et marked, der er godkendt til  

 udførsel til EU-lande, en eksportsamlestald eller en eksportisolationsstald,  

 jf. § 11 a i bekendtgørelse nr. 1039 af 14. december 1994 om veterinærkontrol  

 ved ind- og udførsel af levende dyr og visse produkter, som senest ændret ved  

 bekendtgørelse nr. 295 af 29. april 1997. Begrebene "marked",  

 "eksportsamlestald" og "eksportisolationsstald" er  

 nærmere defineret i bekendtgørelse nr. 911 af 15. oktober 1996.
 Endvidere må samhandel med svin kun finde sted, såfremt dyrene er ledsaget  

 af et korrekt udfyldt sundhedscertifikat, jf. § 2, stk. 1, i bekendtgørelse  

 nr. 931 af 6. december 1993 om samhandel inden for Det Europæiske Fællesskab  

 med svin samt om indførsel af svin fra tredjelande, som ændret ved  

 bekendtgørelse nr. 103 af 13. februar 1995.
 Overtrædelse af de nævnte bestemmelser straffes med bøde.
 Baggrunden for bestemmelserne er udviklingen i svinepestsituationen i EU,  

 som har givet veterinærmyndighederne anledning til betydelig bekymring, og  

 bestemmelserne skal medvirke til at sikre en tæt kontrol med udførelse af  

 svin.
 Ministeriet for Fødevarer, Landbrug og Fiskeri har i den anledning anmodet  

 Justitsministeriet om at skærpe kontrollen med svinetransporter ved at  

 medvirke til at sikre, at transporterne medbringer et sundhedscertifikat  

 udstedt af kredsdyrlægen på enten et godkendt marked, en eksportsamlestald  

 eller en eksportisolationsstald.
 Kopi af et sundhedscertifikat vedlægges til orientering.
 2. Justitsministeriet skal på denne baggrund anmode om, at der i  

 forbindelse med politiets almindelige færdselskontrol med lastbiler foretages  

 kontrol af svinetransporter til Tyskland ved at undersøge, om dyrene er  

 ledsaget af et sundhedscertifikat.
 Kontrollen indbærer, at politiet efter at have bragt lastbilen til  

 standsning undersøger, om dyrene er ledsaget af et af kredsdyrlægen  

 underskrevet sundhedscertifikat.
 Såfremt føreren kan fremvise et af kredsdyrlægen underskrevet  

 sundhedscertifikat foretager politiet ikke videre i sagen.
 Såfremt føreren derimod ikke kan fremvise et af kredsdyrlægen underskrevet  

 sundhedscertifikat meddeler politiet føreren, at det fornødne  

 sundhedscertifikat ikke er til stede, og at betingelserne for udførsel derfor  

 ikke er til stede.
Politiet skal herefter bede føreren afvente kredsdyrlægens ankomst til  

 stedet med henblik på kredsdyrlægens overtagelse af sagen.
Politiet tilkalder  

 Kredsdyrlægen for Sønderjyllands amtskommune, Gøttrupvej 17, 6520 Toftelund,  

 på telefon 74 83 06 00 eller biltlf. 30 74 40 43. Endvidere noterer politiet  

 lastbilens registreringsnummer og førerens generalier.
 Skønnes det, at føreren ikke vil efterkomme politiets anvisninger og i  

 stedet udføre dyrene uden det nødvendige certifikat, kan politiet foretage  

 det fornødne for at sikre reglernes overholdelse, f.eks. blive på stedet og  

 sikre, at føreren afventer kredsdyrlægens ankomst.
 P.M.V.
 E.B.
