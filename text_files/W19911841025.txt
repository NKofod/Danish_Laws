 Et anpartsselskab, der havde regnskabsår fra 1. juli til 30. juni, var  

 trådt i solvent likvidation i august 1985 og blev endelig opløst 28. februar  

 1986. Amtsligningsrådet havde skønsmæssigt forhøjet den ekstraordinære  

 ansættelse for perioden 1. juli 1984 til 28. februar 1986, i alt 20 måneder.  

 Da forhøjelsen først var foretaget den 30. december 1988, og da den  

 ekstraordinære ansættelse måtte anses for at træde i stedet for indkomståret  

 1984, blev ansættelsen anset for ugyldig i medfør af bestemmelsen i den  

 dagældende skattestyrelseslovs § 15, stk. 5, som foretaget mere end 3 år  

 efter indkomstårets udløb.
A Anpartsselskab i likvidation klagede over de af amtsligningsrådet  

 foretagne forhøjelser af selskabets skattepligtige indkomst ved ekstraordinær  

 indkomstansættelse.
Forhøjelserne udgjorde 366.315 kr. i yderligere  

 fortjeneste ved salg af inventar m.v. efter tilsidesættelse af kursnedslag på  

 gældsbrev, og 90.000 kr. i yderligere værdi af personbil, solgt til  

 anpartshaveren.
 Det fremgik af de fremkomne oplysninger, at det klagende selskab i en  

 årrække havde drevet frisørvirksomhed fra butikker i København og omegn.  

 Selskabet var endvidere indgået med 50% i tilsvarende butikker på Sjælland.
 Selskabet, hvis regnskabsår omfattede perioden fra den 1. juli til den 30.  

 juni, var imidlertid trådt i solvent likvidation i august 1985 og var endelig  

 opløst den 28. februar 1986.
Ved opgørelsen af selskabets afsluttende ansættelse for skatteåret  

 1985/86, der således vedrørte en periode på 20 måneder, havde selskabet bl.a.  

 indtægtsført en fortjeneste på 1.153.685 kr. ved salg af inventar i  

 forbindelse med overdragelse af 5 af de ovennævnte forretninger til tidligere  

 medarbejdere samt til et søsterselskab, henholdsvis pr. 1. april og 1.  

 oktober 1985. Overdragelsessummen var kursnedskrevet til kurs 70, idet  

 købesummen delvist var erlagt med gældsbreve, forrentet med 18% p.a. og med  

 faste månedlige ydelser over 10 år.
Selskabet havde endvidere indtægtsført et  

 beløb på 378.000 kr. hidrørende fra et salg af en Mercedes personbil til  

 selskabets hovedanpartshaver i september 1984.
Ved ansættelsen havde amtsligningsrådet imidlertid skønsmæssigt ansat  

 overdragelsessummen vedrørende inventaret til 1.520.000 kr., idet  

 amtsligningsrådet havde værdiansat gældsbrevene til kurs 100.  

 Amtsligningsrådet havde herved henset til gældsbrevenes forrentning, løbetid  

 og indfrielsesbetingelser samt det forhold, at der ved overdragelsen blev  

 oprettet en forretningskæde i kreditors navn.
Videre havde amtsligningsrådet  

 skønsmæssigt ansat værdien af den overdragne Mercedes til 468.000 kr. under  

 hensyn til, at den ca. 3 måneder tidligere var anskaffet af selskabet for  

 504.387 kr.
Merværdien, 90.000 kr., var anset at udgøre maskeret udlodning  

 for hovedanpartshaveren.
Det klagende selskabs revisor protesterede over for Landsskatteretten imod  

 de foretagne forhøjelser, idet han gjorde gældende, at den trufne afgørelse  

 var ugyldig.
Det klagende selskabs revisor henviste således til bestemmelsen  

 i den dagældende skattestyrelseslovs § 18, stk. 5, og anførte, at  

 amtsligningsrådet havde afsagt kendelse den 30. december 1988, efter at  

 revisoren ved skrivelse af 21. december havde meddelt, at han ikke kunne  

 deltage i mødet på grund af ferie.
Han sendte i stedet en medarbejder, der  

 imidlertid ikke var bemyndiget til at beslutte noget.
Det klagende selskabs  

 revisor henviste i den forbindelse til, at Landsskatteretten ved kendelse af  

 23. juni 1989 i en ifølge revisoren tilsvarende situation havde anset en  

 ansættelse for ugyldig.
Videre gjorde det klagende selskabs revisor gældende,  

 at ansættelsen var forældet, jf. bestemmelsen i den dagældende  

 skattestyrelseslovs § 15, stk. 5, idet kendelsen, der måtte anses at vedrøre  

 ansættelsen for 1984, var afsagt den 30. december 1988. Det klagende selskabs  

 revisor påberåbte sig herved Østre Landsrets dom af 14. november 1990, hvor  

 en ekstraordinær ansættelse for et selskab, der blev opløst den 6. oktober  

 1987, og selskabets ordinære ansættelse, der omfattede perioden fra den 1.  

 juli til den 30. juni, skulle anses for en ansættelse.
For så vidt angik realiteten gjorde selskabets revisor gældende, at den  

 selvangivne værdiansættelse af gældsbrevene var realistisk, idet en  

 sparekasse på overdragelsestidspunkterne havde vurderet kursen på  

 gældsbrevene til henholdsvis kurs 60 og kurs 70. Klagerens revisor anførte  

 videre, at i regnskabet indgik ombygning af lejede lokaler med 25% under  

 inventar, og at denne del måtte være skattefri.
Vedrørende overdragelsen af  

 bilen anførte revisoren, at det var den faktiske overdragelsessum, der var  

 lagt til grund ved regnskabsaflæggelsen.
Told- og Skattestyrelsen udtalte under sagens behandling, at den  

 dagældende skattestyrelseslov § 18, stk. 5, der indeholdt en bestemmelse om,  

 at en klager skulle have lejlighed til en mundtlig forhandling før afgørelse  

 blev truffet, ikke indeholdt nogen fristregler.
Spørgsmålet om udsættelse af  

 sagen måtte derfor fortolkes under hensyn til forvaltningslovens regler i §  

 11, stk. 1 og 2, om aktindsigt og kontradiktion, jf.
Justitsministeriets  

 vejledning til forvaltningsloven pkt. 101.
Told- og Skattestyrelsen fandt, at klageren havde været indkaldt med  

 rimeligt varsel, og at amtsligningsrådet ikke havde været forpligtet til at  

 udsætte sagen yderligere.
Told- og Skattestyrelsen anførte i den forbindelse,  

 at en revisors ferie i almindelighed ikke kunne anses for gyldigt forfald i  

 relation til udeblivelse, og at påstanden om ugyldighed på grund af manglende  

 adgang til kontradiktion ikke kunne støttes på den ovennævnte  

 landsskatteretskendelse af 23. juni 1989.
 Landsskatteretten kunne tiltræde Told- og Skattestyrelsens udtalelse,  

 hvorefter kravene i henhold til bestemmelsen i den dagældende  

 skattestyrelseslov § 18, stk. 5, måtte anses at være opfyldt.
Selskabet havde i overensstemmelse med bestemmelsen i selskabsskattelovens  

 § 5, stk. 1, foretaget en ordinær ansættelse for skatteåret 1985/86,  

 omfattende perioden fra den 1. juli 1983 til den 30. juni 1984, samt en  

 ekstraordinær ansættelse omfattende perioden fra den 1. juli 1984 til  

 opløsningstidspunktet den 28. februar 1986, eller i alt 20 måneder.
Det er  

 endvidere ubestridt, at der var tale om skønsmæssige reguleringer, hvorfor  

 bestemmelsen i den dagældende skattestyrelseslov § 15, stk. 5, fandt  

 anvendelse.
I henhold til denne bestemmelse kan forhøjelser af indkomst- og  

 formueskat ikke finde sted senere end 3 år efter udløbet af det pågældende  

 indkomstår i det omfang, hvori ansættelsen beror på et skøn.
Er indkomståret  

 ikke sammenfaldende med kalenderåret, regnes fristen fra udløbet af det  

 kalenderår, som indkomståret træder i stedet for.
 Sagen vedrørte skatteåret 1985/86, der omfattede både kalenderåret 1984,  

 som det forskudte indkomstår fra den 1. juli 1983 til den 30. juni 1984  

 trådte i stedet for, og perioden fra den 1. juli 1984 til den 28. februar  

 1986, der lå til grund for den ekstraordinære ansættelse.
Retten fandt, at i medfør af praksis måtte såvel den ordinære som den  

 ekstraordinære ansættelse anses at træde i stedet for indkomståret 1984, jf.  

 herved Østre Landsrets dom af 14. november 1990. Da ansættelsen af den  

 ekstraordinære ansættelse var foretaget den 30. december 1988, var de  

 skønsmæssige reguleringer herefter foretaget i strid med bestemmelsen i den  

 dagældende skattestyrelseslov § 15, stk. 5. Den påklagede ansættelse blev  

 derfor nedsat med henholdsvis 366.315 kr. og 90.000 kr.
Ansættelsen blev  

 yderligere nedsat med 43.800 kr. vedrørende en skønsmæssig ansættelse af et  

 fradrag for advokathonorar, idet bemærkedes, at retten i medfør af  

 skattestyrelseslovens § 28 havde optaget ansættelsen i sin helhed.
LV 1990,  

 SB 2.1.2.1.1.
