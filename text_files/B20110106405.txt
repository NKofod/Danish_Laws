Bekendtgørelse om opløsning, rekonstruktion, konkurs og fusion af erhvervsdrivende fonde (Opløsningsbekendtgørelsen) I medfør af § 50 i lov om erhvervsdrivende fonde, jf. lovbekendtgørelse nr. 560 af 19. maj 2010, fastsættes:
Kapitel 1 Likvidation § 1. Beslutning om likvidation træffes under iagttagelse af lovens § 48, stk. 1. Beslutningen anmeldes til Erhvervs- og Selskabsstyrelsen senest 2 uger efter, at beslutningen er truffet og godkendt af fondsmyndigheden.
 Stk. 2. En fond, der er under likvidation, skal bibeholde sit navn med tilføjelsen »i likvidation«.
 Stk. 3. Er en fond ifølge vedtægten stiftet for et nærmere angivet tidsrum, træffes beslutningen efter stk. 1 af bestyrelsen alene.
§ 2. Til at foretage likvidationen udpeger fondsmyndigheden en eller flere likvidatorer, som træder i bestyrelsens og en eventuel direktions sted.
Lovens bestemmelser om bestyrelsen finder med de fornødne lempelser anvendelse på likvidatorerne.
Stk. 2. Bestyrelsen skal samtidig med beslutningen om, at fonden træder i likvidation, træffe beslutning om indstilling af likvidator.
Den indstillede likvidator skal anmeldes til Erhvervs- og Selskabsstyrelsen samtidig med anmeldelsen af beslutningen om likvidation, jf. § 1.
 Stk. 3. Likvidator må ikke have været medlem af fondens bestyrelse eller eventuel direktion og skal være uafhængig i forhold til fondens formål og aktiviteter.
§ 3. Likvidator skal afgive en redegørelse for de vigtigste årsager til likvidationen, og herunder angive, om der er grund til at påbegynde undersøgelse med henblik på strafforfølgelse.
Likvidators redegørelse skal snarest efter udpegningen indsendes til fondsmyndigheden.
 § 4. Ved Erhvervs- og Selskabsstyrelsens registrering og offentliggørelse i styrelsens it-system af bestyrelsens beslutning om at træde i likvidation, jf. § 1, stk. 1, opfordres fondens kreditorer til inden for 3 måneder at anmelde deres krav til likvidator.
 Stk. 2. Likvidator kan tidligst optage boet til slutning, når fristen i stk. 1 er udløbet.
Stk. 3. Kan en fordring ikke anerkendes som anmeldt, skal der gives kreditor underretning herom ved anbefalet brev eller ved anden meddelelsesform, hvorved modtagelsen kan dokumenteres med samme grad af sikkerhed.
Kreditor skal underrettes om, at spørgsmålet skal indbringes for skifteretten senest 4 uger efter underretningens afsendelse, hvis afgørelsen ønskes anfægtet.
 § 5. Når en fond er trådt i likvidation, kan der ikke foretages registreringer vedrørende fonden bortset fra ændring af fondens revisor, hjemsted og likvidator.
 Stk. 2. Bestemmelserne i lov om erhvervsdrivende fonde og årsregnskabsloven om regnskabsaflæggelse, revision og om årsrapporters indsendelse til Erhvervs- og Selskabsstyrelsen finder tilsvarende anvendelse på fonde under likvidation med de afvigelser, der følger af dette kapitel.
 § 6. Viser det sig under likvidationen, at de forhold, der har ført til beslutning om fondens likvidation, ikke længere foreligger, skal likvidator under iagttagelse af lovens § 48 beslutte, at likvidationen hæves, og fonden på ny skal træde i virksomhed.
 Stk. 2. Godkendes likvidationens ophævelse, skal der udpeges en bestyrelse og revisor i overensstemmelse med fondens vedtægt og loven.
 Stk. 3. Er grundkapitalen mindre end kr. 300.000, skal den bringes op til mindst dette beløb, og lovens betingelser skal i øvrigt være opfyldt.
Stk. 4. Beslutningen om genoptagelse skal anmeldes til Erhvervs- og Selskabsstyrelsen senest 4 uger efter, at beslutningen er truffet og godkendt af fondsmyndigheden.
Der skal medsendes dokumentation for fondens grundkapital, jf. lovens § 9.
 § 7. Fastsættelse af likvidators vederlag skal ske under hensyn til arbejdets omfang og boets beskaffenhed, det med arbejdet forbundne ansvar og de under de givne omstændigheder opnåede resultater.
 Stk. 2. Vederlaget til likvidator skal godkendes af fondsmyndigheden.
 § 8. Uddeling af fondens midler kan først ske efter godkendelse fra fondsmyndigheden.
 Stk. 2. Efter fondsmyndighedens godkendelse af likvidators endelige likvidationsregnskab indsendes dette med fondsmyndighedens godkendelse til Erhvervs- og Selskabsstyrelsen, og fonden slettes af styrelsens it-system.
 § 9. Hvis der fremkommer yderligere midler, efter at fonden er registreret som opløst, eller der i øvrigt måtte være anledning dertil, kan bobehandlingen efter fondsmyndighedens bestemmelse midlertidigt genoptages.
 Stk. 2. Anmeldelse om henholdsvis reassumption af bobehandlingen og dens afslutning skal være modtaget i Erhvervs- og Selskabsstyrelsen senest 2 uger efter fondsmyndighedens bestemmelse herom.
Kapitel 2 Rekonstruktionsbehandling eller konkurs § 10. På fondens vegne kan begæring om rekonstruktionsbehandling eller konkurs indgives af bestyrelsen, likvidator eller fondsmyndigheden.
Skifteretten giver Erhvervs- og Selskabsstyrelsen meddelelse om rekonstruktionsbehandling eller konkurs.
 Stk. 2. Hvis likvidator finder, at likvidationen ikke vil give fuld dækning til kreditorerne, skal likvidator indgive begæring om rekonstruktionsbehandling eller konkurs.
 § 11. En fond, der er under rekonstruktionsbehandling, skal beholde sit navn med tilføjelsen »under rekonstruktionsbehandling«.
 Stk. 2. En fond, der er under konkurs, skal beholde sit navn med tilføjelsen »under konkurs«.
 Stk. 3. I en fond, hvori rekonstruktøren har overtaget ledelsen, kan der ikke foretages registreringer vedrørende fonden bortset fra ændring af revisor udpeget af rekonstruktøren.
 Stk. 4. Når der er indgivet konkursbegæring, kan der ikke foretages registreringer vedrørende fonden bortset fra ændring af skifteretsudnævnt revisor.
Stk. 5. Skifteretten giver Erhvervs- og Selskabsstyrelsen meddelelse om boets slutning.
I forbindelse med registrering af konkursens slutning slettes fonden af Erhvervs- og Selskabsstyrelsen it-system, medmindre andet fremgår af skifterettens meddelelse.
Kapitel 3 Kapitaltab, tvangsopløsning m.v.
§ 12. Bestyrelsen skal foranledige bestyrelsesmøde afholdt senest 3 måneder efter, at fonden har tabt mere end halvdelen af grundkapitalen.
På bestyrelsesmødet skal bestyrelsen redegøre for fondens økonomiske stilling, og stille forslag, der fører til fuld dækning af grundkapitalen, eller stille forslag om opløsning af fonden.
Stk. 2. Bestyrelsen kan til opfyldelse af stk. 1, under iagttagelse af lovens § 11, beslutte, at nedsætte fondens grundkapital.
Hvis grundkapitalen efter nedsættelse er mindre end det beløb, der er fastsat i lovens § 9, stk. 1, skal bestyrelsen stille forslag om, at fonden opløses.
 Stk. 3. Bestyrelsen skal senest 4 uger efter afholdelsen af bestyrelsesmøde, jf. stk. 1, indsende kopi af referat fra bestyrelsesmødet, jf. lovens § 21, stk. 4, med redegørelse for fondens økonomiske stilling, til fondsmyndigheden.
 Stk. 4. Indkaldes der ikke til bestyrelsesmøde, eller beslutter bestyrelsen ikke at berigtige fondens kapitalforhold efter stk. 1, og sker dette ikke inden for en af fondsmyndigheden eller Erhvervs- og Selskabsstyrelsen fastsat frist, foranlediger Erhvervs- og Selskabsstyrelsen fonden opløst efter reglerne i bekendtgørelsens § 14.
 § 13. Hvis en af Erhvervs- og Selskabsstyrelsen iværksat granskning i medfør af lovens § 59 medfører, at granskningsmændene i den skriftlige beretning til Erhvervs- og Selskabsstyrelsen anbefaler, at fonden opløses, skal bestyrelsen inden en måned indkalde til bestyrelsesmøde, hvor emnet er på dagsordenen.
 Stk. 2. Indkalder bestyrelsen ikke til bestyrelsesmøde, eller beslutter bestyrelsen ikke at opløse fonden efter stk. 1, beslutter fondsmyndigheden, jf. lovens § 48, om fonden skal opløses om fornødent efter reglerne i bekendtgørelsens § 14.
§ 14. Erhvervs- og Selskabsstyrelsen kan, under iagttagelse af lovens § 48, anmode skifteretten på fondens hjemsted om at opløse en fond, hvis 1) fonden ikke har den i loven eller vedtægten foreskrevne bestyrelse eller revisor, og det ikke er muligt for fondsmyndigheden at udpege en ny bestyrelse eller revisor i overensstemmelse med lovens § 16, stk. 2, eller § 29, stk. 2, 2) fonden ikke har det hjemsted, der er foreskrevet i loven eller i fondens vedtægt 3) opløsning ikke bliver vedtaget i tilfælde, som er omfattet af bekendtgørelsens § 12, stk. 4, eller § 13, stk. 2, 4) fonden ikke rettidigt indsender årsrapport mv. til Erhvervs- og Selskabsstyrelsen i behørig stand i henhold til årsregnskabsloven.
 Stk. 2. Beslutningen om at kræve fonden opløst offentliggøres i Erhvervs- og Selskabsstyrelsens it-system.
 Stk. 3. En fond, der er under tvangsopløsning, skal bibeholde sit navn med tilføjelsen »under tvangsopløsning«.
Stk. 4. Skifteretten kan udnævne en eller flere likvidatorer.
Skifteretten kan tillige udnævne en revisor.
Stk. 5. For opløsningen gælder i øvrigt bestemmelserne om likvidation i bekendtgørelsens kapitel 1 med de fornødne tilpasninger.
Omkostninger ved tvangsopløsningen betales om fornødent af statskassen.
 § 15. I perioden fra fondens oversendelse til skifteretten, og til der er udpeget en likvidator, må bestyrelsen i fonden kun foretage dispositioner, der er sædvanlige og nødvendige, og som kan gennemføres uden skade for fonden, dens kreditorer eller andre.
 Stk. 2. Når der af Erhvervs- og Selskabsstyrelsen eller fondsmyndigheden er truffet beslutning om, at en fond skal tvangsopløses, kan der ikke foretages registreringer vedrørende fonden bortset fra ændring af fondens skifteretsudnævnte revisor og skifteretsudnævnte likvidator.
Kapitel 4 Fusion af fonde § 16. En fond kan opløses uden likvidation ved overdragelse af fondens aktiver og forpligtelser som helhed til en bestående fond eller ved fusion af flere fonde til en ny fond.
 Stk. 2. Bestyrelsens beslutning om fusion i hver enkelt fond træffes under iagttagelse af lovens § 48.
§ 17. Bestyrelserne i de fusionerende fonde opretter og underskriver i forening en fusionsplan, der skal indeholde oplysning og bestemmelser om 1) fondenes navne og eventuelle binavne, herunder om den ophørende fonds navn eller binavn skal indgå som binavn for den fortsættende fond, 2) fondenes hjemsted, 3) tidspunktet, fra hvilket en ophørende fonds rettigheder og forpligtelser regnskabsmæssigt skal anses for overgået, jf. stk. 2, 4) enhver særlig fordel, der gives medlemmerne af fondenes bestyrelser, direktioner eller andre, og 5) udkast til vedtægt, hvis der ved fusionen foretages vedtægtsændringer, ud over optagelse af den ophørende fonds navn og evt. binavn som navn eller binavn til den fortsættende fond.
Stk. 2. Fusionsplanen skal være underskrevet senest ved udløbet af det regnskabsår, hvori tidspunktet for fusionens regnskabsmæssige virkning, jf. stk. 1, nr. 3, indgår.
Overskrides fristen, vil modtagelsen af fusionsplanen ikke kunne offentliggøres.
 § 18. Bestyrelsen i hver fond udarbejder en skriftlig redegørelse, i hvilken fusionsplanen forklares og begrundes med henblik på tilladelse og samtykke i henhold til lovens § 48.
 § 19. Hvis fusionsplanen er underskrevet mere end 6 måneder efter udløbet af det regnskabsår, som fondens seneste årsrapport vedrører, skal der for den pågældende fusionerende fond udarbejdes en mellembalance, medmindre fondsmyndigheden dispenserer fra dette krav.
Stk. 2. Mellembalancen, der skal udarbejdes i overensstemmelse med årsregnskabsloven, må ikke have en opgørelsesdato, der ligger mere end 3 måneder forud for underskrivelsen af fusionsplanen.
Mellembalancen skal være revideret.
§ 20. Opstår der en ny fond som led i fusionen, finder lovens § 9, stk. 2, om apportindskud tilsvarende anvendelse.
Erklæring i henhold til lovens § 9, stk. 2, 3. pkt., må ikke være udarbejdet mere end 3 måneder forud for tidspunktet for fusionsplanens underskrivelse.
§ 21. For hver af de fusionerende fonde udarbejder en eller flere uvildige, sagkyndige vurderingsmænd en skriftlig erklæring om, hvorvidt kreditorerne i den enkelte fond er tilstrækkeligt sikrede efter fusionen.
Vurderingsmændene udpeges efter selskabslovens § 37.
Stk. 2. Hvis de fusionerende fondes bestyrelser ønsker at benytte en eller flere fælles vurderingsmænd, udpeges disse efter bestyrelsernes anmodning af skifteretten på det sted, hvor den fortsættende fond har sit hjemsted.
Selskabslovens § 37, stk. 2 og 3, finder tilsvarende anvendelse på vurderingsmændenes forhold til samtlige fusionerende fonde.
§ 22. Antages det i vurderingsmændenes erklæring efter § 21, at kreditorerne i den enkelte fond ikke er tilstrækkeligt sikrede efter fusionen, kan kreditorer, hvis fordringer er stiftet forud for offentliggørelsen af fusionsplanen efter § 23, stk. 2, og for hvilke der ikke er stillet særskilt sikkerhed, senest 6 uger efter Erhvervs- og Selskabsstyrelsens offentliggørelse af fusionsplanen, anmelde deres fordringer til fonden.
I så fald kan den vedtagne fusion først registreres efter udløbet af 6 ugers fristen.
 Stk. 2. Anmeldte fordringer, der er forfaldne, kan forlanges indfriet, og for anmeldte fordringer, der er uforfaldne, kan forlanges betryggende sikkerhed.
 Stk. 3. Medmindre andet godtgøres, er sikkerhedsstillelse efter stk. 2 ikke fornøden, hvis indfrielse af fordringerne er sikret ved en ordning i henhold til særlig lovgivning for de fusionerende fonde.
 Stk. 4. Er der mellem fonden og anmeldte kreditorer uenighed om, hvorvidt der skal stilles sikkerhed, eller om, hvorvidt en tilbudt sikkerhed er tilstrækkelig, kan begge parter senest 2 uger efter, at fordringen er anmeldt, indbringe sagen for skifteretten på fondens hjemsted til afgørelse af spørgsmålet.
 Stk. 5. Kreditor kan ikke med bindende virkning ved den aftale, der ligger til grund for fordringen, frasige sig retten til at forlange sikkerhed efter stk. 2.
§ 23. Erhvervs- og Selskabsstyrelsen skal senest 4 uger efter fusionsplanens underskrivelse have modtaget en kopi af fusionsplanen.
Overskrides fristen, vil modtagelsen af fusionsplanen ikke kunne offentliggøres.
Endvidere skal vurderingsmændenes erklæring efter bekendtgørelsens § 21 indsendes til Erhvervs- og Selskabsstyrelsen i forbindelse hermed.
 Stk. 2. Modtagelsen af dokumenterne, der er nævnt i stk. 1, offentliggøres efter lovens § 56. Antages det i vurderingsmændenes erklæring efter bekendtgørelsens § 21, at kreditorerne i den enkelte fond ikke er tilstrækkeligt sikrede efter fusionen, skal offentliggørelsen indeholde oplysning herom og henlede kreditorernes opmærksomhed på deres rettigheder efter bekendtgørelsens § 22.
 Stk. 3. Erhvervs- og Selskabsstyrelsen fremsender efter offentliggørelsen af modtagelsen af fusionsplanen m.v., jf. stk. 1, de modtagne dokumenter til fondsmyndigheden.
 § 24. Kravene i bekendtgørelsens § 25, nr. 1 og 2, skal være opfyldt senest ved udløbet af indsendelsesfristen for årsrapporten for den periode, hvori tidspunktet for fusionens regnskabsmæssige virkning, jf. bekendtgørelsens § 17, stk. 1, nr. 3, indgår, dog senest 1 år efter Erhvervs- og Selskabsstyrelsens bekendtgørelse af modtagelse af fusionsplanen i henhold til § 23, stk. 2. Overskrides fristen, mister beslutningen om fusionens gennemførelse sin gyldighed, og den udarbejdede fusionsplan i henhold til bekendtgørelsens § 17 anses for bortfaldet.
Stk. 2. Hvis en fond, der opstår som led i en fusion, træffer en aftale, inden fonden er registreret, og er medkontrahenten vidende om, at fonden ikke er registreret, kan medkontrahenten, medmindre andet er aftalt, hæve aftalen, såfremt anmeldelse til registrering ikke er modtaget i styrelsen senest ved udløbet af den i stk. 1 fastsatte frist, eller hvis registrering nægtes.
Var medkontrahenten uvidende om, at fonden ikke var registreret, kan denne hæve aftalen, så længe fonden ikke er registreret.
 § 25. En ophørende fond anses for opløst, og dens rettigheder og forpligtelser anses for overgået som helhed til den fortsættende eller nye fond, når:
1) tilladelse og samtykke til fusionen er givet, jf. lovens § 48, 2) eventuelle krav efter bekendtgørelsens § 22 er afgjort, og 3) fusionens gennemførelse er registret i Erhvervs- og Selskabsstyrelsens it-system.
Kapitel 5 Fusion ved overtagelse af et helejet datterselskab § 26. Såfremt en moderfond ved fusion overtager et helejet datterselskab, der er et aktie- eller anpartsselskab, overtager fonden aktie- eller anpartsselskabets aktiver og forpligtelser som helhed, således at selskabet opløses uden likvidation.
Reglerne i bekendtgørelsens kapitel 4 finder anvendelse med de fornødne tilpasninger.
Stk. 2. Beslutningen i det ophørende selskab skal i dette tilfælde træffes af selskabets øverste ledelse.
Ledelsens beslutning kan tidligst træffes 4 uger efter Erhvervs- og Selskabsstyrelsens offentliggørelse af modtagelsen af fusionsplanen mv., jf. § 23, stk. 2.
 Stk. 3. Beslutningen i det ophørende selskab er en betingelse for, at fusionens retsvirkninger, jf. § 25, kan indtræde.
Kapitel 6 Ikrafttrædelsesbestemmelser § 27. Bekendtgørelsen træder i kraft den 15. december 2011.
 Stk. 2. Samtidig ophæves bekendtgørelse nr. 249 af 23. marts 2006 om opløsning af erhvervsdrivende fonde (likvidation, konkurs, tvangsopløsning og fusion) (Opløsningsbekendtgørelsen).
