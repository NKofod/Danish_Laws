Nr BSF 79 Forslag til folketingsbeslutning om afgift på kvælstofoverskud og  

 kunstgødning Fremsat af Bent Hindrup Andersen (EL) Keld Albrechtsen (EL) Frank Aaen  

 (EL) den 24. februar 1995 Folketinget opfordrer regeringen til at fremsætte forslag til lov om  

 afgift på landbrugets kvælstofoverskud i henhold til den i bemærkningerne til  

 forslaget anførte model samt fremsætte forslag til lov om en  

 kunstgødningsafgift, som i størrelse svarer til den energiafgift, der ville  

 være pålagt produktionen, såfremt denne ikke var afgiftsfritaget.
Bemærkninger til forslaget Beslutningsforslaget er et led i Enhedslistens økologiplan for det danske  

 landbrug.
 Enhedslisten foreslår indført en toleddet kvælstofafgift, hvor  

 hovedelementet er en kvælstofoverskudsafgift.
 Afgiften er nærmere beskrevet nedenfor, men kan kort beskrives som en  

 afgift, hvis størrelse er afhængig af den mængde kvælstof, som er i overskud  

 ved en given produktionsform, dvs. den mængde kvælstof, som et givet landbrug  

 tilfører naturen.
Afgiftssystemet udformes, så de 25 pct. af landbrugsbedrifterne, som har  

 det mindste kvælstofoverskud, får refunderet afgiften.
I praksis skal dette  

 princip udmøntes inden for hver sektor (svineproducenter, jordbrugere,  

 gartnerier osv.). Der indføres herved en motivationsfaktor, som løbende vil  

 styrke interessen for en miljørigtig omstilling.
 Kvælstofoverskuddet skal måles i forhold til f.eks. omsætningsværdien af  

 landbrugsvarerne på den enkelte bedrift/virksomhed.
 Afgiften på kvælstofoverskuddet vil med tiden kunne nedsættes, når  

 omstillingen fra økologisk niche- til hovedproduktion er gennemført.
 Midlerne fra afgifterne placeres ubeskåret i Den Grønne Landbrugsfond.
Model til lov om afgift på landbrugets kvælstofoverskud § 1. For alle landbrugsbedrifter skal udarbejdes et  

 kvælstofregnskab.
 § 2. Kvælstofregnskabet udarbejdes af planteavlskonsulenten på  

 grundlag af data om bedriftstype og på basis af bedriftens driftsregnskab,  

 hvoraf tilførsel og fraførsel af kvælstof beregnes.
 Stk. 2. Planteavlskonsulenten udregner kvælstofoverskuddet og en  

 hertil knyttet afgift og underskriver kvælstofregnskabet.
 § 3. Afgiften indbetales til Den Grønne Landbrugsfond, som  

 administrerer og finansierer ordningen, og hvorfra provenuet udloddes til  

 landmænd, der vil foretage bedriftsændringer, hvis sigte er et faldende  

 kvælstofoverskud.
 Stk. 2. Der kan ydes støtte til ombygninger og til udstyr, som  

 betyder en reduktion i kvælstofoverskuddet på mindst 10 pct.
 Stk. 3. Støtten skal primært gå til omstilling til økologisk  

 landbrug.
 Stk. 4. Mellem 5 og 10 pct. af provenuet skal anvendes til  

 forskning, der fremmer omstillingen til økologisk landbrug.
 § 4. Den Grønne Landbrugsfond administreres af Landbrugs- og  

 Fiskeriministeriet.
 Stk. 2. Den Grønne Landbrugsfonds dispositioner varetages af en  

 bestyrelse sammensat af:
 - En repræsentant udpeget af Landsorganisationen af Økologiske  

 Jordbrugere.
 - En repræsentant udpeget af Det Økologiske Råd.
 - En repræsentant udpeget af Danmarks Naturfredningsforening.
 - En repræsentant udpeget af Landbrugets Rådgivningscenter.
 - En repræsentant udpeget af Forsøgscentret Foulum.
 - En repræsentant udpeget af Dansk Familielandbrug.
 - En repræsentant udpeget af De Danske Landboforeninger.
 - En repræsentant udpeget af Miljøstyrelsen.
 - En repræsentant udpeget af Landbrugsraadet.
 § 5. Kvælstofregnskabet indsendes årlig til Landbrugsministeriet,  

 der fører statistik, laver stikprøvekontrol på regnskaberne og fører kontrol  

 med afgiftens indbetaling og anvendelse.
§ 6. I beregningsgrundlaget for kvælstofoverskuddet indgår  

 totalkvælstofindholdet fra - tilførsel via foder - tilførsel via gødning (såvel natur- som kunstgødning) - tilførsel via såsæd - tilførsel via luften - fjernelse via mælk, kød og korn - fjernelse via andre produkter, herunder husdyrgødning, som leveres til  

 anden side.
 Stk. 2. Kvælstofoverskuddet udgør differencen mellem tilført og  

 fjernet kvælstof.
 § 7. Der fastsættes et afgiftsfrit minimumskvælstofoverskud  

 svarende til den bedste fjerdedel for hver af følgende bedriftstyper:
- rene planteavlsbrug - bedrifter med husdyrhold, som udgør under halvdelen af indtjeningen fra  

 landbrugsdriften - bedrifter med husdyrhold, som udgør mindst halvdelen af indtjeningen fra  

 landbrugsdriften - bedrifter med kvælstofkrævende grønsagsproduktion, hvor dette udgør  

 mindst xx pct. af indkomstgrundlaget - frugtplantager.
 Stk. 2. Bedrifter, der modtager husdyrgødning, regnes som  

 husdyrbedrift, såfremt husdyrgødningen udgør xx pct. af den samlede gødning.
§ 8. Kvælstofafgiften fastsættes ved lovens ikrafttræden til - kr. . . . . . pr. kg kvælstof for et kvælstofoverskud på op til xxx kg  

 over minimumskvælstofoverskuddet, - kr. . . . . . pr. kg kvælstof for et kvælstofoverskud på mellem xxx kg  

 og yyy kg, - kr. . . . . . pr. kg kvælstof for et kvælstofoverskud på over yyy kg.
 Stk. 2. Kvælstofafgiften pristalsreguleres og kan ændres ved  

 beslutning i Folketinget efter forslag fra landbrugs- og fiskeriministeren.
 § 9. Kvælstofregnskabet udarbejdes i form af en status for et  

 driftsår.
 Stk. 2. Der kan foretages overførsel af op til 20 pct. af årets  

 tilførsel henholdsvis fjernelse af kvælstof til det efterfølgende  

 regnskabsår.
§ 10. Det første regnskabsår efter lovens ikrafttræden betales  

 ikke afgift.
I det andet regnskabsår betales 50 pct. af afgiften  

 (overgangsordning).
 § 11. Ved lovens ikrafttræden ophæves følgende love:
§ 12. Loven træder i kraft. . . . Den anden del af den toleddede  

 kvælstofafgift er en kunstgødningsafgift.
Kunstgødning er overflødig i  

 økologisk landbrug og enormt energikrævende at producere.
Energiforbruget  

 svarer således til 12 pct. af det samlede danske elforbrug ifølge  

 producenternes egne oplysninger om energiforbruget.
Kunstgødning er endvidere  

 hovedsagelig importeret.
Der foreslås en særlig afgift på kunstgødning for at  

 udfase anvendelsen heraf.
Afgiften skal i størrelse svare til den  

 energiafgift, som ville være pålagt produktionen, såfremt denne ikke var  

 afgiftsfritaget.
Afgiften opkræves hos producent/importør.
