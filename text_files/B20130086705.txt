Bekendtgørelse om tilskud til fremme af vedvarende energi i virksomheders produktionsprocesser I medfør af § 1, stk. 3, § 3, stk. 11, § 4, stk. 3, § 5, stk. 3, § 6, stk. 2, § 8, stk. 1 og 2, § 9, stk. 4, § 12, stk. 3, § 14, stk. 5 og § 16, stk. 2, i lov nr. 607 af 12. juni 2013 om tilskud til fremme af vedvarende energi i virksomheders produktionsprocesser, fastsættes:
Kapitel 1 Tilskudsberettigede projekter og virksomheder § 1. Energistyrelsen kan efter ansøgning yde tilskud til fremme af energieffektiv anvendelse af vedvarende energikilder til procesformål i virksomheder, jf. § 1 i lov om tilskud til fremme af vedvarende energi i virksomheders produktionsprocesser.
 Stk. 2. Tilskuddet kan ydes til følgende projekter:
 1) Energieffektive projekter i en virksomhed, der erstatter fossile brændsler med energi fra vedvarende energikilder til procesformål i virksomheden.
 2) Energieffektive projekter i en virksomhed, der erstatter fossile brændsler med fjernvarme til procesformål i virksomheden.
 3) Energieffektiviseringer i tilknytning til de projekter, der er nævnt i nr. 1 og 2.
 4) Energieffektive projekter i kraft-varme- og varmeværker, der erstatter fossile brændsler med energi fra vedvarende energikilder, og som leverer fjernvarme til procesformål i virksomheder.
 Stk. 3. Tilskud til energieffektiviseringer, som sker i tilknytning til det i stk. 2, nr. 1, nævnte projekt, kan også omfatte støtte til den del af projektet, som leverer overskudsvarme til kollektive varmeforsyningsanlæg.
Stk. 4. De støtteberettigede vedvarende energikilder er biomasse, sol, vind, biogas og geotermisk varme.
Ved biomasse forstås den bionedbrydelige del af produkter, affald og restprodukter af biologisk oprindelse fra landbrug (herunder vegetabilske og animalske stoffer) og skovbrug og tilknyttede industrier til disse, fiskeri og akvakultur, samt den bionedbrydelige del af industriaffald og kommunalt affald.
Ved geotermisk varme forstås energi produceret via varmepumpe, der udnytter en overfladenær varme under jorden.
 § 2. Energistyrelsen skal ved tildeling af tilskud til projekter omfattet af § 1 lægge vægt på, at projektet har en klima- og energieffekt, herunder:
1) at projektet bidrager til reduktion i udledning af CO2 og øvrige drivhusgasser, 2) at projektet har en høj energieffektivitet og dermed udnytter brændslet bedst muligt, 3) at projektet er mest muligt energieffektivt, 4) at projektet er dimensioneret i forhold til virksomhedens procesenergiforbrug, 5) projektets simple tilbagebetalingstid og 6) projektets investeringsomkostninger pr. konverteret, indfyret energimængde (kr./GJ).
Stk. 2. Energistyrelsen skal derudover vurdere om projektet antages at medføre eller fremme en klima- eller energimæssig forbedring, som står i rimeligt forhold til udgifterne.
I vurderingen kan indgå, om der kunne gennemføres alternative løsninger, der kunne medføre en højere energieffektivisering end det planlagte projekt.
Stk. 3. Der kan ikke ydes tilskud til projekter, 1) som efter Energistyrelsens vurdering kunne blive gennemført alligevel, eller 2) som virksomheden er forpligtet til at gennemføre efter anden lovgivning.
 § 3. For at en virksomhed kan modtage tilskud til projekter i medfør af § 1, stk. 2, er det en betingelse, at virksomheden ikke modtager driftsstøtte efter anden lovgivning til den energiproduktion eller energiudnyttelse fra det anlæg, som projektet vedrører.
 § 4. Tilskud kan ydes til privat eller offentligt ejede virksomheder eller grupper af virksomheder, hvis produktionssted er geografisk beliggende i Danmark.
 § 5. Tilskud ydes til den virksomhed, som afholder udgiften til det tilskudsberettigede projekt og som enten ejer, driver eller bruger de omfattede anlæg og indretninger, jf. dog stk. 2.
Stk. 2. Tilskud ydes kun til den, der driver eller bruger de omfattede anlæg og indretninger, hvis ejeren har givet samtykke til gennemførelse af projektet.
Ejeren eller den, der driver eller bruger de omfattede anlæg og indretninger kan ikke samtidig opnå tilskud til samme projekt.
§ 6. Ved små og mellemstore virksomheder forstås i denne bekendtgørelse virksomheder, der opfylder kriterierne i Kommissionens henstilling af 6. maj 2003 om definitionen af mikrovirksomheder, små og mellemstore virksomheder, EU-Tidende 2003, nr.
L 124, s. 36.
 Stk. 2 . Ved store virksomheder forstås i denne bekendtgørelse virksomheder, der ikke er omfattet af definitionen af små og mellemstore virksomheder, jf. stk. 1.
§ 7. Tilskudsordningen skal administreres i overensstemmelse med Kommissionens forordning (EF) Nr. 800/2008 af 6. august 2008 om visse former for støttes forenelighed med fællesmarkedet i henhold til traktatens artikel 87 og 88 (Generel gruppefritagelsesforordning), EU-Tidende 2008, nr.
L 214, s. 3.
Stk. 2. Tilskud der overstiger 7,5 mio. euro pr. virksomhed pr. projekt samt tilskud til projekter i fiskeri- og akvakultursektoren, som er omfattet af Rådets forordning 104/2000, administreres i overensstemmelse med Kommissionens meddelelse om EF-retningslinjer for statsstøtte til miljøbeskyttelse af 1. april 2008, EU-Tidende 2008, nr.
C 82, s. 1. I disse tilfælde vil tilskuddet skulle anmeldes til og godkendes særskilt af Kommissionen, inden Energistyrelsen kan meddele tilsagn efter denne bekendtgørelse.
 Stk. 3. Der kan ikke ydes tilskud til virksomheder, der på ansøgningstidspunktet ikke har efterkommet et krav om tilbagebetaling af støtte, som Kommissionen tidligere har erklæret ulovlig og uforenelig med statsstøttereglerne.
Kapitel 2 Støtteintensitet og støtteberettigede omkostninger § 8. Der kan ydes tilskud til projekter omfattet af § 1, stk. 2, nr. 1, 2 og 4, efter følgende satser:
 1) Indtil 45 pct. af de støtteberettigede omkostninger for så vidt angår tilskud, der administreres efter reglerne nævnt i § 7, stk. 1.
 2) Indtil 60 pct. af de støtteberettigede omkostninger for så vidt angår tilskud, der administreres efter reglerne nævnt i § 7, stk. 2.
 Stk. 2. Tilskudssatsen efter stk. 1, nr. 1-2, kan hæves med op til 20 pct. for små virksomheder og med op til 10 pct. for mellemstore virksomheder.
 § 9. Der kan ydes tilskud til projekter omfattet af § 1, stk. 2, nr. 3 og § 1, stk. 3, efter følgende satser:
 1) Indtil 20 pct. af de støtteberettigede omkostninger for så vidt angår tilskud, der administreres efter reglerne nævnt i § 7, stk. 1.
 2) Indtil 60 pct. af de støtteberettigede omkostninger for så vidt angår tilskud, der administreres efter reglerne nævnt i § 7, stk. 2.
 Stk. 2. Tilskudssatsen efter stk. 1, nr. 1-2, kan hæves med op til 20 pct. for små virksomheder og med op til 10 pct. for mellemstore virksomheder.
§10. De støtteberettigede omkostninger er de ekstra investeringsomkostninger, der er nødvendige for at opnå en højere miljøbeskyttelse, og som er direkte relateret til gennemførelsen af projekter.
Disse kan bl.a. omfatte:
1) ekstern rådgivning, projektudvikling, herunder udarbejdelse af ansøgningsmateriale, energisyn og projektering, 2) miljøundersøgelser (vurdering af virkninger på miljøet), 3) anskaffelse af nødvendige anlægskomponenter og lignende, 4) entreprenørydelser og installation, 5) tilslutning til biogas- eller fjernvarmenetværk (bl.a. tilslutningsafgift og investeringsbidrag), 6) nødvendige følgearbejder og 7) krævet revision af regnskab.
 Stk. 2. Omkostningerne opgøres eksklusive merværdiafgift (moms). Ved opgørelsen af de støtteberettigede omkostninger modregnes opnåede eller forventede tilbagekrediteringer, rabatter eller lignende.
 Stk. 3. De støtteberettigede omkostninger omfatter ikke:
1) finansiering og 2) arbejde, som udføres af indehavere eller ansatte i den virksomhed, der modtager tilskuddet, medmindre særlige forhold taler herfor.
 Stk. 4. Vedrører et projekt i medfør af § 1 både tilskudsberettigede og ikke-tilskudsberettigede arbejder, og er det ikke muligt at foretage en opdeling af projektet, kan Energistyrelsen yde tilskud i forhold til den forholdsmæssige del af de samlede omkostninger, der vedrører de tilskudsberettigede arbejder.
Kapitel 3 Ansøgninger om tilsagn om tilskud § 11. Ansøgninger om tilsagn om tilskud skal indsendes som elektronisk post til Energistyrelsen.
Ved ansøgning skal der anvendes et skema, som fås på Energistyrelsens hjemmeside.
Stk. 2. Ansøgningerne skal være fyldestgørende og indeholde den til sagsbehandlingen nødvendige information og dokumentation, jf. § 14, og skal underskrives af den, der kan tegne virksomheden.
Ansøgeren skal efter anmodning fra Energistyrelsen aflevere yderligere oplysninger.
 Stk. 3. Indsendelsestidspunktet regnes fra det tidspunkt, hvor en fyldestgørende ansøgning er modtaget i Energistyrelsen.
 § 12. Indsendte ansøgninger behandles løbende i den rækkefølge, de modtages, og kun så længe der er midler hertil.
Stk. 2. Når der er meddelt tilsagn om tilskud for alle de midler, der er til rådighed, sætter Energistyrelsen behandling af hidtil modtagne ansøgninger i bero.
Behandlingen af modtagne ansøgninger, der er stillet i bero, genoptages og færdigbehandles af Energistyrelsen, når der igen er tilskudsmidler hertil.
Stk. 3. Ansøgninger behandles ved genoptagelse efter stk. 2 i den rækkefølge, de er modtaget.
Når alle tilsagn er udnyttet, og tilskudsmidlerne er brugt, meddeles afslag på resterende ansøgninger.
§ 13. Det er en betingelse for at opnå tilsagn om tilskud til projekter, der gennemføres af flere i fællesskab, at én ansøger om tilsagn om tilskud på alles vegne.
De pligter, der gælder for ansøgere om tilskud, gælder dog for alle virksomhederne i gruppen.
 § 14. Ansøgninger om tilsagn om tilskud skal vedlægges følgende oplysninger:
1) den forventede reduktion i udledning af CO2 og øvrige drivhusgasser, 2) de mulige energibesparelser, 3) virksomhedens procesenergiforbrug, 4) projektets simple tilbagebetalingstid, 5) projektets investeringsomkostninger pr. konverteret, indfyret energimængde (kr./GJ), 6) budget for udgifterne ved hvert delprojekts gennemførelse vedlagt indhentede tilbud eller lignende dokumentation, 7) tidsplan for projektets gennemførelse, 8) dokumentation for oplysningerne i ansøgningen, og 9) eventuelle andre oplysninger, som kan have betydning for Energistyrelsens vurdering af ansøgningen.
 Stk. 2. Ansøgning fra en stor virksomhed, jf. § 6, stk. 2, skal endvidere indeholde dokumentation for tilskuddets tilskyndelsesvirkning, jf. artikel 8, stk. 3, i Kommissionens forordning (EF) Nr. 800/2008 af 6. august 2008 om visse former for støttes forenelighed med fællesmarkedet i henhold til traktatens artikel 87 og 88 (Generel gruppefritagelsesforordning).
 Stk. 3. Ansøgninger om tilsagn om tilskud til projekter, der gennemføres af flere i fællesskab skal ud over oplysningerne angivet i stk. 1, vedlægges følgende:
 1) Fuldmagt fra de øvrige til ansøgeren, hvorefter vedkommende kan søge på alles vegne.
 2) Oplysninger om hvilke udgifter og dele af projektet, der vedrører hver enkelt ansøger.
Stk. 4. Energistyrelsen kan anmode ansøgere om yderligere oplysninger til brug for vurderingen af ansøgninger, herunder oplysninger og dokumentation vedrørende ekstra omkostninger til investering i energieffektivisering og forventet effekt af energieffektiviseringen.
Energistyrelsen kan herunder forlange, at oplysningerne bekræftes af en statsautoriseret eller registreret revisor.
 Stk. 5. Energistyrelsen kan endvidere forlange, at ansøgere dokumenterer projektets energieffektivitet ved en energisynsrapport, som skal være udarbejdet af en registreret energisynskonsulent.
 Stk. 6. Energistyrelsen kan meddele afslag på en ansøgning, hvis ansøgeren ikke efter anmodning har indsendt en fyldestgørende ansøgning, jf. § 11, stk. 2, eller nødvendige oplysninger om projektet inden en fastsat frist.
Kapitel 4 Tilsagn om tilskud § 15. På grundlag af oplysningerne i indkomne ansøgninger vurderer Energistyrelsen, om der kan meddeles tilsagn om tilskud til det ansøgte projekt.
 § 16. I forbindelse med tilsagn om tilskud fastsætter Energistyrelsen et tilskudsgrundlag.
 Stk. 2. Energistyrelsen kan nedsætte det ansøgte tilskudsgrundlag, bl.a. hvis:
1) de oplyste omkostninger vurderes for højt sat, 2) der er medtaget følgearbejder af urimeligt stort omfang, 3) de oplyste omkostninger skønnes at omfatte arbejder uden betydning for projektet, 4) der ikke er modregnet opnåede eller forventede tilbagekrediteringer, rabatter eller lignende, eller 5) der er medtaget omkostninger, hvortil der ikke kan ydes tilskud.
 Stk. 3. Energistyrelsen fastsætter i tilsagnet en tilskudsprocent i forhold til det godkendte tilskudsgrundlag under hensyn til projektets klima- og energimæssige effekt samt behovet for støtte til gennemførelse.
 Stk. 4. Tilsagn om tilskud meddeles for et maksimalt tilskudsbeløb, dog således at tilskuddet ikke kan overstige den fastsatte procent af det godkendte tilskudsgrundlag.
§ 17. Tilsagn om tilskud kan kun meddeles, hvis der ikke er indgået aftaler om arbejder eller leverancer m.v. eller påbegyndt arbejder eller gennemført indkøb m.v. vedrørende det tilskudsberettigede projekt, inden modtagelse af skriftligt tilsagn.
Dette gælder dog ikke arbejder udført i forbindelse med udformning og dokumentation af ansøgningen, herunder forundersøgelser inkl. miljøundersøgelser.
 Stk. 2. Energistyrelsen kan fastsætte yderligere vilkår for tilsagn om tilskud.
 § 18. Energistyrelsen kan efter ansøgning godkende, at et projekt ændres og kan i den forbindelse ændre det støttegrundlag, tilskudsbeløb og den tilskudsprocent, der følger af et tilsagn. Ændringen kan godkendes, når den er i overensstemmelse med projektets oprindelige formål. Ændringen må ikke gennemføres af ansøgeren, førend Energistyrelsens godkendelse foreligger.
 Stk. 2. Anmodning om ændring af et projekt skal være modtaget i Energistyrelsen inden rimelig tid før den dato, hvor projektet senest skal være afsluttet.
Kapitel 5 Udbetaling af tilskud § 19. Ansøgning om udbetaling af tilskud skal indsendes som elektronisk post til Energistyrelsen.
Ved ansøgning skal der anvendes et skema, som fås på Energistyrelsens hjemmeside.
Stk. 2. Ansøgningen skal indsendes til Energistyrelsen inden to måneder efter projektets afslutning.
Energistyrelsen kan træffe afgørelse om, at tilsagnet er bortfaldet, hvis ansøgning om udbetaling ikke indgives rettidigt.
Stk. 3. Ansøgning om udbetaling er betinget af, at 1) projektet er gennemført som beskrevet i tilsagnet, 2) der kun må være anvendt momsregistrerede virksomheder til udførelse eller levering af tilskudsberettigede arbejdsopgaver, jf. dog stk. 4, 3) effekten af den udførte konvertering dokumenteres, og 4) effekten af den udførte energieffektivisering dokumenteres.
 Stk. 4. Energistyrelsen kan fravige betingelsen i stk. 3, nr. 2, når de tilskudsberettigede aktiviteter er momsfritaget i henhold til lov om merværdiafgift (momsloven).
 Stk. 5. Ved udfyldelse og indsendelse af ansøgningen om udbetaling gælder § 11, stk. 2 og 3, tilsvarende.
 § 20. Det er en betingelse for udbetaling af tilskud til projekter, der gennemføres af flere i fællesskab, at ansøgeren, der søgte om tilsagnet, jf. § 13, også ansøger om udbetaling af tilskuddet og kan oppebære tilskuddet på alles vegne.
 § 21. Enhver, der søger om tilskud efter denne bekendtgørelse, er forpligtet til efter anmodning fra Energistyrelsen at afgive enhver oplysning, der har betydning for udbetalingen af tilskuddet.
§ 22. Ansøgning om udbetaling af tilskud skal indeholde et projektregnskab med oplysninger om størrelsen af de afholdte, tilskudsberettigede omkostninger.
Regnskabet skal være underskrevet af den, der tegner virksomheden, og skal være vedlagt en liste over regnskabsbilagene.
 Stk. 2. Udgør det ansøgte tilskudsbeløb under 500.000 kr., skal regnskabet vedlægges kopi af regnskabsbilag vedrørende de tilskudsberettigede omkostninger, jf. § 23, samt en ansøgererklæring udformet efter Energistyrelsens anvisning.
 Stk. 3. Udgør det ansøgte tilskudsbeløb mere end 500.000 kr., skal regnskabet vedlægges en ansøgererklæring udformet efter Energistyrelsens anvisning samt revideres i overensstemmelse med en revisionsinstruks udarbejdet af Energistyrelsen.
 Stk. 4. Energistyrelsen kan bestemme, at oplysningerne i ansøgning og regnskaberne bekræftes af en statsautoriseret eller registreret revisor eller at regnskabet vedlægges en revisorerklæring efter Energistyrelsens anvisning.
 § 23. Regningsbilag, der anvendes som dokumentation for afholdte, tilskudsberettigede omkostninger eller lægges til grund for regnskaber herover, skal af det udførende firma være påført oplysninger om følgende:
1) hvilken virksomhed og hvilken adresse arbejdet vedrører, 2) hvilket arbejde der er udført i forhold til hvert støtteberettigede projekt, 3) fakturadato, 4) start- og slutdato for arbejdet og 5) det udførende firmas CVR-nummer.
 Stk. 2. Dækker en regning både over tilskudsberettigede og ikke-tilskudsberettigede arbejder, skal det fremgå, hvilke dele af regningen, der vedrører henholdsvis de tilskudsberettigede og ikke-tilskudsberettigede arbejder.
 Stk. 3. Energistyrelsen kan altid forlange at få originale bilag forevist.
 § 24. Energistyrelsen kan forlænge fristen for ansøgning om udbetaling, jf. § 19. Forlængelse kan dog kun ske, hvis projektet er påbegyndt.
Stk. 2. Energistyrelsen kan efter begrundet skriftlig ansøgning tillade, at tilskud vedrørende omkostninger til udførte arbejder udbetales helt eller delvist, selv om ansøger ikke har gennemført projektet, som det var forudsat i tilsagnet.
Ved vurderingen af anmodningen lægges vægt på, at projektet i det væsentlige er indeholdt i den oprindelige projektansøgning, at væsentlige dele af projektet er gennemført, eller at en fuldstændig gennemførelse ville være forbundet med betydelige vanskeligheder.
Stk. 3. Energistyrelsen kan efter begrundet skriftlig anmodning tillade, at en ny tilskudsberettiget ejer, driftsansvarlig eller bruger indtræder i et allerede meddelt tilsagn i stedet for den oprindelige tilsagnsmodtager, også selv om projektet er påbegyndt.
Anmodningen skal være underskrevet af både overdrager og erhverver af virksomheder, som projektet vedrører.
 § 25. Tilskuddet udgøres af det beløb, der fremgår af tilsagnet.
 Stk. 2. Tilskuddet udbetales til tilskudsmodtagerens NemKonto, jf. dog stk. 3.
 Stk. 3. Tilskuddet udbetales efter skriftlig anmodning fra den, der kan ansøge om udbetaling af tilskud efter §§ 19-20 til et pengeinstitut, realkreditinstitut eller lignende.
 § 26. Energistyrelsen kan efter ansøgning foretage ratevise udbetalinger af tilskud vedrørende gennemførte arbejder i projekter, hvor tilsagnsbeløbet overstiger 500.000 kr.
Stk. 2. En ratevis udbetaling skal udgøre mindst 20 pct. af tilsagnsbeløbet.
I samme tilskudssag kan der højst foretages ratevise udbetalinger på i alt 60 pct. af tilsagnsbeløbet.
 Stk. 3. Energistyrelsen kan fastsætte yderligere vilkår for ratevis udbetaling.
Stk. 4. Ansøgning om ratevis udbetaling skal vedlægges et delregnskab med oplysninger om størrelsen af de afholdte, tilskudsberettigede omkostninger.
Delregnskabet skal være underskrevet af en tegningsberettiget for virksomheden.
Udgør en ratevis udbetaling under 500.000 kr. skal delregnskabet vedlægges kopi af kvitterede regningsbilag vedrørende de tilskudsberettigede omkostninger samt en ansøgererklæring udformet efter Energistyrelsens anvisning, jf. § 22, stk. 2. Udgør en ratevis udbetaling 500.000 kr. eller derover, skal delregnskabet vedlægges en liste over regningsbilag samt en ansøgererklæring og en revisorerklæring udformet efter Energistyrelsens anvisning.
 § 27. Energistyrelsen kan træffe afgørelse om, at tilsagn om tilskud bortfalder helt eller delvist, hvis:
1) tilskudsmodtageren har givet urigtige eller vildledende oplysninger eller fortiet oplysninger af betydning for ansøgningen om tilsagn eller ansøgningen om udbetaling, 2) projektet ikke er gennemført som forudsat i tilsagnet om tilskud, medmindre der er opnået tilladelse hertil, jf. § 24, stk. 2, 3) den fastsatte frist for projektets gennemførelse i tilsagnet og indsendelse af udbetalingsansøgning overskrides, 4) der er indgået aftaler om arbejder eller leverancer m.v. eller påbegyndt arbejder eller gennemført indkøb m.v. vedrørende det tilskudsberettigede projekt, inden modtagelse af skriftligt tilsagn.
Dette gælder dog ikke arbejder udført i forbindelse med udformning og dokumentation af tilskudsansøgning, 5) tilskudsmodtageren ikke opfylder de for tilskuddet nærmere fastsatte vilkår, 6) tilskudsmodtageren af en ratevis udbetaling af tilskud ikke opfylder de for ratevis udbetaling nærmere fastsatte vilkår, jf. § 26, stk. 3, 7) øvrige betingelser for tilsagnet eller udbetaling af tilskud ikke er opfyldt, eller 8) tildeling af tilskuddet er i strid med Kommissionens forordning (EF) nr. 800/2008 af 6. august 2008 eller Kommissionens meddelelse om EF-retningslinjer for statsstøtte til miljøbeskyttelse af 1. april 2008.
 Stk. 2. Hvis tilskuddet er udbetalt, kan det kræves helt eller delvist tilbagebetalt i de i stk. 1 opregnede tilfælde.
Stk. 3. Tilbagebetaling af tilskud skal ske senest 14 dage efter påkrav.
Tilbagebetales det skyldige beløb ikke rettidigt, tillægges beløbet rente efter forfaldsdagen svarende til den rente, der er fastsat i § 5 i lov om renter ved forsinket betaling m.v.
Den tillagte rente udgør dog mindst 50 kr.
Kapitel 6 Kontrolbestemmelser § 28. Energistyrelsen kan foretage regnskabsmæssig stikprøvekontrol af ansøgninger om udbetalinger og afsluttede sager om tilskud.
 Stk. 2. Enhver, der modtager tilskud efter denne bekendtgørelse, er forpligtet til efter anmodning fra Energistyrelsen at afgive enhver oplysning, der har betydning for Energistyrelsens kontrol med, at de fastsatte vilkår overholdes.
Kapitel 7 Klagebestemmelser § 29. Energistyrelsens afgørelser efter denne bekendtgørelse kan påklages til Energiklagenævnet inden 4 uger fra meddelelse om afgørelse.
Energistyrelsens afgørelser kan ikke indbringes for anden administrativ myndighed.
 Stk. 2. Afgørelser truffet af Energiklagenævnet i henhold til denne bekendtgørelse kan ikke indbringes for anden administrativ myndighed.
Kapitel 8 Ikrafttrædelse § 30. Bekendtgørelsen træder i kraft den 3. juli 2013.
