 Ved kgl. resolution af 25. marts 1971 har Danmark ratificeret den i  

 København den 1. juli 1965 undertegnede traktat mellem Danmark og Island om  

 overførelse af dele af Den arnamagnæanske Stiftelses håndskrifter til  

 forvaring og forvaltning af Islands Universitet.
Traktaten har følgende ordlyd: Oversættelse Traktat mellem Danmark og island om overførelse af dele af Den  

 arnamagnæanske Stiftelses håndskrifter til forvaring og forvaltning af  

 Islands Universitet.
Hans majestæt Kongen af Danmark og Republikken Islands Præsident har besjælede af ønsket om vedrørende de i Danmark beroende håndskrifter af  

 islandsk oprindelse at træffe en ordning, der imødekommer det islandske folks  

 ønske om selv at besidde disse nationale mindesmærker; besjælede af ønsket om i den nordiske samfølelses ånd at bekræfte og  

 bestyrke det gode forhold mellem de to lande; og i betragtning af de to folks flerhundredårige samhørighed; besluttet at afslutte en traktat om overførelse til Island af  

 håndskrifter, der må anses som islandsk kultureje, og har som deres  

 respektive befuldmægtigede udnævnt:
 Hans Majestæt Kongen af Danmark:
 Udenrigsminister Per Hækkerup.
 Republikken Islands Præsident:
 Ambassadør Gunnar Thoroddsen.
 hvilke, efter at have udvekslet deres respektive fuldmagter, som fandtes i  

 god og behørig form, er blevet enige om følgende artikler:
 Artikel 1.
 Så snart den ved dansk lov af 26. maj 1965 om ændring i fundats af 18.  

 januar 1760 for Arne Magnussens Legat (Den arnamagnæanske Stiftelse) bestemte  

 deling af stiftelsen i to afdelinger er gennemført, overføres de håndskrifter  

 og arkivalier, der skal forvares og forvaltes af islands Universitet, til  

 island.
Artikel 2 Den islandske regering påtager sig gennem Islands Universitet at forvare  

 og forvalte de til Island overførte håndskrifter og arkivalier i  

 overensstemmelse med reglerne i fundatsen for Arne Magnussens legat.
 Artikel 3.
 Samtidig med håndskrifternes overførelse foretages en deling af Den  

 arnamagnæanske Stiftelses kapital, som for tiden udgør ca. 100.000 kr., og et  

 efter lovens § 3, stk. 4 fastsat beløb tillægges Islands Universitet med  

 pligt for dette til at forvalte og anvende midlerne i overensstemmelse med  

 stiftelsens fundats.
 Artikel 4.
 De af denne traktat omfattede håndskrifter og arkivalier med tilhørende  

 kapital skal udgøre »Den arnamagnæanske Stiftelse i Island«,  

 hvilken betegnelse vil blive stadfæstet af Islands regering:
 Artikel 5.
 Til Den arnamagnæanske Stiftelse i Island afgives fra Det kongelige  

 Bibliotek i København de håndskrifter, der omfattes af de i medfør af  

 ovennævnte lovs § 3, stk. 3 trufne afgørelser.
 Artikel 6.
De kontraherende parter er enige om, at den trufne ordning skal anerkendes  

 som en fuldstændig og endelig afgørelse af alle ønskemål fra islandsk side  

 angående overgivelse af i Danmark beroende nationale islandske mindesmærker  

 af enhver art.
I overensstemmelse hermed skal der ikke i fremtiden fra den  

 islandske stats side kunne rejses eller støttes krav eller ønskemål om  

 udlevering af sådanne mindesmærker fra danske arkiver eller samlinger,  

 offentlige som private.
 Artikel 7.
 Overførsel til Island af sådanne håndskrifter, der efter den danske  

 stiftelses bestyrelses skøn er af betydning for den udarbejdelse af en ny  

 islandsk ordbog, der for tiden pågår i Danmark, iværksættes ikke, før dette  

 arbejde er tilendebragt, dog senest femogtyve år efter denne traktats  

 ikrafttræden.
 Artikel 8.
 Ved aftale mellem de to landes undervisningsministre fastsættes regler om  

 gensidig adgang for stiftelsens to afdelinger til lån af håndskrifter til  

 brug for den videnskabelige forskning.
 Artikel 9.
Eventuelle tvistigheder vedrørende forståelsen af nærværende traktat skal  

 gøres til genstand for drøftelse ad diplomatisk vej.
Opnås der ikke  

 herigennem en tilfredsstillende løsning, forelægges spørgsmålet til endelig  

 afgørelse af et nævn, der består af to medlemmer udnævnt af den danske  

 regering, to medlemmer udnævnt af den islandske regering samt af en opmand  

 udnævnt af nævnets 4 medlemmer.
Kan enighed om valg af opmand ikke opnås  

 mellem disse, vil parterne anmode præsidenten for Den mellemfolkelige Domstol  

 i Haag om at foretage valget.
 Artikel 10.
 1. Denne traktat, der er udfærdiget på dansk og  

 islandsk, således at begge tekster skal have samme gyldighed, skal  

 ratificeres, og ratifikationsinstrumenterne udveksles i København snarest  

 muligt.
 2. Denne traktat skal træde i kraft fra datoen for  

 udvekslingen af ratifikationsinstrumenterne.
 Til bekræftelse herpå har de befuldmægtigede undertegnet nærværende  

 traktat og forsynet den med deres respektive segl i København, den 1. juli  

 1965.
 Per Hækkerup.
 Ratifikationsinstrumenterne er udvekslet i københavn den 1. april 1971, og  

 traktaten trådte i medfør af artikel 10, stk. 2 i kraft samme dato.
 Udenrigsministeriet, den 22. april 1971.
 Poul Hartling.
