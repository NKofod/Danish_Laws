Betænkning afgivet af Udvalget for Landdistrikter og Øer den 14. april 2015 Betænkning over Forslag til lov om ændring af lov om kommunal udligning og generelle tilskud til kommuner (Nedsættelse af færgetakster for godstransport til og fra øer) [af økonomi- og indenrigsministeren (Morten Østergaard)]:
1. Ændringsforslag Økonomi- og indenrigsministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 11. marts 2015 og var til 1. behandling den 17. marts 2015. Lovforslaget blev efter 1. behandling henvist til behandling i Udvalget for Landdistrikter og Øer.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og økonomi- og indenrigsministeren sendte den 19. januar 2015 dette udkast til udvalget, jf.
ULØ alm. del  bilag 65. Den 11. marts 2015 sendte økonomi- og indenrigsministeren de indkomne høringssvar og et notat herom til udvalget.
Spørgsmål Udvalget har stillet 3 spørgsmål til økonomi- og indenrigsministeren til skriftlig besvarelse, som denne har besvaret.
Spørgsmålene og svarene er optrykt som bilag til betænkningen.
3. Indstillinger og politiske bemærkninger Udvalget indstiller lovforslaget til vedtagelse med det stillede ændringsforslag.
 Enhedslistens medlemmer af udvalget bemærker, at det med svaret på spørgsmål 3 er klargjort, at Fanø Kommune kan opfylde dokumentationskravet og dermed blive omfattet af tilskudsordningen.
 Alternativet, Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af økonomi- og indenrigsministeren, tiltrådt af udvalget:
 1) I den under nr. 1 foreslåede § 21 a indsættes i stk. 3 efter »stk. 1«: »og 2«.
[Redaktionel ændring] Bemærkninger Til nr. 1 Der ydes tilskud til kommuner til nedsættelse af færgetakster for godstransport til og fra øer i henhold til det foreslåede § 21 a, stk. 1 og 2.
 Der skal således i det foreslåede § 21 a, stk. 3, henvises til både stk. 1 og 2 i lighed med de henvisninger, der er i stk. 4-6.
Annette Lind (S) Bjarne Laustsen (S) Jacob Lund (S) John Dyrby Paulsen (S) Lennart Damsbo-Andersen (S) nfmd.
Simon Kollerup (S) Troels Ravn (S) Andreas Steenberg (RV) Helle Løvgreen Mølvig (RV) Lotte Rod (RV) Karina Lorentzen Dehnhardt (SF) Steen Gade (SF) Eigil Andersen (SF) Lars Dohn (EL) Henning Hyllested (EL) Erling Bonnesen (V) Eva Kjer Hansen (V) Hans Christian Schmidt (V) fmd.
Thomas Danielsen (V) Esben Lunde Larsen (V) Flemming Damgaard Larsen (V) Anni Matthiesen (V) Torsten Schack Pedersen (V) Mette Hjermind Dencker (DF) Karina Adsbøl (DF) Morten Marinus (DF) Bent Bøgsted (DF) Leif Mikkelsen (LA) Per Løkken (KF) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 159 Oversigt over spørgsmål og svar vedrørende L 159 Bilag 2 Udvalgets spørgsmål og økonomi- og erhvervsministerens svar herpå Spørgsmålene og svarene er optrykt efter ønske fra udvalget.
 Spørgsmål nr. 1:
Vil ministeren i fortsættelse af 1. behandling klargøre, hvordan ministeren konkret vil udmønte hjemlen til at gøre udbetaling af tilskud til nedsættelse af færgetakster for godstransport til kommuner med mindre øer betinget af, at kommunalbestyrelsen udarbejder en tilfredsstillende redegørelse for, at kommunens del af det forhøjede tilskud efter § 20 er anvendt i overensstemmelse med formålet? Svar:
 Der vil i bekendtgørelse blive fastsat regler om, at det påhviler kommunalbestyrelsen hvert år at redegøre for, hvorledes kommunens andel af det forhøjede generelle tilskud i henhold til § 20, stk. 1, til kommuner med mindre øer er anvendt i det regnskabsår, som ligger forud for det år, hvor tilskuddet til nedsættelse af færgetakster for godstransport til og fra øer udmeldes.
 Redegørelsen skal indsendes til Økonomi- og Indenrigsministeriet inden udgangen af marts måned.
 Tildeling af tilskud til nedsættelse af færgetakster for godstransport til og fra øer vil være betinget af, at kommunalbestyrelsens redegørelse på tilfredsstillende vis godtgør, at kommunens andel af det forhøjede generelle tilskud i henhold til § 20, stk. 1, er anvendt til finansiering af initiativer på færgeområdet.
 Der vil blive foretaget en modregning i tilskuddet til nedsættelse af færgetakster for godstransport til og fra øer i det omfang, at kommunalbestyrelsen ikke på tilfredsstillende vis kan godtgøre, at kommunens andel af det forhøjede generelle tilskud i henhold til § 20, stk. 1, er anvendt til finansiering af initiativer på færgeområdet.
 Det må bero på en konkret vurdering af den enkelte redegørelse, om der er tale om en tilfredsstillende redegørelse.
 Redegørelsen om anvendelse af det forhøjede generelle tilskud i henhold til § 20, stk. 1, skal første gang udarbejdes for regnskabsåret 2016.
 Spørgsmål nr. 2:
Hvordan vil ministeren i fortsættelse af spørgsmål 1 sikre sig, at det forhøjede tilskud efter § 20 også på sigt bliver anvendt i overensstemmelse med formålet? Svar:
 Som oplyst i besvarelsen af spørgsmål nr. 1 vil der i bekendtgørelse blive fastsat regler om, at det påhviler kommunalbestyrelsen hvert år at redegøre for, hvorledes kommunens andel af det forhøjede generelle tilskud i henhold til § 20, stk. 1, til kommuner med mindre øer er anvendt i det regnskabsår, som ligger forud for det år, hvor tilskuddet til nedsættelse af færgetakster for godstransport til og fra øer udmeldes.
 Det forventes, at kommunerne fremadrettet vil anvende det forhøjede tilskud i overensstemmelse med formålet med forhøjelsen, således at de kan få del i tilskuddet til nedsættelse af færgetakster for godstransport til og fra øer.
 Kravet om en årlig redegørelse behøver derfor måske ikke at bestå for tid og evighed, når der er indarbejdet en praksis for, at det forhøjede tilskud anvendes efter formålet.
 Det er ikke udtryk for, at regeringen ikke agter at følge op på, om det forhøjede tilskud bliver anvendt rigtigt, men at regeringen ønsker en enkel og let administrerbar ordning uden unødig kontrol og bureaukrati.
 Spørgsmål nr. 3:
Vil ministeren kommentere høringssvaret fra Fanø Kommune, som »imødeser særlige vanskeligheder med at honorere lovforslagets krav om, at kommunalbestyrelsen skal udarbejde en redegørelse om, hvorledes tilskuddet er anvendt.«? Fanø Kommune bemærker i sit høringssvar, at man »har gentagne gange forsøgt at få adgang til regnskabsmateriale fra udbyderen, rederiet Færgen, for at få indsigt i netop prisfastsættelsen.
Færgen har ikke ønsket at imødekomme dette,«.
a.
Når det tages i betragtning, at staten, via Transportministeriet, er medejer af rederiet Færgen, vil ministeren da, evt. i samarbejde med transportministeren, tage initiativ til at få rederiet Færgen til at oplyse sine regnskabstal for Fanøoverfarten over for Fanø Kommune, så kommunen kan opfylde lovforslagets krav om udarbejdelse af en redegørelse for, hvorledes tilskuddet er anvendt? b.
Hvis en kommune (i.e. : Fanø Kommune) ikke kan leve op til lovforslagets krav om udarbejdelse af en retvisende redegørelse for, hvorledes tilskuddet til nedsættelse af godstaksterne på færgeoverfarten er anvendt, hvilke sanktioner forestiller ministeren sig da taget i anvendelse for at sikre, at lovens krav overholdes? Svar:
 Jeg har indhentet følgende bidrag fra Transportministeriet til spørgsmålsbesvarelsen.
»Lovforslag L 159 om ændring af lov om kommunal udligning og generelle tilskud til kommuner (Nedsættelse af færgetakster for godstransport til og fra øer) vil give Fanø Kommune mulighed for, i lighed med en række andre kommuner, at få tilskud fra Økonomi- og Indenrigsministeriet til reduktion af godstaksterne med 80 pct.
Det er en betingelse for dette tilskud, at kommunen over for Økonomi- og Indenrigsministeriet redegør for anvendelsen af tilskuddet, med henblik på at sikre, at priserne er reduceret med 80 pct. og at der ikke sker overkompensation.
 Opfyldelsen af dokumentationskravet mener jeg ikke vil kræve, at Fanø Kommune får indsigt i Danske Færgers prisfastsættelse for både passagerer, biler og gods, samt regnskabsmateriale, hvilket Fanø Kommune gennem længere tid har ønsket.
 En mulig fremgangsmåde kan efter min opfattelse være, at Fanø Kommune forhandler med Danske Færger om nedsættelse af godstaksterne med 80 pct.
Danske Færger må i den forbindelse dokumentere, hvor stort et indtægtstab rederiet vil få ved at reducere taksterne for gods med 80 pct.
Desuden vil selve takstnedsættelsen kunne dokumenteres ved Danske Færgers takstblade før og efter reduktionen af godspriserne.
På denne måde vil Fanø Kommune over for Økonomi- og Indenrigsministeriet kunne dokumentere, at tilskuddet kun er anvendt til godsprisreduktion, og at der ikke er sket overkompensation af Danske Færger.« Jeg kan henholde mig til Transportministeriets bidrag, idet jeg gerne vil præcisere, at der er tale om tilskud til at nedsætte færgetakster for godstransport med op til 80 pct.
Supplerende kan jeg oplyse, at reglerne for ordningens nærmere udformning, herunder krav til, hvilke oplysninger opfølgningsredegørelsen skal indeholde, vil blive fastsat i bekendtgørelsesform.
Et udkast til bekendtgørelse om nedsættelse af færgetakster for godstransport til og fra øer er i øjeblikket i almindelig høring med frist for bemærkninger den 23. april 2015.
Der indgår ikke særskilte sanktionsbeføjelser i forhold til at kræve oplysninger om tilskuddets anvendelse udleveret fra kommunen eller færgeoperatører.
Sanktionsmuligheden ligger i, at det er en forudsætning for udbetaling af tilskud, at kommunalbestyrelsen udarbejder en tilfredsstillende redegørelse for anvendelsen af tilskuddet i det regnskabsår, der ligger forud for det år, hvor tilskuddet udmeldes.
