Straffelovsovertrædelser begået i udlandet, nævnets j.nr. 08-520-11227 N.j.nr. 08-520-11227 En DSB-kontrollør var under sit arbejde blevet antastet af en passager, da han ville inddrage passagerens falske pendlerkort.
Han søgte godtgørelse for svie og smerte samt erstatning for tabt arbejdsfortjeneste.
Hændelsen skete i et DSB-tog ved en svensk station.
Kontrolløren havde dansk statsborgerskab, men var bosiddende i Sverige.
Nævnet afslog at tilkende erstatning, idet hændelsen var sket i Sverige.
Nævnet fandt ikke grundlag for at dispensere efter offererstatningsloven § 1, stk. 3, 1. pkt., da skaden ikke var sket i et lukket dansk miljø. Da togføreren havde bopæl i Sverige, kunne nævnet heller ikke behandle ansøgningen efter offererstatningslovens § 1, stk. 3, 2. pkt.
Nævnet henledte ansøgers opmærksomhed på muligheden for at søge erstatning hos Brottsoffermyndigheten i Sverige.
Nævnet bemærkede i øvrigt, at ansøgeren ikke var blevet påført personskade, idet det fremgik af skadesjournalen, at kontrolløren var blevet skubbet, men ikke havde lidt fysisk skade og alene var lettere chokeret efter hændelsen.
Endvidere fremgik det af arbejdsgiverens forklaring omkring hændelsesforløbet, at passageren havde slået ud efter kontrolløren, men at han nåede at skubbe passageren væk, så han ikke blev ramt af slaget.
