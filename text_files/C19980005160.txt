Direktoratet for Arbejdsløshedsforsikringen har i bekendtgørelse nr. 200  

 af 30. marts 1998 ændret bekendtgørelsen om rådighed og selvforskyldt  

 ledighed.
Til brug herfor har direktoratet udarbejdet denne vejledning.  

 Vejledningen træder i stedet for afsnittet »Særligt om ferie« til §  

 5 i direktoratets vejledning nr. 185 af 25. november 1996 om rådighed og  

 selvforskyldt ledighed samt rettelsen til § 31, stk. 3, § 33, stk. 2 og 3, og  

 § 33, stk. 4, i direktoratets vejledning af 18. december 1997 og supplerer  

 vejledningen til § 4 i direktoratets vejledning nr. 185 af 25. november 1996  

 om rådighed og selvforskyldt ledighed.
Til § 4 § 4  fastslår kravet om tilmelding til  

 Arbejdsformidlingen, som det fremgår af § 57, stk. 4, i lov om  

 arbejdsløshedsforsikring m.v. § 4 fastsætter videre, hvornår den manglende  

 tilmelding ikke skal have konsekvenser for medlemmets dagpengeret.
 Det er den reelle tilmelding, som den fremgår af Arbejdsformidlingens  

 register, der er afgørende for udstrækningen af den periode, hvori medlemmet  

 ikke har opfyldt betingelsen i § 4, stk. 1. Arbejdsløshedskassen skal derfor  

 indhente en udskrift fra Arbejdsformidlingens register, før den træffer  

 afgørelse eller indsender en ansøgning om dispensation.
Tilmeldingen til Arbejdsformidlingen som arbejdssøgende siger ikke i sig  

 selv noget om medlemmets dagpengeret, men tilmeldingen er en af flere  

 betingelser for udbetaling af dagpenge.
Arbejdsløshedskassen skal derfor, før  

 den træffer afgørelse efter § 4, stk. 2, eller indsender en ansøgning om  

 dispensation i henhold til § 4, stk. 3 og 4, sikre sig, at medlemmet opfylder  

 de øvrige betingelser for at modtage ydelser fra arbejdsløshedskassen.
 Arbejdsløshedskassen skal indhente Arbejdsmarkedsstyrelsens udtalelse til  

 sagen forud for indsendelse af en ansøgning om dispensation efter § 4, stk.  

 3, 1. pkt.
 Hvis et medlem ved en fejl er blevet afmeldt Arbejdsformidlingen, uanset  

 medlemmet har ønsket at stå personligt tilmeldt for at beskytte sin  

 dagpengesats, skal spørgsmålet herom ikke afgøres efter reglerne i denne  

 bekendtgørelse.
Til § 5 Særligt om ferie Ifølge § 18, stk. 2, i Arbejdsmarkedsstyrelsens bekendtgørelse om en aktiv  

 arbejdsmarkedsindsats, har et ledigt medlem pligt til at give  

 Arbejdsformidlingen besked om afholdelse af ferie senest 14 dage før feriens  

 begyndelse.
Har medlemmet undladt at give Arbejdsformidlingen rettidig besked  

 om afholdelse af ferie, kan Arbejdsformidlingen formidle arbejde, afgive  

 tilbud eller indkalde til aktiviteter, der rækker ind over ferien.
Dette  

 gælder både ferie med feriedagpenge og ferie for egen regning.
Overskrider medlemmet 14-dages-fristen vil Arbejdsformidlingen kunne  

 formidle medlemmet arbejde, afgive tilbud eller indkalde til aktiviteter, der  

 griber ind i ferieperioden.
Et medlem, der ikke har givet rettidig besked om  

 afholdelse af ferie, og som forud for feriens påbegyndelse afslår et arbejde  

 eller et tilbud med den begrundelse, at medlemmet skal holde ferie, er  

 omfattet af karantænereglerne m.v.
Hvis medlemmet bliver ledig mindre end 14 dage før afholdelse af en  

 planlagt ferie, skal medlemmet dog ikke kunne overtage formidlet arbejde  

 m.v., der rækker ind over feriens start, hvis medlemmet har givet  

 Arbejdsformidlingen besked om ferien umiddelbart efter ledighedens indtræden,  

 medmindre ferien respekteres af arbejdsgiveren.
Det samme gælder for et  

 medlem, der har overholdt 14-dages-fristen, og som bliver syg inden ferien,  

 og som senest ved sygdommens ophør giver Arbejdsformidlingen meddelelse om et  

 nyt tidspunkt for feriens afholdelse, der ligger inden for 14 dage.
Hvis medlemmet er formidlet arbejdet, har fået tilbudet eller har modtaget  

 indkaldelsen til aktiviteten, inden medlemmet har givet Arbejdsformidlingen  

 besked om ferien, skal medlemmet kunne overtage arbejdet eller deltage i  

 tilbudet eller aktiviteten, uanset om 14-dages-fristen er overholdt.
Det vil  

 sige, at hvis medlemmet ikke har oplyst Arbejdsformidlingen om ferien senest  

 14 dage før ferien, så kan medlemmet formidles arbejde m.v., der rækker ind  

 over ferien, indtil medlemmet har oplyst Arbejdsformidlingen om ferien.
Hvis medlemmet ikke har oplyst om ferien før dens afholdelse, vil  

 Arbejdsformidlingen kunne formidle medlemmet arbejde, afgive tilbud eller  

 indkalde til aktiviteter i ferieperioden, indtil medlemmet oplyser  

 Arbejdsformidlingen om ferien.
Dette gælder også for arbejde, tilbud og  

 aktiviteter, der griber ind i ferieperioden.
Et medlem, der ikke har givet besked om afholdelse af ferie, og som under  

 ferien afslår et formidlet arbejde eller et tilbud med den begrundelse, at  

 medlemmet holdt ferie, er omfattet af karantænereglerne m.v.
Ved afholdelse  

 af ferie, som ikke er anmeldt til Arbejdsformidlingen, har medlemmet således  

 pligt til dagligt at vende hjem til bopælen eller til på anden måde gøre sig  

 bekendt med sin post i så god tid, at medlemmet kan overtage formidlet  

 arbejde eller møde til aktiviteter med dags varsel.
Der henvises til  

 vejledningen til § 3. Tilsvarende gælder ved afgivelse af tilbud m.v.
Ønsker et medlem at afholde ferie i umiddelbar forlængelse af en periode,  

 hvor medlemmet ikke har været eller ikke skulle have været tilmeldt  

 Arbejdsformidlingen, for eksempel efter en periode med beskæftigelse, barsel  

 eller længerevarende sygdom, skal medlemmet ikke kunne overtage arbejde m.v.,  

 der rækker ind over ferien, selv om 14-dages-fristen ikke er overholdt.
Dette  

 gælder dog ikke, hvis medlemmet er blevet formidlet arbejdet, har fået  

 tilbudet m.v. forud for den periode, hvor medlemmet ikke har været eller ikke  

 skulle have været tilmeldt Arbejdsformidlingen.
Et medlem, der formidles arbejde, får et tilbud eller indkaldes til en  

 aktivitet under afholdelse af ferie, har også pligt til at overtage arbejdet,  

 påbegynde tilbudet eller møde til aktiviteten, hvis dette skal ske efter  

 feriens afslutning.
Dette gælder, uanset om medlemmet har givet  

 Arbejdsformidlingen meddelelse om ferien.
Medlemmet har således pligt til at  

 vende hjem til bopælen eller til på anden måde gøre sig bekendt med sin post  

 i så god tid før feriens afslutning, at medlemmet kan overtage formidlet  

 arbejde eller møde til aktiviteter ved arbejdstids begyndelse den første  

 hverdag efter ferien.
Der henvises til vejledningen til § 3. Tilsvarende  

 gælder ved afgivelse af tilbud m.v.
Til § 31, stk. 2 Der er tvivl om medlemmets rådighed, hvis medlemmet 3 gange melder sig syg  

 i forbindelse med, at Arbejdsformidlingen eller arbejdsløshedskassen  

 indkalder medlemmet til fx formidlingssamtaler, informationsmøder, tilbud om  

 aktivering o.lign, således at medlemmets sygdom og dagene for fx en  

 aktivitets afholdelse har været sammenfaldende.
Arbejdsløshedskassen skal  

 derfor vurdere medlemmets rådighed, når medlemmet melder sig rask efter den  

 3. sygemelding.
Dette gælder også, hvis medlemmets sygdom kun har en dags  

 varighed.
 Sygemeldingerne medfører ikke i sig selv, at medlemmet ikke står til  

 rådighed for arbejdsmarkedet, men årsagen til sygemeldingen kan gøre det.  

 Vurderer arbejdsløshedskassen, at medlemmets sygemeldinger skyldes, at  

 medlemmet forsøger at bevare dagpengeretten uden at blive aktiveret, står  

 medlemmet ikke til rådighed for arbejdsmarkedet.
Hvis arbejdsløshedskassen efter en konkret vurdering har fundet, at  

 medlemmet stod til rådighed for arbejdsmarkedet, efter medlemmet er blevet  

 rådighedsvurderet efter § 31, stk. 2, skal arbejdsløshedskassen vurdere  

 medlemmets rådighed efter hver sygemelding, der i tid falder sammen med en  

 aktivitet m.v. i arbejdsløshedskassen eller på Arbejdsformidlingen.
Når  

 medlemmet indplaceres i en ny dagpengeperiode, skal arbejdsløshedskassen  

 vurdere medlemmets rådighed, jf. § 31, stk. 2, når medlemmet 3. gang har  

 meldt sig syg i forbindelse med, at medlemmet formidles arbejde m.v.  

 Arbejdsløshedskassen skal herefter foretage denne vurdering efter hver  

 sygemelding, der falder sammen med aktiviteter m.v. i arbejdsløshedskassen  

 eller på Arbejdsformidlingen, indtil medlemmet igen har opfyldt  

 beskæftigelseskravet.
 Arbejdsløshedskassen skal fortsat foretage en vurdering af medlemmets  

 rådighed, hvis medlemmet har haft en længere periode med sygdom, jf. nr. 4 i  

 vejledningen til § 31, stk. 3.
Til § 35 a Det fremgår af § 34 a i lov om en aktiv arbejdsmarkedspolitik, at ledige  

 dagpengemodtagere, der afmeldes på grund af sygdom i dagpengeperioden, jf. §  

 55, stk. 1, i lov om arbejdsløshedsforsikring m.v., og som først raskmeldes  

 på et tidspunkt, hvor dagpengeperioden ville være opbrugt, hvis der ses bort  

 fra sygeperioden, ved raskmelding har ret og pligt til at modtage tilbud om  

 aktivering.
Retten og pligten gælder for den resterende del af  

 dagpengeperioden.
Der skal udarbejdes eller revideres en individuel  

 handlingsplan, inden der afgives et tilbud.
Det fremgår af § 55 a, stk. 3, i lov om arbejdsløshedsforsikring m.v., at  

 et medlem, der afslår et tilbud efter kapitel 12 a i lov om en aktiv  

 arbejdsmarkedspolitik, mister retten til dagpenge.
Medlemmet kan igen få  

 dagpenge, når medlemmet dokumenterer at have haft beskæftigelse i det omfang,  

 der er nævnt i § 53, stk. 2, i lov om arbejdsløshedsforsikring m.v.
Til § 35 b Der henvises til vejledningen til § 38.
Til § 35 c Der henvises til vejledningen til § 39.
 Ændringerne i Til § 31, stk. 3, Til 33, stk. 3, og Til § 33,  

 stk. 4  , i direktoratets vejledning af 23. december 1997 til  

 direktoratets bekendtgørelse nr. 1138 af 23. december 1997 om ændring af  

 bekendtgørelse om rådighed og selvforskyldt ledighed ophæves.
