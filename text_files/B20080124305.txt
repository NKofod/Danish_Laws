Bekendtgørelse om forbud mod markedsføring af kinesiske fødevarer indeholdende mælkebestanddele, soja og ammoniumbicarbonat I medfør af § 5, stk. 1 og 2 og § 60, stk. 3 og stk. 4, i lov nr. 526 af 24. juni 2005 om fødevarer fastsættes:
 § 1. Det er forbudt at markedsføre kinesiske fødevarer indeholdende mælkebestanddele med mindre fødevarevirksomhedslederen kan dokumentere, at indholdet af melamin ikke overstiger 2,5 mg pr. kg. i fødevaren.
 Stk. 2. Forbudet gælder for fødevarer markedsført før den 27. september 2008.
 § 2. Det er forbudt at markedsføre kinesiske fødevarer indeholdende soja eller sojaprodukter med mindre fødevarevirksomhedslederen kan dokumentere, at indholdet af melamin ikke overstiger 2,5 mg pr. kg. i fødevaren.
 Stk. 2. Forbudet gælder for fødevarer markedsført før den 9. december 2008.
 § 3. Det er forbudt at markedsføre kineksiske fødevarer indeholdende ammoniumbicarbonat med mindre fødevarevirksomhedslederen kan dokumentere, at indholdet af melamin ikke overstiger 2,5 mg pr. kg. i fødevaren.
 Stk. 2. Forbudet gælder for fødevarer markedsført før den 9. december 2008.
 § 4. Med bøde straffes den, der overtræder §§ 1- 4.
Stk. 2. Straffen kan stige med fængsel i indtil 2 år, hvis den ved handlingen eller undladelsen skete overtrædelse er begået med forsæt eller grov uagtsomhed, og der ved overtrædelsen er 1) forvoldt skade på sundheden eller fremkaldt fare herfor, 2) opnået eller tilsigtet opnået en økonomisk fordel for den pågældende selv eller andre.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 5. Bekendtgørelsen træder i kraft den 18. december 2008.
 Stk. 2. Samtidigt ophæves bekendtgørelse nr. 985 af 3. oktober 2008 om forbud mod markedsføring af kinesiske fødevarer indeholdende mælkebestanddele.
