 Efter at et livsforsikringsselskab var opdelt i to selskaber  

 (»fission«), skulle beregning af bonus ske særskilt for hvert  

 selskab.
(Kirsten West Andersen, Merete Cordes, Holger Dock, Peter Erling  

 Nielsen og Ebbe Christensen) K, Livsforsikringsaktieselskab, har i skrivelse af 20. december 1991  

 klaget over, at Finanstilsynet ved skrivelse af 25. november 1991 (j.nr.
L  

 2975 a-13) pålagde selskabet at ændre selskabets depotrenter.
 Sagens baggrund:
Efter lov om forsikringsvirksomhed (nu lovbekendtgørelse nr. 511 af 16.  

 juni 1992) § 9 og § 10, stk. 2, jf. §§ 30 og 33, skal et  

 livsforsikringsselskabs almindelige forsikringsbetingelser og tekniske  

 grundlag såvel som ændringer heri godkendes af Finanstilsynet.
Godkendelsen  

 omfatter efter lovens § 30, stk. 1, nr. 8) bl.a. »angivelse af regler  

 for beregning og fordeling af overskud til forsikringstagerne og andre  

 berettigede efter forsikringsaftalerne« - også kaldet bonus.
Ved  

 godkendelsen skal Finanstilsynet efter § 31 påse, at reglerne yder den  

 enkelte forsikringstager og andre berettigede efter forsikringsaftalerne  

 betryggende sikkerhed.
Bonus i et livsforsikringsselskab fremkommer, fordi de forudsætninger med  

 hensyn til fremtidig rente, omkostninger og sandsynlighed for død og  

 invaliditet, der ligger til grund for beregningen af de enkelte forsikringer,  

 og som fremgår af et af Finanstilsynet godkendt beregningsgrundlag, er ansat  

 så forsigtigt, at der under normale omstændigheder vil opstå et overskud.
En  

 del af dette overskud fordeles til forsikringstagerne (og eventuelt andre  

 berettigede) i form af en bonusrente (depotrente, kontorente), der årligt  

 tilskrives de hensættelser (reserver), der er foretaget til opfyldelse af de  

 enkelte forsikringer (forsikringstagers »konto« i selskabet).  

 Størrelsen af bonusrenten fastsættes normalt for et år ad gangen, idet  

 selskaberne forudanmelder årets satser til Finanstilsynet og ansøger om  

 endelig godkendelse efter regnskabsårets udløb.
Som følge af  

 realrenteafgiftslovens regler anvender selskaberne to forskellige  

 bonusrentesatser, en højere for de dele af forsikringernes reserver, der  

 efter loven er friholdt for realrenteafgift, og en lavere for de  

 afgiftspligtige reserver.
I en vejledning af 27. oktober 1989 har Finanstilsynet givet nærmere  

 regler om livsforsikringsselskabernes fastsættelse af bonusrenter.
I  

 vejledningen hedder det bl.a.: »...
 2. Reglerne i § 8, stk. 1, nr. 1 i lov om en realrenteafgift af visse  

 pensionskapitaler m.v. indebærer som bekendt, at selskabet anvender to  

 forskellige bonusrenter: en, der benyttes for de dele af  

 livsforsikringshensættelserne, der er omfattet af den nævnte bestemmelse  

 (friholdte reserver), og en, der benyttes for de øvrige dele (afgiftspligtige  

 reserver).
 3. Under henvisning til § 33 i lov om forsikringsvirksomhed fastlægger  

 Finanstilsynet herved følgende retningslinier for forskellen mellem de  

 helårlige bonusrenter, der ligger til grund for forrentning af henholdsvis  

 friholdte og afgiftspligtige reserver:
 4. Den nævnte forskel må højst være forholdet mellem den betalte  

 realrenteafgift og den afgiftspligtige reserve.
 Forskellen skal mindst udgøre forholdet imellem den nedsættelse af  

 realrenteafgiften, der følger af realrenteafgiftslovens § 8, stk. 1, nr. 1,  

 og den friholdte reserve....
 Afgiftsbeløbet og afgiftsnedsættelsen beregnes herved for et regnskabsår  

 ad gangen, og reserverne beregnes som middeltallet mellem beløbene ved årets  

 begyndelse og udgang. ...
 5. Selskabet skal over for Finanstilsynet dokumentere, at forskellen  

 mellem bonusrenterne ligger mellem de anførte grænser....
6. Hvis de enkelte selskab på grund af ganske særlige forhold ønsker i et  

 år at anvende bonusrenter, der ikke falder indenfor ovenstående grænser, skal  

 selskabet indsende en nøje begrundelse herfor. ...« Til vejledningen hører et teknisk bilag, hvori opstilles formler for  

 beregning af henholdsvis den maksimale og den minimale forskel mellem  

 bonusrenterne.
Som en af faktorerne i de opstillede formler indgår (som  

 værdien »P«): »Selskabets samlede passiver ultimo året (inkl.  

 ufordelte reserver)».
 Om klageren, selskabet K, er det oplyst, at A i juni 1990 blev omdannet  

 til et aktieselskab under navnet B A/S (i sagen benævnt ...). Efter  

 omdannelsen blev en del af selskabets forsikringsbestand med virkning fra den  

 1. januar 1990 overført til et nystiftet datterselskab, C A/S (...). De to  

 selskaber ændrede i juni 1991 navn, således at B A/S (...) blev til K,  

 Livsforsikringsaktieselskab, og C A/S (...) blev til D,  

 Livsforsikringsaktieselskab.
 Ved en sådan opdeling af et livsforsikringsselskab i to selskaber  

 (»fission«) kan der som følge af reglerne i realrenteafgiftsloven  

 opnås en betydelig besparelse af realrenteafgift. Årsagen hertil beskrives  

 således i et notat til brug for sagen udarbejdet af Finanstilsynet (bilag 2  

 til tilsynets skrivelse af 20. marts 1992):
»Grunden til, at der kan opnås en realrenteafgiftsbesparelse ved  

 fission af et livsforsikringsselskab, findes i samspillet mellem de to sæt  

 friholdelsesregler, der findes i realrenteafgiftsloven, dels § 3, stk. 3 (jf.  

 §§ 3 a og 3 b), hvorefter afkastet af visse typer af aktiver ikke medregnes i  

 afgiftsgrundlaget, dels § 8, stk. 1-3 og 6, hvorefter afgiftsgrundlaget  

 reduceres med den andel af selskabets samlede passiver, som visse typer af  

 reserver udgør.
De i § 3, stk. 3 m.v. nævnte aktiver er især  

 indeksobligationer, aktier og visse faste ejendomme og benævnes i det  

 følgende afgiftsfri aktiver.
De i § 8 nævnte reserver er dels reserver for  

 livrenter uden ret til bonus og visse pensionsforsikringer for tjenestemænd,  

 dels en del af reserven for øvrige forsikringer tegnet før 1983: disse  

 reserver benævnes i det følgende afgiftsfri reserver.
Forsikringerne kan  

 således deles i tre kategorier: fuldt afgiftsfri forsikringer (især livrenter  

 uden ret til bonus), delvist afgiftsfri forsikringer (øvrige forsikringer  

 tegnet før 1983) og fuldt afgiftspligtige forsikringer (næsten alle  

 forsikringer tegnet efter 1982).
Afgiftsbesparelsen fremkommer på følgende måde: Inden for et selskab vil  

 alle aktiver bidrage til dækning af alle selskabets forpligtelser: der er  

 ikke aktiver, der er specielt relateret til bestemte reserver.
Hvis et  

 selskab har såvel afgiftspligtige som afgiftsfri reserver, vil derfor en del  

 af de afgiftsfri aktiver dække en del af de afgiftsfri reserver, hvorved  

 friholdelserne ikke opnår fuld effekt.
Ved en fission, ved hvilken de fuldt  

 afgiftspligtige forsikringer udskilles i et særligt selskab, kan det opnås,  

 at de afgiftsfri aktiver alene eller fortrinsvis dækker afgiftspligtige  

 reserver, hvorved den samlede afgift bliver mindre. ...
... den størst mulige besparelse opnås, hvis der til det selskab, der  

 overtager de fuldt afgiftspligtige forsikringer, overføres så mange  

 afgiftsfri aktiver som muligt, altså enten alle det oprindelige selskabs  

 afgiftsfri aktiver eller så mange, som svarer til reserverne for de fuldt  

 friholdte forsikringer....« I det foreliggende tilfælde er opdelingen foretaget således, at klageren,  

 K, (tidligere B), omfatter de friholdte forsikringer, og D (tidligere C)  

 omfatter de afgiftspligtige forsikringer.
Nytegning af forsikringer vil  

 herefter foregå i D.
Fordelingen af aktiver og passiver mellem de to selskaber skete i henhold  

 til en af Finanstilsynet godkendt delingsplan.
Denne omfattede såvel den  

 bogførte formue som ikke-bogførte merværdier og beregnede merværdier.
Blandt  

 de beregnede merværdier er medtaget beregnet realrenteafgiftsbesparelse ved  

 deling i to selskaber i årene 1990-1999 med ... kr.
 Sagens omstændigheder:
I skrivelse af 18. december 1990 anmeldte klageren følgende  

 bonusrentesatser (depotrente) for året 1991 til Finanstilsynet: 7,8 % for  

 afgiftsbelagte midler og 11,6 % for afgiftsfrie midler.
Forskellen var  

 således 3,8 %. I skrivelsen anføres, at det er besluttet at anvende den  

 mindst mulige forskel mellem den afgiftsfrie og den afgiftspligtige  

 depotrente, og at beregningen af denne minimumsforskel »tager hensyn  

 til, at opdelingen i 2 selskaber medfører en gevinst, der skal komme samtlige  

 bonusberettigede forsikringer til gode.« Af bilagene til anmeldelsen fremgår, at passiverne for B pr. 31. december  

 1991 forventedes at være ... kr. og de samlede passiver for B og C pr. samme  

 dato ... kr.
Sidstnævnte beløb - summen af begge selskabers passiver -  

 anvendes i formlen til beregning af den minimale renteforskel som værdien  

 »P«.
Den minimale renteforskel bliver herved 3,8 %. Det er  

 udtrykkeligt angivet (i bilag 3 til anmeldelsen), at det er »samlede  

 passiver (B + C)», der er anvendt.
 Finanstilsynet svarede den 15. januar 1991, at man ingen bemærkninger  

 havde til de anmeldte depotrenter.
 Ved skrivelse af 8. november 1991 meddelte Finanstilsynet imidlertid  

 selskabet, at tilsynet efterfølgende var blevet opmærksom på, at de anmeldte  

 depotrenter ikke ses at opfylde kravene i vejledningen, idet selskabet ved  

 beregningen af minimumsforskellen mellem afgiftsfri og afgiftspligtig rente  

 havde anvendt de samlede passiver for begge selskaber, og tilsynet bad i den  

 anledning selskabet om en udtalelse.
 Klager svarede den 19. november 1991 og anførte bl.a., at der i  

 vejledningen af 27. oktober 1989 ikke er taget højde for den  

 afgiftsbesparelse, der fremkommer som følge af en fission som den  

 foreliggende, og at en sådan afgiftsbesparelse, der er skabt udelukkende ved  

 hjælp af ikke-friholdte reserver, skal komme samtlige reserver til gode.  

 Dette kan opnås ved - som sket - at anvende vejledningens formel for  

 minimumsrenteforskellen med den korrektion, at det enkelte selskabs samlede  

 passiver erstattes af koncernens samlede passiver.
Ved den påklagede skrivelse af 25. november 1991 pålagde Finanstilsynet  

 under henvisning til lov om forsikringsvirksomhed § 31 selskabet »med  

 øjeblikkelig virkning at ændre depotrenterne, således at Finanstilsynets  

 vejledning opfyldes samt i givet fald at rette op på tildelingen af  

 rentebonus for den del af 1991, som er forløbet, senest ved tildeling af  

 rentebonus for 1992.« Som begrundelse angives, at det er tilsynets  

 opfattelse, at fastsættelse af depotrenter i et selskab »ikke år for år  

 kan være bestemt af forhold, som afhænger af et andet selskabs  

 passiver.« Klager meddelte som svar herpå den 19. december 1991, at man havde  

 besluttet at forhøje den afgiftsfrie depotrente og holde den afgiftspligtige  

 depotrente uændret samt - da ændringen ikke kunne nå at få virkning i 1991 -  

 at lade effekten for dette år indarbejde som en forhøjelse af den afgiftsfrie  

 depotrente for 1992. Renteforskellen for 1991 bliver herefter 4,3 %. Samtidig  

 meddelte selskabet, at man vil påklage afgørelsen til Erhvervsankenævnet.
 Klageren har foruden klageskrivelsen af 20. december 1991 afgivet en  

 supplerende klageskrivelse af 19. februar 1992 med en nærmere begrundelse for  

 klagen og yderligere indlæg af 23. april og 1. juli 1992.
 Finanstilsynet har afgivet en redegørelse for sagen af 20. marts 1992 og  

 et supplerende indlæg af 27. maj 1992.
 Parternes argumentation over for Erhvervsankenævnet.
 Klagers principale påstand.
 Over for Erhvervsankenævnet har klager principalt påstået de af selskabet  

 anvendte principper for opgørelse af forskellen mellem afgiftsfri og  

 afgiftspligtig rente godkendt.
 Til støtte for denne påstand har klager i skrivelsen af 19. februar 1992  

 bl.a. anført:
»Efter pkt. 4 i Finanstilsynets vejledning af 27. oktober 1989 skal  

 forskellen mellem beskattet og friholdt bonusrente mindst udgøre forholdet  

 mellem afgiftsnedsættelsen ifølge realrenteafgiftslovens § 8, stk. 1, nr. 1  

 og den friholdte reserve.
Meningen med reglen er således at sikre, at  

 afgiftsbesparelse som følge af friholdte reserver som minimum skal komme  

 disse reserver til gode.
Problemet i den foreliggende situation er imidlertid, at der her er tale  

 om en afgiftsbesparelse, der ikke (alene) er fremkommet som følge af de  

 friholdte reserver, men for en væsentlig dels vedkommende som resultat af den  

 fission, hvor en del af forsikringsbestanden blev udskilt til datterselskabet  

 D.
Der opstår nemlig en afgiftsbesparelse direkte som følge af fissionen, og  

 altså udelukkende genereret af ikke-friholdte reserver.
 Denne situation har slet ikke været forudset ved udarbejdelsen af  

 Finanstilsynets vejledning, og derfor tager retningslinierne - eller i hvert  

 fald Tilsynets anvendelse af reglerne - ikke højde for den.
Tilsynets vejledning for beregning af minimumsforskel mellem beskattet og  

 ubeskattet rente fører til ulighed mellem overflyttede og tilbageværende  

 kunder med hensyn til andel i gevinsten ved selskabsopdelingen.
Dette strider  

 mod det såkaldte kontributionsprincip, dvs. den grundregel, at samtlige  

 kunder, der medvirker til at skabe et overskud, skal have en forholdsmæssig  

 andel heri.
Den ulighed, Tilsynets holdning medfører, forekommer så meget desto mere  

 uforståelig, som delingen af forsikringsbestanden i 1990 først fandt sted  

 efter indgående drøftelser med Finanstilsynet, bl.a. netop om hensynet til  

 ligelighedsprincipper.
Sådanne principper spillede således en afgørende rolle  

 ved fordelingen af de ikke-bogførte merværdier mellem de to  

 forsikringsbestande, hvor der også blev taget hensyn til en proportional  

 fordeling af den beregnede fremtidige afgiftsbesparelse på i alt ca. ... kr.  

 over en 10 års periode.
 Tilsynets afgørelse af 25. november 1991 medfører, at forudsætningerne bag  

 den indbyrdes fordeling af ikke-bogførte merværdier mellem de to  

 forsikringsbestande nu ændres.
De regnskabseksempler, der medfulgte selskabets skrivelse af 19. november  

 1991, viser dels, at afgiftsbesparelsen som følge af fissionen begunstiger  

 den ene kundegruppe mere end dobbelt så meget som den anden og dels, at  

 retningslinierne fører til meningsløse og vilkårlige resultater, når  

 Tilsynets opfattelse følges...« Finanstilsynet har fastholdt den trufne afgørelse og i et notat til  

 skrivelsen af 20. marts 1992 bl.a. udtalt:
»Finanstilsynet har som udgangspunkt ingen grund til at betvivle, at  

 selskabet ønsker at tilgodese forsikringstagerne så retfærdigt som muligt og  

 fra et overordnet - men efter Finanstilsynets mening uholdbart - synspunkt,  

 kan man godt følge K's tankegang.
Men kontributionsprincippet gælder  

 naturligt kun hvert enkelt selskab for sig, hvilket tydeligt fremgår af såvel  

 bemærkningerne til ændringerne i 1989 af lov om forsikringsvirksomhed samt  

 selve lovens tekst.
Således er det i bemærkningerne fastslået, at  

 udgangspunktet for bonusfordeling er kontributionsprincippet, hvorefter bonus  

 bør fordeles blandt selskabets forsikringstagere efter de forhold, hvori de  

 har bidraget til overskudsdannelsen.
Ligeledes hedder det i lovens § 30, stk.  

 1, nr. 8, hvortil bemærkningerne om kontributionsprincippet henviser, at  

 »ansøgning om godkendelse af selskabets ... tekniske grundlag (skal) ...  

 være ledsaget af ... angivelse af regler for beregning og fordeling af  

 overskud«, ligesom lovens § 10, stk. 2 og § 33, stk. 4 handler om  

 selskabets tekniske grundlag.
Finansieringen af bonusrenterne beskrives i selskabets skrivelse af 19.  

 november 1991, bilag 2.3. Heraf fremgår, at der er overskud til rentebonus i  

 K (B) på ... kr. og i D (C) på ... kr.
Med de af selskabet anmeldte  

 depotrenter anvendes til rentebonus ... kr. i K og ... kr. i D.
D anvender  

 således x kr. mere end der umiddelbart er til disposition, medens K anvender  

 præcis x kr. mindre.
Koncernens erklærede politik er ifølge den afsluttende  

 bemærkning i samme skrivelse, at »Intet selskab kan leve med, at kunder,  

 der ofte har forsikringer i begge de fissionerede selskaber, får større  

 forskelle i rentebonus af deres beskattede opsparing«.
Kontributionsprincippet kan ikke efter Finanstilsynets opfattelse  

 udstrækkes til således at gælde for forsikringstagere i flere selskaber  

 samtidig.
En logisk følge af K's anvendelse af princippet ville i øvrigt  

 være, at selv hvis det ene selskab skulle blive solgt ud af koncernen, skulle  

 fordelingsnøglen fortsat afstemmes efter forholdene i det frasolgte selskab  

 ud i al fremtid.
Dette finder Finanstilsynet juridisk og teknisk uholdbart.  

 Fordelingsprincipper, der skal opretholdes efter en fission, kan ikke  

 permanent baseres på forhold, der juridisk opløses ved fission.' De af Finanstilsynet omtalte lovændringer skete ved lov nr. 325 af 24. maj  

 1989. Bemærkningerne hertil findes i Folketingstidende 1988-89, 1. samling,  

 Tillæg A, spalte 3327 ff., navnlig spalte 3360.
 Vedrørende forholdene omkring den af tilsynet godkendte fission anføres:
»Ved delingen blev såvel den bogførte formue som merværdierne delt  

 forholdsmæssigt mellem selskaberne.
Forholdet blev bestemt som forholdet  

 mellem de livsforsikringshensættelser i de to selskaber, der ville være efter  

 fissionen.
I beregningen af merværdierne blev netop indregnet den fremtidige  

 realrenteafgiftsbesparelse 1990-1999, som var hele formålet med delingen, og  

 der blev fratrukket beregnet latent realrenteafgift vedrørende ikke bogførte  

 merværdier på realrenteafgiftspligtige obligationer....
 Spørgsmålet om formuefordelingen mellem de to dele af det oprindelige  

 selskabs forsikringsbestand blev således løst i forbindelse med fissionen,  

 hvorefter de to nu juridisk uafhængige enheders fremtidige udvikling skulle  

 foregå helt uafhængigt af hinanden.
 De eventuelle særlige forhold, der skulle tages højde for, ordnedes ved  

 fissionen og kan ikke føre til efterfølgende korrektioner på tværs af  

 selskaberne.
Det blev i forbindelse med fissionen over for Finanstilsynet ikke nævnt,  

 hverken skriftligt eller mundtligt, at man agtede ud i al fremtid at regulere  

 forholdene i det ene selskab, som funktion af udviklingen i det andet  

 selskab.
Havde dette været fremme under drøftelserne med Finanstilsynet,  

 ville svaret have været, at alle forholdene skulle ordnes ved delingen.
Dette  

 er i øvrigt også, hvad Finanstilsynet har meddelt andre selskaber i samme  

 situation, når spørgsmålet er blevet drøftet.« Konkluderende udtaler tilsynet, at konsekvensen af at følge klagers  

 påstand i realiteten ville være, »at et selskab udelukkende for at spare  

 realrenteafgift kan foretage en fission med alt, hvad deraf følger af  

 juridisk og teknisk art, hvorefter de to nye selskaber kan tildele bonus, som  

 om der ikke var fissioneret, men med en opnået  

 realrenteafgiftsbesparelse.« Klager har heroverfor i skrivelse af 23. april 1992 gjort gældende, at  

 hverken lovteksten eller bemærkningerne tilsiger så snæver en forståelse af  

 ordet »selskab«, som Finanstilsynet lægger deri.
Den omtalte  

 lovændring blev gennemført på et tidspunkt, hvor man ikke kendte til  

 eksempler på de selskabsfissioner, der her er tale om.
Anvisningen om  

 fordeling af bonus blandt selskabets forsikringstagere efter de forhold,  

 hvori de har bidraget til overskudsdannelsen, indicerer, at der også kan være  

 bonus, som hidrører fra overskud, hvortil selskabets forsikringstagere ikke  

 har bidraget.
Herefter hedder det i skrivelsen:
 »Efter K's opfattelse tager hverken kontributionsprincippet eller  

 lovteksten med bemærkninger specifikt stilling til sådanne tilfælde, idet man  

 alene har haft den situation i tankerne, hvor overskuddet er tilvejebragt af  

 selskabets egne forsikringstagere.
K er derfor - i modsætning til Finanstilsynet - af den opfattelse, at det  

 eneste holdbare overordnede synspunkt er, at kontributionsprincippet netop  

 skal sikre, at forsikringstagerne tilgodeses så retfærdigt som muligt i  

 situationer, som på grund af udviklingen i markedsvilkårene ikke er forudset  

 i specifikke lovbestemmelser.
Derfor tilstræbte selskabet en løsning, der  

 sigtede på indenfor de givne - ufuldstændige - lovrammer at yde  

 forsikringstagerne bedst mulig retfærdighed - hvilket også findes bedst  

 stemmende med lovens generelle krav om, at forsikringsvirksomhed skal drives  

 i overensstemmelse med redelig forretningsskik og god  

 forsikringspraksis.« Klagers subsidiære påstand.
 Subsidiært har klager påstået selskabets redegørelse af 19. november 1991  

 hjemvist til fornyet realitetsbehandling i Finanstilsynet.
Til støtte herfor har klager henvist til, at pkt. 6 i vejledningen af 27.  

 oktober 1989 giver mulighed for at fravige grænserne efter vejledningen, hvor  

 der foreligger »ganske særlige forhold«.
Den gennemførte opdeling  

 af forsikringsbestanden og den fordeling af aktiverne, det skete i  

 forbindelse hermed, medfører netop, at der foreligger sådanne ganske særlige  

 forhold.
Finanstilsynet har imidlertid ikke ved behandlingen af sagen  

 vurderet de omstændigheder, som kunne begrunde en fravigelse, og dermed ikke  

 udøvet det skøn, som må kræves efter vejledningens pkt. 6. En dispensation  

 søges ikke permanent, men for en overgangsperiode, der passende kan sættes  

 til ti år, svarende til den periode, der ved fissionen indgik ved beregningen  

 af merværdiernes fordeling mellem de to selskaber.
Finder Finanstilsynet ikke  

 en tiårsperiode rimelig, må tilsynet vurdere, hvad der så vil være en  

 passende overgangsperiode.
Finanstilsynet har heroverfor anført, at en dispensation efter  

 vejledningen skal baseres på »ganske særlige forhold ... i et år«  

 eller på helt specielle forhold, som hører fortiden til.
En dispensation som  

 af selskabet foreslået på f.eks. ti år, »ville føre til, at selskabet i  

 forbindelse med fissionen opnåede besparelserne i henhold til  

 realrenteafgiftsloven, mens man i henhold til lov om forsikringsvirksomhed  

 administrerede som om fissionen ikke havde fundet sted.« Noget sådant  

 kan tilsynet ikke tillade.
 Ankenævnet udtaler:
Efter den opdeling, der skete med virkning fra 1. januar 1990, er de  

 omhandlede selskaber to særskilte, selvstændige livsforsikringsselskaber.  

 Ankenævnet finder - uanset det af klageren anførte - at det er en konsekvens  

 af denne opdeling, at selskaberne også i relation til reglerne i  

 Finanstilsynets vejledning af 27. oktober 1989 må behandles som to særskilte  

 selskaber med hver sin bonusrenteberegning, der må ske på grundlag af det  

 pågældende selskabs passiver.
Der er således ikke nogen adgang til at anvende  

 de to selskabers samlede passiver ved beregningen af selskabernes bonusrenter  

 i henhold til den nævnte vejledning, således som klager har gjort det.  

 Ankenævnet kan derfor tiltræde, at Finanstilsynet ved den påklagede skrivelse  

 af 25. november 1991 pålagde klageren at ændre depotrenterne.
Med hensyn til klagers subsidiære påstand bemærkes, at ankenævnet finder,  

 at det ovenfor anførte medfører, at der heller ikke er grundlag for at give  

 en tidsbegrænset dispensation.
Ankenævnet finder derfor ikke anledning til at  

 hjemvise sagen til Finanstilsynet med henblik på behandling af dette  

 spørgsmål.
 Ankenævnet stadfæster herefter den påklagede afgørelse.
