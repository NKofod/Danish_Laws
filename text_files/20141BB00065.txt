Fremsat den 3. februar 2015 af Per Clausen (EL), Henning Hyllested (EL) og Finn Sørensen (EL) Forslag til folketingsbeslutning om økonomisk hjælp til grundejere i forbindelse med kommunalt påbud om adskillelse af regnvand og spildevand Folketinget pålægger regeringen at fremsætte lovforslag, som sikrer økonomisk hjælp til grundejere i forbindelse med kloakarbejde til adskillelse af spildevand og regnvand i forbindelse med kommunernes klimatilpasningsplaner.
Bemærkninger til forslaget For at undgå overløb til vandmiljøet og oversvømmelser af byområder og kældre skal kloaksystemet tilpasses de allerede indtrådte klimaforandringer, hvor ekstremregn og skybrud forekommer hyppigere.
I stedet for løbende at udbygge selve kloaksystemet kan klimatilpasning ske ved at adskille spildevand og regnvand, f.eks. ved separatkloakering til en regnvandsledning eller ved lokal afledning til f.eks. faskiner, forsinkelsesbassiner som regnvandsbede på grunden eller ved opsamling og genbrug af regnvandet.
Det vil spare kloaksystemet for store regnmængder og dermed forsyningsselskaberne for store investeringsomkostninger til udvidelse af kloaksystemet.
Det er kommunernes opgave i forbindelse med spildevandsplanerne at fastlægge og prioritere den nødvendige klimatilpasning af kloaksystemet.
En række kommuner er allerede i gang og har udarbejdet ambitiøse spildevandsplaner, hvor klimatilpasning af kloaksystemet udgør en central del.
Som situationen er i dag, er det den enkelte grundejer, der skal implementere den fra kommunen påbudte løsning på egen grund og betale herfor.
Grundejeren vil typisk have nogle år til at få implementeret den påbudte løsning, hvilket betyder, at implementeringen for et område vil ske i uens takt.
Derudover vil klimatilpasningen som følge af spildevandsplanerne påføre den enkelte grundejer betydelige engangsudgifter ofte i størrelsesordenen 30.000 til 50.000 kr., hvilket mange ikke har mulighed for at finansiere.
Dette har medført modstand mod spildevandsplanerne lokalt.
Modstanden mod planerne kan føre til, at kommuner forsinker arbejdet med ambitiøse spildevandsplaner eller sænker ambitionsniveauet.
Dermed udskydes det nødvendige arbejde med klimatilpasning, der kan spare samfundet for betydelige udgifter i form af færre oversvømmelser, og det kan forsinke opnåelsen af målsætningerne for vandplanerne på grund af overløb med spildevand til recipienter som følge af ekstremregn.
 Det er derfor nødvendigt at sikre gode finansieringsmuligheder for alle borgere, så samfundsøkonomiske og miljømæssigt fornuftige løsninger ikke bremses.
 Med beslutningsforslaget pålægges regeringen at sikre fornuftige finansieringsmuligheder for grundejere, der skal have udført arbejde på egen grund i forbindelse med kommunalt påbud om kloakarbejde og/eller LAR (lokal afledning af regnvand) som led i spildevandsplanernes indsats for klimatilpasning.
Det kan f.eks. ske, ved at betalingsloven (lov om betalingsregler for spildevandsforsyningsselskaber m.v.) og vandsektorloven (lov om vandsektorens organisering og økonomiske forhold) ændres, så forsyningsselskaberne får mulighed for på privat grund at planlægge og finansiere installering af regnvandsopsamlings- eller afledningsanlæg som et lån til grundejeren.
Lånet skal afdrages over maksimalt 20 år, og der skal være lovmæssig mulighed for at tinglyse gælden i ejendommen, så den kommer foran anden gæld og følger ejendommen, også ved tvangsauktion.
 Organisationen DANVA, der primært består af kommunale forsyningsselskaber, har selv påpeget behovet for en finansieringsmodel og udarbejdet forskellige bud på, hvorledes en sådan kan konstrueres.
Derudover finder forslagsstillerne, at det vil være hensigtsmæssigt at sikre, at indsatsen for at få adskilt regnvand og spildevand udføres samlet for et geografisk område.
Ved at udføre arbejdet som en samlet opgave f.eks. i et boligkvarter, kan man bedre planlægge afløbssystemet, kalkulere rørdimensioner og udnytte synergien, ved at gravemaskinerne alligevel er ude etc.
Derudover vil det fremme muligheden for f.eks. at udnytte de gamle fællesledninger til regnvand og så lægge nye, mindre rør til spildevand i områder, hvor regnvandet skal kloakeres separat.
I en situation, hvor bare én grundejer ikke tilslutter sig den nye løsning, vil der udledes spildevand til regnvandsledningen, hvorved virkningen ødelægges.
 Ved indførelse af finansieringsmulighederne skal forsyningsvirksomhederne derfor samtidig have mulighed for at planlægge arbejdet som en samlet opgave for et opland, hvilket vil give betydelige samfundsøkonomiske gevinster og sikre større sammenhæng i løsningerne.
Skriftlig fremsættelse Per Clausen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om økonomisk hjælp til grundejere i forbindelse med kommunalt påbud om adskillelse af regnvand og spildevand.
(Beslutningsforslag nr.
B 65) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
