Fradragsret for momsbeløb, som  

 anføres på en faktura i strid med momslovens bestemmelser Indlæg til TfS Moms Told- og skattestyrelsen har truffet afgørelse  

 om, at en virksomhed, som modtog en faktura inkl. dansk moms, ikke var  

 berettiget til at fratrække momsbeløbet på momsangivelsen.  

 Det omhandlede momsbeløb var anført i strid med momslovens § 16  

 (ydelser på fast ejendom) og var således ikke omfattet af  

 momslovens § 37.
En dansk virksomhed klagede over, at den var blevet  

 nægtet ret til at fradrage dansk moms af en række indkøb  

 hos en dansk underleverandør.
Indkøbene bestod af byggearbejde,  

 som underleverandøren havde udført i Tyskland.
 Leveringsstedet for byggearbejdet var efter momslovens §  

 16 rettelig Tyskland, idet den faste ejendom var beliggende i dette land, men  

 underleverandøren havde i strid hermed pålagt  

 fakturabeløbet 25 pct. dansk moms.
Det er styrelsens opfattelse, at moms, som i strid med  

 momslovens bestemmelser om leveringssted for den underliggende leverance, er  

 påført en faktura, ikke kan fradrages af køberen.
Det  

 gælder, selv om den underliggende leverance objektivt set er anvendt  

 til momspligtige aktiviteter hos køberen.
Styrelsen lagde ved afgørelsen vægt på,  

 at der efter momslovens § 37 kun gives fradrag for "afgiften efter denne  

 lov". Heri ligger, at momsbeløbet skal være  

 påført fakturaen, fordi det skyldes efter momslovens  

 øvrige bestemmelser.
Der er således ikke fradragsret for  

 momsbeløb, som er påført en faktura i strid med  

 momslovens regler herom.
 Denne tolkning er i overensstemmelse med EF-Domstolens dom  

 i sag C-342/87 (Genius Holding). Domstolen nåede her frem til, at  

 fradragsretten er begrænset til kun at omfatte skyldige  

 momsbeløb, dvs. de momsbeløb, som svarer til en momspligtig  

 transaktion.
 Styrelsen besluttede imidlertid at frafalde kravet over  

 for klager, idet momslovens § 37 ikke hidtil har været tolket på  

 denne måde.
 Styrelsens afgørelse, der er udtryk for en  

 ændring af praksis, har virkning fra den 1. januar 1999.
