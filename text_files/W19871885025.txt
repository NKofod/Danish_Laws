 Ved døgnpleje af adfærdsvanskelige børn blev socialpædagogiske  

 ydelser, udbetalt ved siden af plejevederlag og omkostningsgodtgørelse, anset  

 for yderligere plejevederlag, og i mangel af dokumentation for afholdte  

 udgifter blev alene godkendt et skønsmæssigt fradrag på 5.000 kr.
 Døgnplejer A klagede over, at de stedlige skattemyndigheder for  

 indkomståret 1984 havde beskåret hendes fradrag for udgifter ved døgnpleje  

 fra 195.914 kr. til 78.999 kr., beregnet efter standardreglernes satser pr.  

 dag.
Det var oplyst, at klageren i 1984 i perioder havde haft i alt 10  

 adfærdsvanskelige børn over 10 år i døgnpleje.
Hun havde herfor modtaget et  

 plejevederlag på 150.605 kr. foruden omkostningsgodtgørelse med 82.338 kr. og  

 socialpædagogiske ydelser på 113.576 kr.
De socialpædagogiske ydelser var  

 udbetalt til dækning af personlige fornødenheder for de unge mennesker.
 De stedlige skattemyndigheder havde ved ansættelsen henset til, at det i  

 forbindelse med plejeforholdene modtagne socialpædagogiske tillæg måtte  

 betragtes som yderligere plejevederlag, og at der i mangel af dokumentation  

 for merudgifter ved plejeforholdene udelukkende kunne godkendes  

 standardfradrag efter reglerne om døgnpleje.
 Klagerens revisor påstod over for Landsskatteretten fradrag for 50% af de  

 socialpædagogiske ydelser, eller 57.788 kr., under henvisning til, at der  

 havde været tilsvarende merudgifter.
Efter det oplyste måtte Landsskatteretten være enig med de stedlige  

 skattemyndigheder i, at der ikke forelå tilstrækkelig dokumentation for  

 merudgifter i det af klageren påberåbte omfang i forbindelse med pleje af de  

 pågældende børn.
Da børnene var adfærdsvanskelige, fandt retten, at der  

 udover de ved ansættelsen godkendte fradrag burde indrømmes klageren et  

 skønsmæssigt fradrag for særlige udgifter i forbindelse med plejeforholdet.  

 Dette fradrag kunne efter rettens skøn passende fastsættes til 5.000 kr., og  

 den påklagede ansættelse blev herefter nedsat med 5.000 kr.
