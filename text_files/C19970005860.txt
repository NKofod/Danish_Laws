Indledning Bekendtgørelse nr. 159 af 20. februar 1997 indeholder reglerne om klage  

 over arbejdsløshedskassernes afgørelser.
 I § 3, stk. 4, i bekendtgørelsen er det fastsat, at arbejdsløshedskassen  

 skriftligt skal underrette klageren om, at klagen er sendt til direktoratet.  

 Arbejdsløshedskassen skal samtidig orientere klageren om de bemærkninger til  

 sagen og det materiale, som kassen har sendt til direktoratet.
 I denne vejledning beskrives, hvordan arbejdsløshedskassen skal meddele  

 klageren dette.
 Det beskrives også, hvordan direktoratet vil meddele klageren dette, hvis  

 medlemmet senere klager til Arbejdsmarkedets Ankenævn.
 Formålet er at sikre, at klageren ved, hvilke akter  

 direktoratet/Arbejdsmarkedets Ankenævn får fra  

 arbejdsløshedskassen/direktoratet.
Arbejdsløshedskassens meddelelse til klageren Med udgangspunkt i bekendtgørelsens § 3, stk. 4, fastsættes:
 Samtidig med at arbejdsløshedskassen sender sine bemærkninger til sagen,  

 skal arbejdsløshedskassen skrive en liste over, hvilke akter i klagesagen der  

 sendes til direktoratet.
 Eksempel 1 :
 Medlemmet har klaget over, at han/hun er blevet pålagt 5 ugers karantæne  

 på grund af selvforskyldt ledighed.
 Listen til medlemmet skal indeholde følgende oplysninger:
 1. Ledighedserklæring af . . .
 2. Erklæring fra arbejdsgiveren om årsag til  

 arbejdsophør.
 3. Medlemmets skriftlige udtalelse/klage af . . .
 Eksempel 2:
Medlemmet har undladt at oplyse om 14 dages arbejde på fuld tid på  

 dagpengekortene.
Medlemmet har klaget over arbejdsløshedskassens afgørelse i  

 sagen.
 Listen til medlemmet skal indeholde følgende oplysninger:
 1. Dagpengekort for perioden fra . . . til . . .
 2. Udbetalingsspecifikationer fra . . . til . . .
 3. Erklæring fra arbejdsgiveren om arbejdsperiode og  

 antal arbejdstimer.
 4. Medlemmets eventuelle udtalelse af . . .
 5. Arbejdsløshedskassens afgørelse af . . .
 6. Medlemmets klage af . . .
Samtidig med, at materialet og denne liste sendes til direktoratet, skal  

 arbejdsløshedskassen ved kopi underrette medlemmet om, at sagen nu er sendt  

 til direktoratet.
Arbejdsløshedskassen skal samtidig henvise til listen over  

 materialet, som sendes til direktoratet.
 Til sidst skal arbejdsløshedskassen gøre medlemmet opmærksom på, at han  

 eller hun ved at henvende sig til arbejdsløshedskassen kan få kopi af de  

 akter, der er sendt til direktoratet.
 Det er derfor ikke nødvendigt at sende kopi af akterne til medlemmet,  

 medmindre medlemmet beder herom.
Direktoratets meddelelse til klageren Hvis medlemmet har klaget over direktoratets afgørelse i sagen, skal  

 direktoratet på samme måde, når sagen sendes til Arbejdsmarkedets Ankenævn,  

 skrive en liste over, hvilke akter der sendes til ankenævnet.
Samtidig med, at akterne og listen sendes til ankenævnet, skal  

 direktoratet ved kopi underrette medlemmet om, at sagen nu er sendt til  

 ankenævnet.
Direktoratet henviser samtidig til listen over akterne, som  

 sendes til ankenævnet.
 Direktoratet sender også kopi af dette brev til arbejdsløshedskassen.
 Ankenævnet gør ved modtagelsen af sagen i sit kvitteringsbrev medlemmet  

 opmærksom på, at han eller hun kan få aktindsigt i sagen (herunder de akter,  

 der er sendt fra direktoratet).
 Det er derfor ikke nødvendigt at sende kopi af akterne til medlemmet.
