Bekendtgørelse om en forsøgsordning med anvendelse af røntgenscanner i kriminalforsorgens institutioner I medfør af § 66 a, stk. 2 og 3, § 105, stk. 2, og § 111, stk. 3, i lov om fuldbyrdelse af straf m.v., jf. lovbekendtgørelse nr. 1333 af 9. december 2019, og § 776, 1.-3. pkt., i lov om rettens pleje, jf. lovbekendtgørelse nr. 1835 af 15. september 2021, fastsættes:
 Anvendelsesområde m.v.
 § 1. Undersøgelse af personer ved anvendelse af røntgenscanner i medfør af denne bekendtgørelse kan ske efter straffuldbyrdelseslovens § 66 a.
§ 2. Ved røntgenscanner forstås en scanner, der kan afsløre effekter gemt i den undersøgte persons krop ved brug af røntgenstråler.
Der dannes ved gennemlysning af kroppen et røntgenbillede.
 Stk. 2. Scanningens resultat vises på en skærm og kan udskrives til nærmere analyse.
 § 3. Anvendelse af røntgenscanner i medfør af denne bekendtgørelse skal ske i overensstemmelse med Sundhedsstyrelsens tilladelse og nærmere vilkår herfor, herunder grænser for stråledosis for den enkelte undersøgelse samt den maksimale kumulerede dosis for den enkelte undersøgte person.
 Stk. 2. Undersøgelse ved anvendelse af røntgenscanner må kun ske, hvis anvendelse af øvrigt detekterings- og scanningsudstyr ikke er tilstrækkeligt til at fastslå, om der foreligger uretmæssig besiddelse af effekter.
Stk. 3. Røntgenscanning skal udføres således, at det billede, der dannes, er af tilstrækkelig høj billedkvalitet til at kunne påvise uretmæssig besiddelse af effekter.
Billedet må ikke være mere detaljeret, end formålet kræver.
 § 4. Under forsøgsordningen placeres en røntgenscanner i Vestre Fængsel til brug ved undersøgelse af indsatte og besøgende i denne institution.
 Stk. 2. Forsøgsordningen løber fra den 1. august 2022 til og med den 31. juli 2023.
Personkredsen § 5. Undersøgelse ved anvendelse af røntgenscanner kan foretages over for indsatte og besøgende, jf. dog §§ 6-7.
 Stk. 2. Straffuldbyrdelseslovens § 66 a og denne bekendtgørelse finder tilsvarende anvendelse over for varetægtsarrestanter.
§ 6. Er den besøgende en advokat, må undersøgelse ved anvendelse af røntgenscanner ikke foretages, såfremt advokaten 1) er beskikket for eller valgt af den pågældende indsatte som forsvarer i den straffesag, der har ført til indsættelse i institutionen, eller i en verserende straffesag, 2) efter retsplejelovens § 733 er antaget til at beskikkes som offentlig forsvarer, eller 3) er beskikket for eller valgt af den indsatte som forsvarer i en verserende sag om prøveudskrivning fra forvaring.
 § 7. Undersøgelse ved anvendelse af røntgenscanner må ikke foretages over for:
 1) Gravide.
 2) Personer under 18 år.
Kontrollens omfang Indsatte § 8. Direktoratet for Kriminalforsorgen og kriminalforsorgsområdet kan træffe bestemmelse om undersøgelse af den indsattes person ved anvendelse af røntgenscanner med henblik på at undersøge, om den indsatte er i besiddelse af effekter, som den pågældende ikke har ret til at medtage, besidde eller råde over i institutionen, jf. dog § 7.
 Stk. 2. Undersøgelse efter stk. 1 kan ske, hvis der er bestemte grunde til at antage, at den indsatte er i besiddelse af effekter som nævnt i stk. 1.
 Stk. 3. Undersøgelse efter stk. 1 kan endvidere ske i forbindelse med stikprøvevis undersøgelse af indsatte, som på grund af en særlig risiko for besiddelse af effekter som nævnt i stk. 1 er placeret i afdelinger udpeget hertil.
§ 9. Forinden en undersøgelse ved anvendelse af røntgenscanner gennemføres, skal den indsatte vejledes mundtligt og skriftligt om scanningen.
Det skal sikres, at det skriftlige informationsmateriale udleveres på et sprog, som den indsatte forstår, eller at den indsatte har adgang til bistand fra tolk.
Den indsatte skal give skriftligt samtykke til undersøgelsen.
 Stk. 2. Ved undersøgelse af den indsattes person efter § 8, stk. 1, finder undersøgelsesbekendtgørelsens § 2, 1. pkt., § 9, stk. 1, nr. 1, og § 10 tilsvarende anvendelse.
 § 10. Hvis den indsatte ikke vil medvirke til, at der foretages en undersøgelse af den indsattes person ved anvendelse af røntgenscanner, eller hvis undersøgelsen af andre grunde ikke kan gennemføres, kan den indsatte i stedet udelukkes fra fællesskab under observation af en vagt efter reglerne i § 4 i undersøgelsesbekendtgørelsen.
Besøgende § 11. Direktoratet for Kriminalforsorgen og kriminalforsorgsområdet kan træffe bestemmelse om undersøgelse af den besøgendes person ved anvendelse af røntgenscanner med henblik på at undersøge, om den besøgende er i besiddelse af effekter, som den pågældende ikke må medtage eller være i besiddelse af under besøget, jf. dog §§ 6-7.
 Stk. 2. Undersøgelse efter stk. 1 kan ske, hvis der er bestemte grunde til at antage, at den besøgende er i besiddelse af effekter som nævnt i stk. 1.
 Stk. 3. Undersøgelse efter stk. 1 vil normalt finde sted i forbindelse med adgangskontrol.
§ 12. Forinden en undersøgelse ved anvendelse af røntgenscanner gennemføres, skal den besøgende vejledes mundtligt og skriftligt om scanningen.
Det skal sikres, at det skriftlige informationsmateriale udleveres på et sprog, som den besøgende forstår, eller at den besøgende har adgang til bistand fra tolk.
Den besøgende skal give skriftligt samtykke til undersøgelsen.
 Stk. 2. Det skal forinden tilkendegives den besøgende, at det vil medføre nægtelse af adgang til institutionen, hvis den pågældende nægter at lade sig undersøge.
Fælles bestemmelser § 13. Undersøgelse ved anvendelse af røntgenscanner skal gennemføres så skånsomt, som omstændighederne tillader.
 Stk. 2. Gennemsyn af scanningsbillede må ikke foretages eller overværes af personer af andet køn end den, der undersøges.
 Stk. 3. Undersøgelse ved anvendelse af røntgenscanner må ikke finde sted, hvis den undersøgte erkender uretmæssig besiddelse af de effekter, som undersøgelsen havde til formål at afdække.
Behandling af oplysninger § 14. Billedet, der dannes ved røntgenscanningen, slettes straks efter optagelse og gennemsyn, medmindre scanningen påviser uretmæssig besiddelse af effekter.
Stk. 2. Såfremt scanningen påviser uretmæssig besiddelse af effekter, slettes billedet senest 1 år efter optagelse og gennemsyn.
Dog kan billedet opbevares længere, hvis det er nødvendigt af hensyn til bevisførelsen i en verserende straffesag.
 § 15. Kriminalforsorgsområdet skal for hver enkelt person, der undersøges ved anvendelse af røntgenscanner, registrere følgende:
 1) Navn og cpr.nr. på den undersøgte person.
 2) Dato og klokkeslæt for undersøgelsen.
 3) Antallet af enkeltscanninger ved den pågældende undersøgelse.
 4) Den samlede stråledosis til den undersøgte person i tilfælde af flere enkeltscanninger, jf. nr. 3.
 5) Den kumulerede stråledosis til den undersøgte person inden for det seneste år.
 6) Navnet på den ansatte, der har foretaget undersøgelsen.
 7) Navnet på den ansatte, der har tolket undersøgelsen.
 8) Om der er gjort positive fund ved undersøgelsen.
 9) Om en indikation på fund ved undersøgelsen efterfølgende er blevet bekræftet eller afkræftet ved hjælp af en anden form for undersøgelse.
 10) Om et negativt resultat af undersøgelsen efterfølgende er blevet bekræftet eller afkræftet ved hjælp af en anden form for undersøgelse.
 Stk. 2. De registrerede data nævnt i stk. 1 gemmes i mindst 1 år og slettes senest 18 måneder efter, at registreringen har fundet sted.
Administrativ klageadgang § 16. Afgørelse truffet af kriminalforsorgsområdet om undersøgelse ved anvendelse af røntgenscanner efter straffuldbyrdelseslovens § 60, stk. 2, jf. kapitel 10 a, kan påklages til Direktoratet for Kriminalforsorgen.
Stk. 2. Klage til Direktoratet for Kriminalforsorgen skal iværksættes inden to måneder efter, at indgrebet er foretaget.
Direktoratet for Kriminalforsorgen kan i særlige tilfælde se bort fra denne frist.
 Stk. 3. En klage til Direktoratet for Kriminalforsorgen har ikke opsættende virkning, medmindre kriminalforsorgsområdet eller direktoratet træffer bestemmelse herom.
Ikrafttræden § 17. Bekendtgørelsen træder i kraft den 1. august 2022.
