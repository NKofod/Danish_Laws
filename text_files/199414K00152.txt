Nr BTL 152 Betænkning over Forslag til lov om oprettelse af Dansk Udenrigspolitisk  

 Institut   

 Nr L 152 1994-95, 1. samling Afgivet af Udenrigsudvalget Afgivet: 19950516 Udvalget har behandlet lovforslaget i nogle møder og har herunder stillet spørgsmål til udenrigsministeren, som denne har besvaret skriftligt.
Et af svarene er optrykt som bilag til betænkningen.
 Der er af udenrigsministeren stillet ændringsforslag, hvorom henvises til  

 de ledsagende bemærkninger.
 Udvalget har noteret sig, at udenrigsministeren har oplyst, at det er hans  

 hensigt at holde direktørfunktionen og funktionen som formand for bestyrelsen  

 adskilt fra det nye instituts begyndelse i modsætning til, hvad der fremgår  

 af bemærkningerne til lovforslaget.
 Endvidere vil instituttets direktør ansætte en forskningschef og en  

 udredningschef efter samråd med bestyrelsen, ligeledes i modsætning til hvad  

 der fremgår af bemærkningerne til lovforslaget.
Endelig skal instituttets repræsentantskab repræsentere det nye instituts  

 brugere og interessenter i f.eks. forskningsmiljøet, relevante institutioner  

 og andre, herunder Folketingets partier.
Repræsentanter for medierne vil ikke  

 indgå i repræsentantskabet, men vil kunne inviteres til at overvære  

 repræsentantskabets møder.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med de  

 stillede ændringsforslag.
 Flertallet noterer sig, at udenrigsministeren agter at søge yderligere  

 midler tilført til det ny Dansk Udenrigspolitisk Institut med henblik på, at  

 det kan løfte de forudsete opgaver og på tilfredsstillende vis udfylde sin  

 påtænkte funktion.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling og bemærker i øvrigt:
Det er ikke en opgave for landets skatteydere at betale for oprettelsen af  

 Dansk Udenrigspolitisk Institut.
Hvis instituttet skal oprettes, bør det ske  

 for private midler, eventuelt fonde.
 ÆndringsforslagAf udenrigsministeren, tiltrådt af et flertal  

 (udvalget med undtagelse af FP):
 Til § 2 1) I stk. 1, nr. 2, ændres »Folketingets Udvalg  

 vedrørende Dansk Sikkerhedspolitik« til: »et af Folketinget nedsat  

 udvalg«.
 Til § 5 2) Stk. 2 affattes således:
 »Stk. 2. Bestyrelsen består af 9 medlemmer, der alle  

 beskikkes af udenrigsministeren i deres personlige egenskab:
1) En formand udpeget af udenrigsministeren efter indstilling fra  

 bestyrelsen, 2) et medlem udpeget af statsministeren, 3) et medlem udpeget af udenrigsministeren, 4) et medlem udpeget af forsvarsministeren, 5) et medlem efter indstilling fra Statens Samfundsvidenskabelige  

 Forskningsråd, 6) et medlem efter indstilling fra Statens Humanistiske Forskningsråd, 7) to medlemmer efter indstilling fra de relevante institutioner omfattet  

 af universitetsloven og 8) et medlem valgt af medarbejderne ved instituttet.« Bemærkninger Til nr. 1 Under arbejdet med lovforslaget er Udenrigsministeriets  

 opmærksomhed blevet henledt på den omstændighed, at en henvisning i et  

 lovforslag til et specifikt ad hoc-udvalg som Folketingets Udvalg vedrørende  

 Dansk Sikkerhedspolitik kan give anledning til principielle betænkeligheder.  

 Såfremt det pågældende udvalg ikke nedsættes ved begyndelsen af et nyt  

 folketingsår eller umiddelbart efter et valg, vil der således kunne opstå  

 tvivl om, hvortil sager, der tidligere hørte under dette udvalgs sagsområde,  

 skal henvises.
Det foreslås derfor, at der i loven blot henvises til »et  

 af Folketinget nedsat udvalg«, hvorefter det er op til Folketinget at  

 bestemme, hvilket udvalg der skal kunne anmode Dansk Udenrigspolitisk  

 Institut om at udarbejde analyser og udredninger.
Til nr. 2 Bestyrelsen bør i sit virke sikres uafhængighed af  

 særinteresser.
Det er derfor væsentligt, at bestyrelsens medlemmer beskikkes  

 i deres personlige egenskab og ikke som repræsentanter for sektorinteresser.  

 Formanden udpeges af udenrigsministeren efter indstilling fra bestyrelsen.
I  

 tilfælde af formandens inhabilitet ledes bestyrelsens møder af næstformanden.  

 Embedsmandsmedlemmerne af bestyrelsen udpeges af henholdsvis statsministeren,  

 udenrigsministeren og forsvarsministeren.
Statens Samfundsvidenskabelige  

 Forskningsråd indstiller et forskermedlem, Statens Humanistiske Forskningsråd  

 indstiller et forskermedlem, og relevante institutioner omfattet af  

 universitetsloven indstiller to forskermedlemmer.
Indstillingen af de to  

 sidstnævnte forskermedlemmer tænkes koordineret gennem rektorkollegiets  

 sekretariat.
Det begrænsede antal bestyrelsesmedlemmer er valgt for at sikre  

 en så handlekraftig bestyrelse som muligt.
Et medlem af bestyrelsen vælges af  

 medarbejderne ved instituttet.
Antallet af medarbejderrepræsentanter i  

 bestyrelsen fastsættes ikke i henhold til lov om aktieselskaber.
Lotte Henriksen (S) Helen Beim (S) Hans-Pavia Rosing (S) Helle Degn (S)  

 Frederik Nørgaard (S) Anni Svanholt (SF) Jørgen Estrup (RV) fmd.
Holger K.  

 Nielsen (SF) Irene Sønderby (CD) Knud Enggaard (V) Otto Steenholdt (V) Jens  

 Vibjerg (V) Jens Hald Madsen (V) Agnete Laustsen (KF) Henriette Kjær (KF)  

 Frank Dahlgaard (KF) Pia Kjærsgaard (FP) nfmd.
 Enhedslisten havde ikke medlemmer i udvalget.
Bilag Et af udvalgets spørgsmål til udenrigsministeren og dennes svar herpå Spørgsmål 13:
Vil ministeren sikre, at det politisk uafhængige Udenrigspolitiske Selskab  

 bliver repræsenteret i bestyrelsen?» Svar:
Der forudses ikke i lovforslaget deltagelse af repræsentanter for Det  

 Udenrigspolitiske Selskab i bestyrelsen for Dansk Udenrigspolitisk Institut,  

 jf. lovforslagets § 5, stk. 2. Regeringen har i lovforslaget søgt at opnå en  

 rimelig balance i bestyrelsens sammmensætning og på samme tid sikre bred og  

 kompetent dækning af alle instituttets faglige aktivitetsområder.
Der er i  

 denne forbindelse lagt vægt på at sikre en så handlekraftig bestyrelse som  

 muligt.
 Det Udenrigspolitiske Selskab udfører et vigtigt og nyttigt arbejde i  

 forbindelse med fremme af offentlighedens interesse i og viden om  

 udenrigspolitiske forhold.
Derfor har Det Udenrigspolitiske Selskab mulighed for at komme i  

 betragtning ved beskikkelsen af repræsentantskabet for Dansk Udenrigspolitisk  

 Institut, jf. lovforslagets § 6. Ifølge bemærkningerne til § 6 skal  

 repræsentantskabet være sammensat af repræsentanter for instituttets brugere  

 og interessenter i forskningsmiljøet, relevante ministerier, Folketingets  

 partier, institutioner og medierne.
Repræsentantskabet beskikkes af  

 udenrigsministeren for en periode af fire år.
