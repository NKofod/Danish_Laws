VEJLEDNING OM INDKVARTERINGS- OG FORPLEJNINGSBEREDSKABET Beredskabsstyrelsen juni 1996 Forord Denne vejledning beskriver de overordnede rammer for indkvarterings- og  

 forplejningsberedskabets opgaver, organisering, materiel og bemanding.
 Vejledningen er udarbejdet i henhold til bestemmelsen i § 13, stk. 2, i  

 Indenrigsministeriets bekendtgørelse nr. 730 af 10. august 1994 om det  

 kommunale redningsberedskabs organisation, virksomhed, materiel og  

 dimensionering.
 Kommunalbestyrelsen fastsætter selv beredskabets organisation og  

 fastlægger på grundlag heraf, hvilket materiel samt hvilke faciliteter og  

 ressourcer i øvrigt, der mest hensigtsmæssigt kan benyttes, således at  

 beredskabet kan modtage, indkvartere og forpleje evakuerede og andre  

 nødstedte i et antal, der svarer til mindst 5 pct. af kommunens samlede  

 indbyggertal.
 Mere praktiske anvisninger for, hvordan beredskabet kan tilrettelægges  

 inden for de rammer, der er fastsat af kommunalbestyrelsen, kan fås ved  

 deltagelse i de uddannelser, der gennemføres på området.
 Vejledningen erstatter alle de retningslinier, cirkulærskrivelser og  

 meddelelser om kommunernes indkvarterings- og forplejningstjeneste, der er  

 udsendt i medfør af civilforsvarslovgivningen.
Indholdsfortegnelse 1. Indledning Alle kommuner etablerer et indkvarteringsberedskab og et  

 forplejningsberedskab.
 Beredskaberne opbygges principielt som fredsmæssige beredskaber, men de  

 skal også kunne fungere under krise eller krig.
 Indkvarteringsberedskab er det beredskab, der etableres ved de  

 kommunale redningsberedskaber med det formål at kunne varetage  

 indkvarteringen af evakuerede og andre nødstedte.
 Forplejningsberedskab er det beredskab, der etableres ved de  

 kommunale redningsberedskaber med henblik på bespisning af evakuerede og  

 andre nødstedte, indsatsstyrker og eventuelle forblivere.
 Forplejningsberedskabet skal således også varetage bespisning af  

 redningsberedskabets tjenstgørende personel og af  forblivere , d.v.s.  

 personer, der i forbindelse med en evakuering skal forblive i  

 evakueringsområdet med henblik på varetagelse af samfundsvigtige funktioner.
Indkvarteringsberedskabet og forplejningsberedskabet er i mange kommuner  

 sammenlagt til et samlet beredskab, indkvarterings- og  

 forplejningsberedskabet.
Dette ændrer dog ikke det faktum, at der formelt er  

 tale om to særskilte beredskaber.
 Indkvarterings- og forplejningsberedskabet er således knyttet til  

 evakuering, der hører under politimesteren, i det storkøbenhavnske område  

 under politidirektøren.
Evakuering er enhver myndighedsbestemt og myndighedskontrolleret  

 flytning af befolkningen fra dens opholdssted.
Begrebet omfatter tillige  

 flytning af institutioner, materiel, lagre mv.
Evakuerede er personer, som myndighederne som følge af forventede  

 eller indtrufne omstændigheder har flyttet fra deres opholdssted.
Begrebet  

 omfatter således typisk et antal mennesker fra et bestemt geografisk område,  

 som myndighederne i forbindelse med forventede eller indtrufne, større  

 ulykker har flyttet fra dette område (evakueringsområdet) til et andet  

 bestemt område (indkvarteringsområdet), f.eks. på grund af naturbrande,  

 stormflod, kemiske ulykker eller krigshandlinger.
 Et  evakueringsområde  er ethvert område, hvorfra evakuering  

 iværksættes eller påtænkes iværksat, medens et  indkvarteringsområde  

  er et område, hvor evakuerede og andre nødstedte indkvarteres.
 Denne vejledning omtaler alene forhold vedrørende evakuering i det omfang,  

 omtalen er en forudsætning for forståelsen af sammenhængen mellem begreberne  

 evakuering, indkvartering og forplejning.
Begrebet  andre nødstedte  omfatter mennesker i mere isolerede og  

 ofte tilfældige situationer, hvor de pågældende får behov for hjælp fra  

 redningsberedskabets indkvarterings- og forplejningsberedskab.
Der kan f.eks.  

 være tale om tilfælde, hvor trafikanter på grund af snestorm ikke kan nå  

 deres bestemmelsessted og ikke ved egen hjælp kan finde kost og logi, eller  

 tilfælde, hvor skibbrudne er bragt i land.
 Eksempelvis foreligger der i det storkøbenhavnske område en aftale mellem  

 det kommunale redningsberedskab, Beredskab Storkøbenhavn, politiet,  

 skolevæsenet og Den Sociale Døgnvagt i København om evakuering og forplejning  

 af nødstedte i særlige situationer.
 Flugt er en ukontrolleret bevægelse af befolkningen bort fra dens  

 opholdssted som følge af stedfundne eller forventede krigshandlinger.  

 Flugtbegrebet anvendes ikke i fredstid inden for redningsberedskabet.
 Flygtninge, som dette begreb anvendes i redningsberedskabet, er ikke  

 omfattet af begrebet »evakuerede og andre nødstedte«.
I redningsberedskabet er  flygtninge  personer, der under  

 krigsforhold og efter egen beslutning indgår i befolkningsbevægelser, der  

 ikke er undergivet myndighedernes kontrol.
Der kan f.eks. være tale om  

 mennesker, der »selvevakuerer« i egne køretøjer eller mennesker,  

 der flygter ind over Danmarks grænser.
Flygtninge vil snarest muligt blive  

 underkastet myndighedernes kontrol, således at befolkningsbevægelsen kan få  

 karakter af evakuering og dermed være omfattet af indkvarterings- og  

 forplejningsberedskabets opgavesæt.
Asylansøgere er ikke omfattet af begrebet »evakuerede og andre  

 nødstedte«.  Asylansøgere  er personer, der kommer til Danmark og  

 ansøger om opholdstilladelse efter bestemmelserne i udlændingeloven.
De er  

 omfattet af udlændingelovens bestemmelser.
En række kommuner påtager sig dog  

 frivilligt - som en social opgave - at benytte indkvarterings- og  

 forplejningsberedskabet i forbindelse med omsorgen for asylansøgere.
En evakueringsvej er enhver vej, sti eller lignende, jernbane-,  

 skibs- eller flyrute, ad hvilken evakuering foregår eller forventes at skulle  

 foregå.
Nedenfor findes en skitsemæssig beskrivelse af de evakueredes vej i  

 evakuerings-, indkvarterings- og forplejningsberedskabssystemerne, således  

 som beredskaberne er beskrevet i denne vejledning om indkvarterings- og  

 forplejningsberedskab.
2. Regelgrundlaget Ifølge beredskabslovens § 12 skal alle kommuners redningsberedskab kunne  

 modtage, indkvartere og forpleje evakuerede og andre nødstedte.
 I medfør af beredskabslovens § 14 fastsættes det i § 13 i  

 Indenrigsministeriets bekendtgørelse om det kommunale redningsberedskabs  

 organisation, virksomhed, materiel og dimensionering, at indkvarterings- og  

 forplejningsberedskabet skal kunne modtage, indkvartere og forpleje  

 evakuerede og andre nødstedte i et antal, der svarer til mindst 5 pct. af  

 kommunens samlede indbyggertal.
I medfør af lovens § 18 er det i § 2 i samme bekendtgørelse fastsat, at  

 kommunalbestyrelsen skal stille personel og materiel fra sit  

 redningsberedskab til rådighed for en anden kommunes redningsberedskab, når  

 der fremsættes anmodning herom.
Under krise eller krig gælder der særlige  

 regler om rekvisition af mellemkommunal bistand, jf.
Indenrigsministeriets  

 bekendtgørelse om organisation og indsats og vejledningen herom.
 I medfør af beredskabslovens § 20 kan redningsberedskabet kræve private  

 redskaber og transportmidler af enhver art samt fornødent betjeningsmandskab  

 stillet til rådighed for redningsberedskabets indsats.
I henhold til lovens § 38 kan indenrigsministeren, eller den ministeren  

 bemyndiger dertil, til brug for redningsberedskabet iværksætte ekspropriation  

 af privat ejendom, herunder befordringsmidler.
Ved ekspropriationen kan der  

 erhverves ejendomsret eller brugsret eller pålægges rådighedsindskrænkninger.  

 Der henvises til Indenrigsministeriets bekendtgørelse om ekspropriation til  

 brug for redningsberedskabet, hvori bl.a. politimesteren og  

 kommunalbestyrelsen - når Beredskabsstyrelsen bestemmer det - kan iværksætte  

 den nævnte ekspropriation.
Efter lovens § 41 og 42 skal enhver rette sig efter de påbud, der udstedes  

 af redningsberedskabet, og specielt ved ordre om evakuering inden for de  

 givne frister forlade opholdsstedet og begive sig ad de anviste veje til de  

 udpegede indkvarteringsområder.
Endvidere skal enhver på anmodning af  

 redningsberedskabet stille sin bolig eller andre lokaler til rådighed for de  

 evakuerede og bespise dem i nødvendigt omfang.
 Hjemmelen til at kræve, at personer skal forblive i et evakueringsområde  

 (»forblivere«), findes i påbudsbestemmelsen i beredskabslovens §  

 41, stk. 1.
 Ifølge beredskabslovens § 43 kan redningsberedskabets personel  

 indkvarteres efter reglerne i lov nr. 91. af 29. marts 1924 om  

 (ekstraordinær) indkvartering med senere ændringer.
 Med hjemmel i beredskabslovens § 56 og § 57 kan der tilvejebringes  

 personel til beredskabet ved pålæg om beredskabspligt, jf.  

 Indenrigsministeriets bekendtgørelse om beredskabspligt og  

 Beredskabsstyrelsens »Vejledning om kommunernes  

 beredskabsplanlægning«.
I medfør af beredskabslovens § 59 er der fastsat bestemmelser om  

 fritagelse for mødepligt ved redningsberedskabet og forsvaret under krise  

 eller krig (designering), jf.
Indenrigsministeriets bekendtgørelse og  

 vejledning derom.
3. Opgaver Som nævnt er opgaven for alle kommuner at etablere et beredskab, der i  

 fredstid og under krise eller krig kan indkvartere og forpleje mindst 5 pct.  

 af kommunens samlede indbyggertal.
 Beredskabet har til opgave at varetage denne omsorg ved efter behov at  

 oprette og drive hjælpestationer og at forestå privat indkvartering samt om  

 nødvendigt også at forpleje de privat indkvarterede.
 En effektiv løsning af opgaven kræver et snævert samarbejde med politiet,  

 der planlægger og gennemfører evakueringen, og med kommunens  

 socialforvaltning, der forestår den økonomiske hjælp m.m. til de evakuerede.  

 Der må sikres koordination af politiets, det kommunale redningsberedskabs og  

 de øvrige kommunale forvaltningers planlægning på området.
I fredstid giver politimesteren kommunen meddelelse om beslutninger om  

 evakueringsforanstaltninger inden for kommunens område.
Det kommunale  

 redningsberedskab aktiverer i fornødent omfang sit indkvarterings- og  

 forplejningsberedskab og henter evt. materiel fra depoter.
Hvis flere  

 kommuner eller politikredse er omfattet af evakueringen, koordinerer  

 politiregionen evakueringen.
 I krigstid er det beredskabsregionen, der giver kommunen meddelelse om  

 evakueringsforanstaltninger inden for kommunens område og aftaler valg af  

 hjælpestationer med politiet og kommunen.
 Placeringen af hjælpestationer skal på forhånd være planlagt af kommunerne  

 og koordineret med totalforsvarets myndigheder.
 Modtagelsen på hjælpestationer vil normalt omfatte en opdeling af de  

 evakuerede, ydelse af hjælp til syge og letsårede, registrering og  

 information.
Opdelingen af de evakuerede kan ske efter deres konkrete behov for  

 bistand.
Således bør det så tidligt som muligt afklares, hvilke personer der  

 klarer sig selv uden eller med en begrænset bistand.
Der kan f.eks. være tale  

 om personer, der umiddelbart kan vende hjem igen eller selv kan finde hjælp  

 hos pårørende.
Der bør i denne forbindelse lægges vægt på, at den enkelte  

 familie holdes samlet.
 Ydelse af hjælp til syge og letsårede må arrangeres i det omfang,  

 indkvarterings- og forplejningsberedskabet ikke selv kan varetage opgaven.
Information er en vigtig opgave.
Informationen til evakuenterne omfatter  

 dels orientering om deres aktuelle og forventede situation som evakuenter,  

 dels orientering om tilstanden i det område, hvorfra de er evakueret.
Opholdet på en hjælpestation er normalt af midlertidig karakter.
Enten kan  

 de evakuerede vende tilbage til deres hjem, finde logi hos bekendte mv.,  

 blive flyttet til en anden hjælpestation, eller de kan blive indkvarteret  

 privat eller på andre udpegede lokaliteter.
Det er vigtigt, at der, hver gang  

 de evakuerede skifter opholdssted, foretages en registrering af de  

 evakuerede, jf. bilag D.
Kommunens borgere bør også informeres.
Ud over en almindelig orientering  

 har borgerne behov for at vide, hvordan de skal forholde sig i tilfælde af  

 privat indkvartering, herunder om myndighedernes mulighed for at kræve privat  

 ejendom mv. stillet til rådighed for redningsberedskabet.
 Forplejningen af de evakuerede kan baseres på eksisterende storkøkkener,  

 restauranter og andre egnede lokaliteter med stor forplejningskapacitet.
 Hvis forplejningsbehovet ikke kan dækkes på denne måde, f.eks. i  

 forbindelse med en strømafbrydelse, må forplejningsmateriel og  

 forplejningsenheder bringes i anvendelse, jf. bilag C.
 Ud over den bistand, som falder ind under indkvarterings- og  

 forplejningsberedskabets opgaver, kan de evakuerede have behov for støtte fra  

 kommunens andre forvaltninger og fra politiet.
Der må bl.a. være planlagt for udbetaling af penge til dækning af udgifter  

 til bl.a. de evakueredes nødvendige, daglige behov m.m. i det omfang, de  

 evakuerede ikke selv er i stand til at betale.
Endvidere må der f.eks.  

 planlægges for tildeling af beklædning, evt. rationeringsmærker og bus- eller  

 togbilletter i forbindelse med tilbageflytning mv.
I denne forbindelse er der  

 også et behov for registrering af de evakuerede, jf. bilag D.
4. Organisation Det kommunale redningsberedskab hører under kommunalbestyrelsen, der skal  

 nedsætte en beredskabskommission til at varetage den umiddelbare forvaltning  

 af redningsberedskabet.
Den daglige forvaltning af kommunens  

 redningsberedskab og koordinering af den samlede beredskabsplanlægning i  

 kommunen varetages af beredskabsforvaltningen eller af den forvaltning, der  

 er udpeget hertil.
Der henvises i øvrigt til Beredskabsstyrelsens  

 »Vejledning om det kommunale redningsberedskabs struktur og  

 administration samt om samarbejdsformer«.
 Til varetagelse af de praktiske funktioner inden for indkvarterings- og  

 forplejningsberedskabet udpeges et antal personer afhængigt af det lokale  

 behov.
 Det kommunale redningsberedskabs indkvarterings- og forplejningsberedskab  

 er nært knyttet til de øvrige kommunale forvaltningers beredskab (kommunens  

 civile beredskab), der bl.a. har til opgave at planlægge og træffe  

 foranstaltninger med henblik på at videreføre kommunens funktioner under  

 krise eller krig.
 Planlægningen af indkvarterings- og forplejningsberedskabet skal være  

 koordineret med politiets evakueringsplanlægning.
Evakuering hører under politimesteren.
I fredstid i medfør af § 108 i lov  

 om rettens pleje, og under krise og krig i medfør af § 30 i beredskabsloven.
 Politiet er ansvarligt for:
- evakueringsberedskabets generelle planlægning, - iværksættelsen af evakuering, - i samarbejde med kommunen at opstille de enheder, der er nødvendige for  

 evakueringens gennemførelse og - tilvejebringelsen af transportmidler.
 For visse institutioners vedkommende gælder, at institutionens virksomhed  

 helt eller delvis skal opretholdes i en evakueringssituation.
 Som eksempel kan nævnes:
- sygehuse, plejehjem og lignende institutioner med indlagte patienter, - arresthuse, fængsler og lignende institutioner, der kræver særlig  

 sikkerhedsforanstaltninger iagttaget og - offentlige administrationskontorer, livsvigtige virksomheder og lignende  

 af tilsvarende samfundsvigtig betydning.
Offentlige myndigheder, hvis myndighedsområde omfatter sådanne  

 institutioner (eller tilsvarende samfundsvigtig virksomhed), har ansvaret  

 for, at den fornødne evakueringsplanlægning gennemføres.
Når planerne  

 foreligger skal de respektive politimestre orienteres om planernes indhold,  

 hvorefter de indgår i politikredsenes samlede evakueringsplanlægning.
 Politimesteren har myndighedsansvaret for de evakuerede under transporten,  

 medens kommunen har dette under opholdet i kommunen.
 Hvis styrker fra en kommunes indkvarterings- og forplejningsberedskab  

 indsættes uden for den pågældende kommune, ledes styrkerne af egne  

 befalingsmænd, men den kommune, der får stillet mandskabet til rådighed,  

 leder indsatsen og har det overordnede myndighedsansvar for alle indsatte  

 styrker.
 Om samordning og praktisk samarbejde mellem kommuner henvises til  

 Beredskabsstyrelsens »Vejledning om det kommunale redningsberedskabs  

 struktur og administration samt om samarbejdsformer«.
 Nedenfor er vist en principskitse for ledelse og samarbejde ved aktivering  

 af indkvarterings- og forplejningberedskabet.
5. Materiel og personel Indkvarterings- og forplejningsberedskabet sammensættes materiel- og  

 personelmæssigt efter kommunalbestyrelsens bestemmelse.
 Planlægningen skal bl.a. omfatte udpegning af egnede lokaliteter, herunder  

 hjælpestationer og storkøkkener mv., forholdsregler ved afbrydelse af den  

 normale energitilførsel, aftaler med leverandører samt tilvejebringelse af  

 personel til etablering og drift af beredskabet, jf. også bilag B og C.
I henhold til Indenrigsministeriets cirkulære om overdragelse af lokale  

 kommandocentraler og materiel mv. er der overdraget indkvarterings- og  

 forplejningsmateriel m.m. til en række kommuner.
Materiellet består af  

 indkvarteringsgruppepakninger, feltkøkkener og køkkenvognspakninger.  

 Materiellet er beskrevet i Beredskabsstyrelsens materielbekendtgørelser, der  

 indgår i Beredskabsstyrelsens håndbogssamling.
 Indkvarterings- og forplejningsberedskabet vil lige som  

 redningsberedskabets øvrige indsatsstyrker normalt blive opstillet i grupper,  

 jf. bemærkningerne ad kapitel 3 i »dimensioneringsbekendtgørelsen«.
 1 indkvarteringsgruppe, der råder over 1 indkvarteringsgruppepakning, kan  

 udover 1 gruppefører/holdleder bemandes med 7 personer.
 1 forplejningsgruppe, der råder over 1 køkkenvognspakning og 1 feltkøkken,  

 kan udover 1 gruppefører/holdleder bemandes med 10 personer.
 Det kan normalt forudsættes, at 1 indkvarteringsgruppe kan modtage og  

 indkvartere op til 250 personer, og at 1 forplejningsgruppe kan forpleje op  

 til 1.000 personer, afhængigt af de lokale forhold.
 Der er fastsat en særlig dimensionering af indkvarterings- og  

 forplejningsberedskabet i Storkøbenhavn under hensyn til de særlige forhold i  

 det storkøbenhavnske område.
 Det nævnte materiel suppleres med andet materiel mv. efter  

 kommunalbestyrelsens bestemmelse på grundlag af de konkrete behov i kommunen.  

 Der kan f.eks. være tale om senge, madrasser, termospande mv.
Endvidere må der tilvejebringes køretøjer til transport af indkvarterings-  

 og forplejningsberedskabets materiel og personel.
Enhederne bør i videst  

 muligt omfang være mobile, således at enheder og materiel efter behov kan  

 følge de evakuerede ud af kommunen og kan yde mellemkommunal bistand.
 Der må ved planlægningen af den enkelte kommunes beredskab lægges vægt på,  

 at enhederne er opbygget således, at de kan samarbejde hensigtsmæssigt med  

 andre kommuners beredskab.
Om det personel, der kan rådes over inden for beredskabet og om dets  

 uddannelse, henvises til Indenrigsministeriets bekendtgørelse om personel i  

 redningsberedskabet mv., Indenrigsministeriets bekendtgørelse om  

 beredskabspligt, Beredskabsstyrelsens »Bestemmelser for  

 funktionsbestemte uddannelser i redningsberedskabet« og  

 Beredskabsstyrelsens »Vejledning om kommunernes  

 beredskabsplanlægning«.
Ud over det personel, der direkte er nævnt i det  

 nævnte materiale, kan kommunen indgå aftaler mv. om arbejdsmæssig bistand,  

 f.eks. med personalet i storkøkkener og med de evakuerede.
Ved kommunens beslutning om, hvilke personelressourcer der er behov for  

 inden for indkvarterings- og forplejningsberedskabet, må det forudsættes, at  

 de evakuerede i vidt omfang selv deltager i det praktiske arbejde på  

 hjælpestationen mv.
Det tilgodeser også behovet for, at de indkvarterede får  

 mulighed for en meningsfuld beskæftigelse.
6. Tilvejebringelse af ressourcer Planlægningen af indkvarterings- og forplejningsberedskabet skal dække en  

 kapacitet, der svarer til mindst 5 pct. af kommunens samlede indbyggertal.
 De beredskabsmæssige ressourcer omfatter personel, materiel, køretøjer og  

 lokaliteter, jf. beskrivelsen af ressourcernes tilvejebringelse i punkt 4.2.  

 i Beredskabsstyrelsens »Vejledning om kommunernes  

 beredskabsplanlægning«.
Der må på forhånd være planlagt for, hvordan kommunen i givet fald vil  

 dække sit ressourcebehov.
Der må udpeges egnede lokaliteter mv. i et  

 samarbejde mellem de relevante kommunale forvaltninger og indgås bindende  

 aftaler om brugen i påkommende tilfælde.
De statslige regionale beredskabscentre (i Beredskabsregion VI  

 Beredskabsstyrelsens Befalingsmandsskole) koordinerer i totalforsvarsregi  

 registrering af lokaliteter til de lokale myndigheder i krise eller krig.
Ved  

 at inddrage beredskabscentrene i denne del af planlægningen kan kommunen  

 således sikre, at udpegede lokaliteter vil være til rådighed for kommunen i  

 en mobiliseringssituation.
 Beredskabscentrene vil endvidere kunne være kommunen behjælpelig med  

 oplysninger fra forsvaret af betydning for den geografiske tilrettelæggelse  

 af indkvarterings- og forplejningsberedskabet, jf. punkt 2.3. i  

 »Vejledning om kommunernes beredskabsplanlægning«.
 Vedrørende ekspropriation af privat ejendom, herunder befordringsmidler,  

 til brug for redningsberedskabet henvises til den i medfør af  

 beredskabslovens § 38 udsendte bekendtgørelse om ekspropriation til brug for  

 redningsberedskabet.
 Efter lov nr. 228 af 8. april 1992 om tilvejebringelse af  

 befordringsmidler til det militære forsvar og redningsberedskabet er ejere af  

 befordringsmidler af enhver art forpligtet til at stille disse til rådighed  

 for redningsberedskabet under krise eller krig.
 Køretøjer kan evt. tilvejebringes ved henvendelse til  

 Motorudskrivningstjenesten ved Hærens Materielkommando, jf.  

 Forsvarsministeriets bekendtgørelse om udpegning og udskrivning af  

 befordringsmidler til det militære forsvar og civilforsvaret.
 Endvidere henledes opmærksomheden på beredskabslovens § 42, hvorefter  

 enhver på anmodning af redningsberedskabet skal stille sin bolig eller andre  

 lokaler til rådighed for de evakuerede og bespise dem i nødvendigt omfang.
 For så vidt angår indkvartering med eller uden bespisning af  

 indkvarterings- og forplejningsberedskabets personel henvises til  

 beredskabslovens § 43, hvorefter reglerne om ekstraordinær indkvartering i  

 lov nr. 91 af 29. marts 1924 om indkvartering anvendes tilsvarende for  

 personel i redningsberedskabet. 1924-lovens regler om ekstraordinær  

 indkvartering er optaget i Civilforsvarsstyrelsens samling af »Love og  

 bestemmelser om civilforsvaret 1939-62«.
 De nævnte bestemmelser i beredskabslovens § 38, § 42 og § 43 kan både  

 anvendes under freds- og krigsforhold.
7. Beredskabets tilrettelæggelse Planlægningen af indkvarterings- og forplejningsberedskabet baseres på den  

 enkelte kommunes placering af redningsberedskabet i den kommunale  

 organisation, jf.
Beredskabsstyrelsens vejledning om det kommunale  

 redningsberedskabs struktur og administration samt om samarbejdsformer.  

 Uanset hvordan indkvarterings- og forplejningsberedskabet indgår i  

 organisationen, er beredskabet dog altid en redningsberedskabsopgave.
Indkvarterings- og forplejningsberedskabet må tilrettelægges, etableres og  

 virke på grundlag af analyser af mulige og konkret konstaterede risici og  

 deres konsekvenser, samt under hensyn til eventuelt særlige, lokale forhold i  

 øvrigt.
I denne forbindelse er især planlægningssamarbejdet med politiet  

 væsentligt.
 Der henvises i øvrigt til denne vejlednings bilag, hvori der er anført  

 visse praktiske anvisninger for, hvordan beredskabet kan tilrettelægges.
8. Økonomi Kommunerne afholder alle udgifter til etablering og drift af eget  

 redningsberedskab.
Staten refunderer en del af disse udgifter i medfør af  

 gældende bestemmelser.
 Indenrigsministeren kan dog i henhold til beredskabslovens § 19 fastsætte  

 regler om, at staten i særlige tilfælde deltager i udgifterne i forbindelse  

 med indsættelse af det kommunale redningsberedskab.
 Hjemmel for Beredskabsstyrelsen til i særlige katastrofetilfælde at  

 afholde udgifter i forbindelse med indsættelse af værnepligtige og frivillige  

 i fredstid er således fastsat i § 31, stk. 6, i Indenrigsministeriets  

 bekendtgørelse om personel i redningsberedskabet mv.
 Da indsættelsen af det kommunale redningsberedskab ifølge beredskabslovens  

 § 12, stk. 1, og bemærkningerne til lovforslagets § 19 er en kommunal opgave,  

 vil hjemmelen i bekendtgørelsen § 31, stk. 6, kun blive benyttet i ganske  

 særlige tilfælde.
Ifølge § 20 i Indenrigsministeriets bekendtgørelse om det kommunale  

 redningsberedskabs organisation, virksomhed, materiel og dimensionering skal  

 den kommune, der modtager mellemkommunal bistand, afholde udgifterne i  

 forbindelse med indsatsen, medmindre der er indgået anden aftale mellem de  

 pågældende kommuner.
Tilsvarende fremgår af bemærkningerne til lovforslagets  

 § 18, stk. 3.
 Hvis redningsberedskabet efter bestemmelsen i beredskabslovens § 20 har  

 fået private redskaber, transportmidler og betjeningsmandskab stillet til  

 rådighed for en indsats, har den, der har stillet redskaberne eller  

 transportmidlerne til rådighed, ret til erstatning fra kommunen for afsavn af  

 materiel og for den skade, materiellet har lidt.
I henhold til lovens § 42 fastsætter indenrigsministeren regler om den  

 godtgørelse, der skal ydes kvarterværter for indkvartering og bespisning af  

 evakuerede og andre nødstedte.
Den evakuerede betaler selv for privat  

 indkvartering og for deltagelse i privat bespisning.
Er den evakuerede ikke i  

 stand til at betale, udlægges beløbet af kommunen.
Udlagte beløb skal  

 refunderes af den evakuerede eller i trangstilfælde efter reglerne i  

 sociallovgivningen.
 I henhold til beredskabslovens § 43 om ekstraordinær indkvartering af  

 redningsberedskabets personel fastsætter indenrigsministeren regler om de  

 indkvarteringsydelser, der kan kræves i henhold til indkvarteringsloven, og  

 om den godtgørelse, der skal ydes herfor.
 Kommunens udgifter ved indsats af det kommunale indkvarterings- og  

 forplejningsberedskab påhviler således kommunen.
 Bestemmelser om ydelser til værnepligtige og frivillige og om udgifterne  

 til uddannelse, øvelser og indsats findes i §§ 14, 15, 21 og 31 i den  

 ovennævnte personelbekendtgørelse.
BILAG A.
INFORMATION En optimal afvikling af indkvarterings- og forplejningsopgaverne afhænger  

 af forskellige faktorer.
En af de vigtigste er, hvordan information  

 håndteres.
Fungerer informationen ikke tilfredsstillende, belastes alle  

 involverede parter unødigt.
 De beslutninger, der træffes af myndighederne i en evakueringssituation,  

 må forstås og accepteres af de berørte mennesker, således at de selvstændigt  

 træffer beslutninger, der er i overensstemmelse med myndighedernes hensigter.
Tillid til myndighedernes beslutningerne og anvisninger kræver god  

 information.
Borgerne må forstå, at de valgte omsorgs- og  

 beskyttelsesforanstaltninger er nødvendige: de må motiveres til at følge  

 anvisningerne og beskytte sig, og til ikke at afbryde beskyttelsen for  

 tidligt.
Det afgørende er ikke situationen i sig selv, men hvordan det  

 enkelte menneske opfatter situationen.
 Informationen bør derfor også ofte omfatte oplysninger om de negative  

 konsekvenser, det kan få, hvis myndighedernes anvisninger ikke følges.
 En hændelse, som f.eks. medfører, at mennesker tvinges til at forlade  

 deres opholdssted, berører med sikkerhed flere mennesker end de evakuerede.  

 Berørte myndigheder og organisationer vil blive afkrævet information, råd og  

 vejledning.
 Det er kommunalbestyrelsens opgave at planlægge og lede kommunens  

 informationsberedskab.
 Formålet med at planlægge for et kommunalt informationsberedskab er at  

 sikre, at de relevante oplysninger om forhold, som kommunen er ansvarlig for,  

 når ud til borgerne på det rigtige tidspunkt, og i en form, der gør det  

 muligt for borgerne at handle i overensstemmelse med informationerne.
Borgerne kan få information fra mange forskellige kilder.
Da entydig  

 information styrker informationens troværdighed, er det vigtigt, at den  

 information, som udsendes af myndighederne, er koordineret, og at den  

 information, som udsendes af andre, herunder bl.a. pressen, er bedst muligt  

 koordineret med myndighedernes information.
Der erindres i denne forbindelse  

 om politiets informationsopgave, jf. beredskabslovens § 17.
 Manglende information kan være grobund for rygtedannelser mv., der kan  

 medføre utilsigtede handlinger og i værste fald panik.
Hvem informeres? De evakuerede/»Andre nødstedte« Forblivere Personer indkvarteret på hjælpestation Personer indkvarteret privat Kvarterværter Indkvarterings- og forplejningsberedskabets personel Redningsberedskabets enheder, evt. ved situationsrapporter Kommunens øvrige forvaltninger (det civile beredskab) Politiet Borgerne Hvad informeres der om? Informationen skal:
- straks advare mennesker ved akut livsfare, - hjælpe den enkelte med at tage beslutninger, som vedrører egen  

 sikkerhed, - oplyse om den overordnede, aktuelle situation, - oplyse om forventninger til den fremtidige situation, - give råd og anvisninger til, hvordan mennesker bedst forholder sig i den  

 aktuelle situation, bl.a. for ikke at komme til skade, og - give oplysninger om eventuelle restriktioner.
 Det er desuden af betydning, at den enkelte oplyses om, hvor og hvornår  

 der kan forventes yderligere information.
Hvordan informeres? For at den udsendte information skal forstås og accepteres af så mange som  

 muligt, er det en forudsætning, at informationen er troværdig, og at den:
- tager udgangspunkt i menneskers behov, - er åben og sandfærdig, - udsendes hurtigt og ajourføres ofte, - er enkel og let tilgængelig (også for fremmedsprogede), - er entydig og koordineret mellem redningsberedskabet (herunder  

 indkvarterings- og forplejningsberedskabet), politiet, det civile beredskab,  

 sygehusvæsenet samt andre berørte myndigheder og informationsformidlere.
Hvem informerer? Til løsning af kommunens informationsopgave bør der udpeges en  

 informationsansvarlig medarbejder, eller evt. en informationsenhed, som det  

 påhviler at samordne og forestå informationsarbejdet.
 Under krise eller krig vil kommunens informationsopgave kunne varetages  

 gennem oprettelse af et informationskontor, hvor borgerne kan henvende sig.  

 Dette kan f.eks. oprettes i tilknytning til en hjælpestation, hvor  

 informationsbehovet i forvejen er stort, eller på det lokale rådhus, der i  

 forvejen er kendt af borgerne.
 Det personel, som er eller kommer i kontakt med evakuenter og berørte  

 borgere mv., skal erkende sit ansvar og forpligtelse som informator.  

 Personellet skal derfor være instrueret om selv aktivt og kontinuerligt at  

 søge at tilvejebringe nødvendig, sikker og tilstrækkelig information.
 Erfaringer viser, at det ikke altid er muligt at påvirke al den  

 information, som spredes, eller at påvirke valget af informationskanaler.  

 Massemedierne søger selvstændigt og aktivt information til sin  

 nyhedsformidling.
Det kan derfor i visse situationer være en fordel at oprette et særskilt  

 samlingssted eller pressecentrum for mediernes repræsentanter, f.eks. i  

 forbindelse med informationskontoret.
Information til medierne kan også  

 formidles ved udsendelse af pressemeddelelser og ved pressekonferencer i  

 særlige situationer.
 De informationsopgaver, kommunen skal være parat til at løse, må ikke  

 forveksles med den almindelige nyhedsformidling, som fortsat i en krise-  

 eller krigssituation varetages af Danmarks Radio, TV2 og lokalradioer samt  

 den skrevne dag- og ugepresse.
BILAG B.
INDKVARTERINGSBEREDSKABET Indkvarteringsberedskabet har til opgave at indkvartere evakuerede og  

 andre nødstedte på hjælpestationer eller privat.
En »hjælpestation« er en lokalitet, hvor evakuerede kan modtages  

 og ydes omsorg.
Privat indkvartering omfatter indkvartering i private  

 boliger, hoteller og andre egnede lokaliteter, der ikke er udpeget som  

 hjælpestationer.
 Indkvarteringskapaciteten på kommunens hjælpestationer og private  

 indkvarteringssteder skal tilsammen svare til mindst 5 pct. af kommunens  

 samlede indbyggertal.
 Indkvarteringsberedskabets anvendelighed afhænger bl.a. af dets mobilitet.  

 En høj grad af mobilitet understøtter indkvarteringsberedskabets evne til  

 også at kunne yde mellemkommunal bistand.
Indkvartering på hjælpestation En hjælpestation har til opgave at forestå modtagelse, registrering,  

 information, ydelse af hjælp til syge og letsårede samt indkvartering.  

 Endvidere vil forplejning normalt også finde sted på hjælpestationen.
Opholdet på de udpegede hjælpestationer er principielt af midlertidig  

 karakter.
Ved større befolkningsbevægelser vil det være nødvendigt at fordele  

 flygtningene over flere kommuner, evt. i flere politikredse.
I så fald vil  

 evakueringsstrømmen typisk passere flere hjælpestationer, før de evakuerede  

 når den kommune, der er udpeget som opholdssted.
 Hjælpestationens indkvarteringsopgave bortfalder således i tilfælde, hvor  

 de evakuerede samme dag befordres videre til en anden hjælpestation og i  

 tilfælde af privat indkvartering.
F.eks. skoler, sportshaller og andre større institutioner kan være egnede  

 som hjælpestationer.
Skolerne på grund af deres ruminddeling,  

 toiletforholdene, møbleringen, gymnastiksalen med badefaciliteter, de gode  

 adgangsforhold, lege- og sportspladsen samt køkkenet.
Hallerne har derimod  

 ikke skolens ruminddeling, der må improviseres, f.eks. ved ophængning af  

 tæpper.
 Lokaliteter med kælder/sikringsrum bør foretrækkes af hensyn til et muligt  

 behov for »bedst mulig beskyttelse«/»gastæt beskyttelse«.
 Lokalitetsudpegningen koordineres med de øvrige totalforsvarsmyndigheder  

 og lokaliteterne spredes geografisk under hensyn til evt. særlige  

 risikomomenter og topografien, herunder hensigtsmæssige til- og  

 frakørselsforhold.
En hjælpestation kan indeholde følgende lokaler: - modtagelses- og  

 registreringsrum - informationsrum - opholdsrum - rum til personer med børn -  

 førstehjælpsrum - sygerum - køkkenrum - spiserum - soverum - bade- og  

 toiletrum, evt.
ABC-rensefaciliteter - ABC-sikret rum - indkvarteringsrum for  

 personalet Ved planlægningen af hjælpestationens indretning og drift kan det bl.a.  

 være praktisk at tilvejebringe eller planlægge for: -  

 bygningstegninger/-skitser - indretningsoversigter -  

 nødstrømsalternativer/-anlæg - nødbelysning (petromax, flagermuslygter,  

 håndlygter m.m.) - alternative opvarmningsmuligheder - sandsække (m.  

 sækkebindere) - afstivningsmaterialer - sanitetsudstyr, evt. kemiske  

 klosetter, sanitetsvæske, håndklæder, vandfade, rengøringsmidler m.m.) -  

 rensefaciliteter (ABC-beredskab) - sikring af telefonforbindelser -  

 skilte/afmærkningsmateriel - vandbeholdere (og evt. termospande) -  

 rekvisitioner (brændstof, brænde m.m.) - indkvarteringsmateriel (senge,  

 tæpper, soveposer, sengelinned m.m.) - service og bestik (evt. suppleret med  

 engangsservice) - forplejning (tilberede på hjælpestationen, modtage udefra  

 eller forpleje andetsteds?) - aktiveringstilbud til de evakuerede, der i  

 videst muligt omfang bør deltage i arbejdet på hjælpestationen - instrukser  

 til brug for de evakuerede (gå-til-hånde- instrukser, sundhed/hygiejne m.m.)  

 - udpegning og instruering/uddannelse af først og fremmest nøglepersonel -  

 instrukser til personellet (rutiner, klargøring af  

 sikringsrum/beskyttelsesrum, affaldshåndtering, »felthygiejne«  

 m.m.) - medbragte husdyr - aftale/koordinering med det civile  

 beredskab/øvrige kommunale enheder/andre: - registrering af evakuenter  

 (politiet, folkeregisteret) - kontakt til pårørende (politiet) - information  

 (kommunen, politiet, medierne) - udbetaling af ydelser til de evakuerede,  

 blandt andet til småfornødenheder og rejseudgifter, i det omfang de  

 evakuerede ikke selv kan betale (kommunen) - nødbeklædning til de evakuerede  

 (kommunen) - børnepasning (kommunen) - administration af evt.  

 rationeringsordninger (kommunen) - forsyningsrekvisitioner generelt  

 (leverandører) - aftaler med lokale læger og krisepsykologer.
Privat indkvartering Hvis det kan forudses, at de evakuerede ikke vil kunne vende hjem inden  

 for en kortere periode, kan det være hensigtsmæssigt at søge dem indlogeret  

 privat.
 Hvis der kun er tale om ganske få personer, der skal skaffes logi, kan det  

 efter kommunalbestyrelsens bestemmelse anses for hensigtsmæssigt i det  

 konkrete tilfælde, at kommunens socialforvaltning påtager sig opgavens  

 løsning.
 Normalt vil privat indkvartering hos borgerne kun blive aktuel ved større  

 indkvarteringsopgaver, hvor privat indkvartering på f.eks. hoteller og  

 vandrehjem ikke opfylder indkvarteringsbehovet.
Indkvartering i sommerhusområder kan være en løsning, der kun i mindre  

 grad er til gene for borgerne.
I så fald bør der foreligge en planlægning,  

 der bl.a. omfatter aftaler med udlejningsbureauer.
 Privat indkvartering kræver en målrettet information til kommunens borgere  

 med oplysning om indkvarterings- og forplejningsbetingelserne, jf. bilag A.  

 Forplejningen kan enten ske privat eller på særlige bespisningssteder, f.eks.  

 på hjælpestationerne.
 Privat indkvartering forudsætter, at kommunen har planlagt for denne  

 løsning af indkvarteringsopgaven, og dermed bl.a. har materiale, der viser  

 indkvarteringsmulighederne.
I bilag D omtales den indkvarteringsbillet, der kan anvendes i forbindelse  

 med privat indkvartering hos kommunens borgere.
Blanketten giver en  

 beskrivelse af praktiske forhold i forbindelse med indkvarteringen.
BILAG C.
FORPLEJNINGSBEREDSKABET Forplejningsberedskabet har til opgave at forpleje - evakuerede, der opholder sig eller er indkvarteret på hjælpestationer - evakuerede, der er privat indkvarteret, hvis der er behov for  

 forplejning - andre nødstedte - »forblivere« samt - redningsberedskabets tjenstgørende personel.
 Forplejningsberedskabet kan baseres på eksisterende storkøkkener, f.eks. i  

 forsamlingshuse, medborgerhuse, større virksomheders kantiner, restauranter,  

 plejehjem og kostskoler.
 Anvendes storkøkkener, skal det sikres, at tilberedningen kan fortsætte,  

 hvis den normale energitilførsel svigter.
 Hvis forplejningsbehovet ikke kan dækkes på denne måde, må der anvendes  

 særligt forplejningsmateriel, som feltkomfurer og køkkenvognspakninger mv.  

 Beredskabskorpsets Materieltjeneste er gerne behjælpelig med rådgivning m.m.,  

 hvis ovennævnte materiel el.lign. overvejes anskaffet.
 Storkøkkener og lokaliteter udpeget til brug i forbindelse med anvendelsen  

 af særligt forplejningsmateriel bør indgå i den samlede registrering af  

 lokaliteter til brug for lokale myndigheder i krise eller krig.
 Især kræver en tilberedning af forplejning i det fri ved hjælp af  

 feltkomfurer og køkkenvogne mv. en forudgående uddannelse vedrørende  

 arbejdets tilrettelæggelse, materiellets brug og forplejningens udlevering  

 m.m.
Der må ved oprettelsen af en kogeplads i det fri bl.a. tages hensyn til  

 pladsens placering i et tørt, fast og afspærret område med gode til- og  

 frakørselsforhold, rindende vand, muligheder for afløb og for håndtering af  

 affald.
Specielt er fastholdelse af en høj hygiejnisk standard væsentlig.
 Af hensyn til transport af råvarer, brændsel, forplejning og evt. vand mv.  

 bør forplejningsberedskabet besidde en høj grad af mobilitet.
 Nødvendigheden af mobilitet understreges også af behovet for evt. at kunne  

 benytte forplejningsberedskabet ved mellemkommunal bistand.
 Der bør foreligge en rekvisitionsordning vedrørende fremskaffelse af  

 råvarer og andre fornødenheder.
BILAG D.
REGISTRERING i kommunens indkvarterings- og forplejningsberedskab Registrering af personer, der ankommer til eller forlader hjælpestationen  

 er vigtig, også selv om opholdet ikke medfører indkvartering på den  

 pågældende hjælpestation eller privat.
Indkvarterings- og forplejningsberedskabets registreringssystem  

 tilrettelægges af den enkelte kommune efter de lokale behov og under hensyn  

 til opgavens konkrete omfang.
Det er af stor vigtighed, at  

 registreringssystemet koordineres med politiets og øvrige kommunale  

 forvaltningers systemer, så de forskellige behov tilgodeses, og  

 misforståelser undgås.
Kommunens redningsberedskab har behov for registreringen for at kende det  

 aktuelle antal indkvarterede og dermed at kunne skønne over behovet for  

 forsyninger mv.
Endvidere anvendes tallet i situationsrapporter og i  

 forbindelse med anden information.
 Kommunens forvaltninger i øvrigt kan også have behov for de registrerede  

 oplysninger, f.eks. folkeregistret til grundregistrering i det kommunale  

 system og socialforvaltningen i forbindelse med forskellige ydelser til de  

 indkvarterede.
 Politiet, der foretager katastroferegistrering mv. af savnede personer og  

 af bjærgede personer, der er kommet til skade eller er døde, samt af  

 evakuerede, kan være til nytte for kommunens forvaltninger.
I.
Registreringsskema , jf. bilag 1 til bilag C.
Registreringen bør foretages straks ved ankomsten til hjælpestationen og i  

 videst muligt omfang ajourføres løbende.
Et eksempel på, hvordan et skema til  

 formålet kan se ud, er vist i bilag 1.
På skemaet er der en rubrik »familienummer«.
Dette er anført af  

 hensyn til ønsket om i muligt/hensigtsmæssigt omfang at holde familier  

 samlede.
Nummeret kan anvendes til samtlige familiemedlemmer, også dem, der  

 senere ankommer til hjælpestationen.
Registreringen af personnummeret, »CPR-nr.« er væsentlig for en  

 entydig identifikation af de enkelte personer, navnlig hvis samtlige navne  

 ikke opføres.
Registreringen bør foretages så entydigt og anvendeligt som  

 muligt.
Spørgsmål om en hensigtsmæssig registrering af personer uden  

 CPR-nummer, om skemaernes opbevaring, om anførelse af fødested og om direkte  

 anførelse af nationalitet må evt. drøftes med det kommunale folkeregister.
 I rubrikken »adresse« anføres den pågældendes bopæl, som den  

 senest er registreret i folkeregistret før evakueringen.
Rubrikken »bemærkninger« kan anvendes til oplysninger om den  

 pågældende person, f.eks. om individuelle behov, særlige aftaler og  

 henvisninger til læger.
Notaterne kan evt. fortsættes på bagsiden af skemaet.
 I rubrikken »afrejsedestination« noteres med adresseangivelse  

 eller anden entydig angivelse, om den pågældende er afrejst til en anden  

 hjælpestation, er blevet privat indkvarteret af kommunen, er rejst hjem eller  

 har taget ophold hos andre.
II.
Indkvarteringsbillet , jf. bilag 2 til bilag D.
Indkvarteringsbilletten, der anvendes ved privat indkvartering, findes i  

 formsæt med gennemslag i A5-format.
Den består af fem skemaer, der således  

 kan udfyldes i en arbejdsgang med et eksemplar til henholdsvis kvarterværten,  

 den indkvarterede, folkeregistret, socialkontoret/det sociale udvalg og  

 arbejdsformidlingen.
Uanset blankettens betegnelser på myndighederne kan være  

 forældede, må blanketten fortsat anses for egnet til formålet.
I visse  

 tilfælde kan det ikke være påkrævet at bruge alle de fem blanketter i  

 formsættet.
Der henvises til de fem blanketters bagside, hvor der er anført en  

 vejledning vedrørende blankettens brug og om gældende regler.
Det bemærkes,  

 at Indenrigsministeriet fastsætter de takster, der kan ydes for indkvartering  

 og bespisning.
 På hver indkvarteringsbillet kan der kun anføres personer, der indlogeres  

 på den samme adresse.
III.
Andre blanketter Det vil næppe altid være hensigtsmæssigt at oprette et større system af  

 protokoller mv., hvis der alene er tale om modtagelse, indkvartering og  

 bespisning af få evakuerede.
Registreringssystemet kan f.eks. også omfatte blanketter til brug for  

 notater vedrørende - de private indkvarteringsmuligheder, der rådes over i kommunen - levnedsmidler, soveudstyr og tøj, der er medbragt til hjælpestationen af  

 de evakuerede til egen brug - kvitteringer for ydelser til »småfornødenheder« og for anden  

 økonomisk bistand, der er udbetalt af personalet på hjælpestationen - førstehjælpsydelser og henvisninger til lægelig bistand - rekvisition af rejsehjemler til evakuerede i forbindelse med  

 tilbageflytning eller privat indkvartering ved egen foranstaltning.
