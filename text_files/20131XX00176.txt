Skriftlig fremsættelse (27. november 2013) Ministeren for ligestilling og Kirke (Manu Sareen):
 Herved tillader jeg mig for Folketinget at fremsætte:
Forslag til lov om ændring af lov om bestyrelse og brug af folkekirkens kirker m.m. og lov om folkekirkens kirkebygninger og kirkegårde (Brug af folkekirkens kirker til ikke kirkelige formål, oprettelse af udvalg om kirkegårde samt registrering og afregistrering af gravminder m.v.) (Lovforslag nr.
L 84) Folkekirkens kirker må ifølge lovgivningen kun anvendes til kirkelige formål, og det er således udelukket at anvende en kirke til andre formål, herunder rent kulturelle formål.
Kirken må heller ikke anvendes til ikke kirkelige handlinger som fx borgerlige begravelser eller borgerlige vielser.
 Med lovforslaget, som er udarbejdet på baggrund af anbefalingerne i en rapport om folkekirkens kirker, der helt eller delvis tages ud af brug, skabes mulighed for, at et menighedsråd med biskoppens tilladelse kan beslutte at stille kirken til rådighed til brug for ikke kirkelige formål.
Inden en kirkegård nedlægges, skal et nyt sagkyndigt udvalg afgive udtalelse på baggrund af udvalgets kategorisering af folkekirkens kirkegårde i umistelige kirkegårde, bevaringsværdige kirkegårde og andre kirkegårde.
Lovforslaget betyder endvidere, at der ikke sker nedlæggelse af kirkegårde, som udvalget anser for at være umistelige.
En arbejdsgruppe har foretaget et serviceeftersyn af den eksisterende ordning vedrørende registrering af gravminder på folkekirkens kirkegårde.
På baggrund af arbejdsgruppens rapport foreslås en række ændringer i de gældende regler om gravminderegistrering.
 For det første indebærer lovforslaget, at der ved registrering af gravminder kan tages hensyn til allerede registrerede gravminder i provstiet.
For det andet harmoniseres klageadgangen over afgørelser om gravminderegistreringer på henholdsvis folkekirkeligt bestyrede kirkegårde og kommunalt bestyrede kirkegårde.
Disse klagesager vil blive behandlet af biskoppen, hvis afgørelse ikke kan indbringes for anden administrativ myndighed.
 For det tredje flyttes kompetencen til at træffe afgørelse i sager vedr. flytning af registrerede gravminder til andre steder end på kirkegården fra ministeren for ligestilling og kirke til biskoppen, hvis afgørelse ikke kan anbringes for en anden administrativ myndighed.
 Endelig indføres der hjemmel til at afregistrere gravminder.
 Idet jeg i øvrigt henviser til lovforslaget og de bemærkninger, der ledsager det, skal jeg indstille dette til velvillig behandling i det Høje Ting.
