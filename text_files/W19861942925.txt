Ankestyrelsen fandt i en sag om nedsatte barseldagpenge, at såvel  

 medlemskab af en kommunalbestyrelse som formandsposten i kulturudvalget måtte  

 anses for at være borgerligt ombud, og at det borgerlige ombud kun var  

 varetaget i begrænset omfang i fraværsperioden.
Ankestyrelsen fandt således  

 sikrede berettiget til nedsatte dagpenge.
 REDEGØRELSE FOR SAGEN:
 En sikret, der var beskæftiget som provisor ved et apotek, var endvidere  

 medlem af en kommunalbestyrelse og formand for kulturudvalget.
I barselperioden fungerede hun fortsat som medlem af kommunalbestyrelsen  

 og som formand for kulturudvalget.
Kommunalbestyrelsesmøderne afholdtes 1  

 gang månedligt og varede 2 - 3 timer.
Kulturudvalgsmøderne afholdtes 2 gange  

 månedligt og varede ca. 4 timer.
Sikrede havde sit barn med til de langvarige  

 møder, hvor hun deltog som kulturudvalgsformand, hvorved hun kunne passe  

 amningen.
Hun havde i barselperioden overladt en del af det politiske  

 arbejde, som hun under normale omstændigheder selv udførte, til andre.
 Sikrede modtog en fast løn for sit arbejde som kulturudvalgsformand og et  

 fast vederlag + diæter for sit arbejde som medlem af kommunalbestyrelsen.
 Det sociale udvalg afslog at yde nedsatte dagpenge efter dagpengelovens §  

 33 a under henvisning til en vejledende udtalelse fra sikringsstyrelsen af  

 17. oktober 1985, hvorefter medlemskab af en kommunalbestyrelse, men ikke  

 hvervet som kulturudvalgsformand ansås at være omfattet af begrebet  

 »borgerligt ombud« i dagpengelovens § 33 a om ydelse af nedsatte  

 dagpenge.
 AFGØRELSEN, DER KLAGES OVER:
Amtsankenævnet fandt, at betingelserne for at yde nedsatte dagpenge i  

 henhold til dagpengelovens § 33 a var opfyldt.
Nævnet lagde vægt på, at både  

 medlemskab af kommunalbestyrelsen og formandsposten for et udvalg under  

 kommunalbestyrelsen var borgerligt ombud.
 Under henvisning til det oplyste om omfanget af de nævnte hverv fandt  

 nævnet, at disse var omfattet af begrebet »begrænset omfang«.
 KLAGEN TIL ANKESTYRELSEN:
 Sagen blev anket af det sociale udvalg, der henviste til, at udvalgets  

 afgørelse var truffet på grundlag af en udtalelse fra sikringsstyrelsen.
 LOVGRUNDLAG:
 Dagpengelovens § 33 a.
 Sikringsstyrelsens bekendtgørelse nr. 537 af 4. december 1980 om nedsatte  

 dagpenge ved delvis uarbejdsdygtighed på grund af sygdom og delvis fravær ved  

 graviditet, barsel og adoption.
 Sikringsstyrelsens vejledning af 25. juni 1981 om ovennævnte  

 bekendtgørelse.
 ANKESTYRELSENS AFGØRELSE:
 Ankestyrelsen er enig med amtsankenævnet i, at både medlemskabet af  

 kommunalbestyrelsen og formandsposten i kulturudvalget må anses for at være  

 et borgerligt ombud.
 Ankestyrelsen er tillige enig med nævnet i, at det borgerlige ombud kun er  

 varetaget i begrænset omfang i fraværsperioden.
 Efter de foreliggende oplysninger findes sikrede således at opfylde  

 betingelserne for at få nedsatte dagpenge efter dagpengelovens § 33 a.
 Ankestyrelsen tiltræder således amtsankenævnets afgørelse.
