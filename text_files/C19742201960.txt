UNDERVISNINGSMINISTERIET Direktoratet for folkeskolen, folkeoplysning, seminarier m.v.
Maj 1974 Forord Det nu foreliggende cirkulære af 22. maj 1974 om folkeskolens  

 specialundervisning af læseretarderede elever afløser cirkulæret af 4. august  

 1961 og er nødvendiggjort af den pædagogiske udvikling, der har fundet sted  

 igennem de sidste 10 år.
Cirkulæret er optrykt som bilag til vejledningen.
 Specialundervisningen af læseretarderede bygger på et bredt  

 erfaringsgrundlag og en omfattende faglitteratur, hvorfor den efterfølgende  

 vejledning alene har til formål at pege på de muligheder, som det nye  

 cirkulære rummer, og deres udnyttelse i praksis.
 Det har ved udarbejdelsen af cirkulæret været magtpåliggende at skabe  

 muligheder for at imødekomme elevernes varierede behov for  

 specialundervisning under forhold, der er forskellige fra kommune til  

 kommune.
Specielt er der grund til at fremhæve læseklinikkerne, som i de senere år  

 har været en foretrukken undervisningsform.
De er hidtil etableret som  

 forsøg, men kan nu oprettes som permanent ordning.
I øvrigt skal man understrege betydningen af, at der skabes  

 hensigtsmæssige rammer omkring specialundervisningen for læseretarderede, og  

 at undervisningen varetages af lærere med fornøden specialuddannelse.
Dette  

 gælder i særlig grad undervisningen i læseklinikker og læseklasser.
 København, maj 1974.
A.
Baunsbak-Jensen Indhold Da læse- og stavevanskeligheder i alle forhold er et alvorligt handicap,  

 må det være skolens opgave gennem en individualiserende undervisning,  

 specielt ved begynderundervisningen i dansk, at støtte elever med sådanne  

 vanskeligheder bedst muligt og endvidere, hvor det skønnes nødvendigt, at  

 sørge for henvisning til egnede specialundervisningsformer.
Det bør dog altid  

 ved tilrettelæggelsen af sådanne særlige foranstaltninger tilstræbes, at  

 disse mindst muligt griber ind i skoleforløbet, ligesom det må påses, at  

 eleven vender tilbage til den almindelige undervisning, så snart det skønnes  

 forsvarligt.
1. Eleverne Almindeligvis vil den læseretarderede elevs præstationsniveau ligge  

 betydeligt lavere i sproglige end i ikke-sproglige fag; men da læsning er en  

 stærkt integrerende del af skolens undervisning i almindelighed, vil en  

 læseretardering dog ofte generelt forringe elevens udbytte af skolegangen.
En afgrænsning af de læseretarderede på grundlag af specielle fejltyper  

 synes ikke mulig, idet de fejl, som præger deres læsning og stavning, også  

 forekommer hos andre elever, blot i mindre omfang.
Afgrænsningen må derfor  

 bero på en samlet vurdering af elevens intellektuelle og sproglige udvikling  

 og af elevens faglige standpunkt, der altid må ses på baggrund af hidtidig  

 undervisning og sprogligt miljø.
I visse tilfælde kan et dårligt standpunkt i læsning og retskrivning  

 skyldes sygdom eller sansemæssige handicap, som i så fald må søges korrigeret  

 samtidig med, at den pædagogiske behandling iværksættes.
Men når der ses bort  

 fra sådanne somatiske faktorer, vil årsagsforholdet ofte være svært at  

 udrede, bl.a. fordi vanskelighederne kun sjældent kan henføres til en enkelt  

 faktor, men ofte skyldes et samspil mellem flere.
 Foruden fysiske handicap kan bl.a. manglende motivation og dårlig  

 følelsesmæssig tilpasning til skolemiljøet gøre det vanskeligt for barnet at  

 følge begynderundervisningen i læsning, og i ganske særlig grad vil dets  

 sproglige udviking og forudsætninger være af betydning.
 Ved diagnosticering af handicappet må det søges klarlagt, hvilke  

 delfunktioner inden for læsningen og stavningen der er særlig svagt  

 udviklede, samt hvilke forudsætninger hos eleven der primært vil kunne bygges  

 på ved tilrettelæggelsen af et undervisningsprogram.
Ved en bedømmelse af, hvorvidt henvisning til specialundervisning er  

 påkrævet, må der ud over hensynet til de faglige vanskeligheder lægges vægt  

 på, hvorledes eleven fungerer pædagogisk og socialt.
Hvis handicappet  

 forringer elevens udbytte af undervisningen som helhed eller medfører dårlig  

 trivsel i klassemiljøet, vil der i særlig grad være grund til at overveje  

 iværksættelse af specialpædagogiske foranstaltninger.
 Foruden i dansk kan der, jfr. cirkulærets § 1, stk. 3, gives  

 specialundervisning i fremmedsprog og i regning og matematik.
Hvad angår fremmedsprog  må det erindres, at dansk i væsentlig grad  

 tjener som »redskab« ved indlæringen af disse, hvorfor den  

 læseretarderede alene som følge heraf vil have særlige vanskeligheder.
I  

 øvrigt vil de vanskeligheder, den læseretarderede har ved indlæringen af  

 dansk, ofte gøre sig gældende på tilsvarende måde ved indlæring af  

 fremmedsprog.
Undervisningen i fremmedsprog bør tilrettelægges i nært samarbejde med  

 faglæreren og skal så vidt muligt ikke træde i stedet for elevens  

 undervisning i klassen, men have karakter af en støtteforanstaltning i  

 tilknytning til denne.
For elever, der er svært sprogligt hæmmede, vil hele  

 undervisningen i pågældende sprog dog kunne gives som specialundervisning.
I  

 særlige tilfælde vil eleven kunne fritages  for undervisning i  

 fremmedsprog, jfr. nærmere cirkulærets § 7, stk. 2.
 Elevens sproglige udvikling vil ligeledes være af betydning ved indlæring  

 af regning og matematik,  hvorfor den læseretarderede kan have behov  

 for en specielt tilrettelagt undervisning i disse fag.
Cirkulærets bestemmelser på dette område tager alene sigte på tilfælde,  

 hvor der foreligger specielle indlæringsvanskeligheder, og vedrører således  

 ikke problemer, der er opstået på grund af skole- eller klasseflytning eller  

 som følge af en elevs fravær fra undervisningen.
Disse problemer må søges  

 løst på anden måde.
 Specialundervisning i regning og matematik må navnlig sigte mod at give  

 eleverne fornøden sikkerhed i de almindelige regningsarter og i funktioner,  

 der er af grundlæggende betydning ved indlæringen af fagene.
 Undervisningen kan gives i forbindelse med specialundervisningen i læsning  

 og stavning, men kan også tilrettelægges på særlige regnehold.
2. Tidspunktet for iværksættelse af  

 specialundervisning Mens flere handicap kan konstateres allerede ved skolestarten, viser  

 læsevanskeligheder sig først et stykke tid efter, at læseindlæringen er  

 påbegyndt.
Hvor tidligt specialundervisningen bør iværksættes, vil altid  

 kunne diskuteres; men da det er vigtigt at undgå, at vanskelighederne kommer  

 til at præge elevens indstilling til faget - og dermed eventuelt til  

 undervisningen som helhed - kan det ofte være hensigtsmæssigt at sætte  

 tidligt ind.
 I øvrigt er det vigtigt, at der på de tidlige alderstrin, herunder bl.a. i  

 børnehaveklasser, lægges vægt på sproglig stimulering som forberedelse til  

 læseindlæringen.
3. Specialundervisningens forskellige former Cirkulæret anviser forskellige former for specialundervisning af  

 læseretarderede.
Hvilke former det enkelte skolevæsen bør vælge, afhænger i  

 nogen grad af lokale forhold, herunder skolestørrelse og klassekvotient.
Der  

 bør imidlertid ikke ensidigt lægges vægt på en enkelt form.
Tilbudene må  

 kunne varieres under hensyn til elevernes forskellige behov.
 Hvor forholdene taler derfor, vil undervisningen kunne etableres ved et  

 samarbejde mellem flere kommuner eller ved amtskommunens foranstaltning.
 Specialundervisningen af læseretarderede kan tilrettelægges på følgende  

 måder:
3.1. Specialundervisning i klassen Erfaringerne inden for denne form for specialundervisning er for sparsomme  

 til at danne grundlag for opstilling af en generel metodik; men da det er den  

 form, der griber mindst ind i elevens skoleforhold og tilknytning til egen  

 klasse, og som samtidig giver de bedste muligheder for samarbejde mellem  

 specialundervisningslærer og klasselærer, bør den omfattes med interesse.
Det  

 vil dog være nødvendigt, at anden form for specialundervisning er til  

 rådighed, således at man periodevis kan henvise eleven hertil.
3.2. Læsehold Læseholdsundervisningen har gennem en årrække været den almindeligst  

 anvendte form for specialundervisning af læseretarderede; men den er  

 skemamæssigt vanskelig at administrere, specielt hvor der kun er få timer til  

 rådighed, idet det da ikke vil være muligt i alle tilfælde at få timerne på  

 læseholdet til at falde sammen med klassens dansktimer, og det derfor ikke  

 kan undgås, at andre fag berøres af ordningen.
Om end læseholdsundervisningen  

 således ikke er nogen helt ideel form for specialundervisning, vil den  

 fortsat være nødvendig især ved mindre skoler, og ulemperne kan da søges  

 begrænset ved, at undervisningen tillægges en enkelt lærer, der således kan  

 være til rådighed i et betydeligt antal timer.
Det forudsættes ved holdundervisning, at eleven stadig i et vist omfang  

 følger sin klasses undervisning i det pågældende fag, og at klassens lærer  

 fortsat har ansvaret for elevens undervisning i faget.
Et nært samarbejde  

 mellem klassens lærer og læseholdslæreren er derfor nødvendigt.
3.3. Læseklinik Principielt overtager læseklinikken i henvisningsperioden det fulde ansvar  

 for elevens undervisning i det (de) fag, hvori specialundervisningen gives;  

 men det kan være hensigtsmæssigt at lade eleven følge enkelte af klassens  

 timer inden for området som forberedelse til elevens tilbageføring til den  

 almindelige undervisning.
Ud over at varetage undervisningen af de enkelte handicappede elever vil  

 læseklinikken kunne få betydning ved at give vejledning med hensyn til  

 undervisning af læseretarderede i de almindelige klasser og anvise egnede  

 undervisningsmaterialer til disse.
En nærliggende opgave i så henseende vil  

 være at følge de elever, der udskrives fra klinikken, med henblik på at  

 fremme deres tilpasning til undervisningen i klassen.
Læseklinikker skal være åbne i mindst 25 timer ugentlig, d.v.s. i normalt  

 5 timer daglig, således at eleverne kan få deres timer i klinikken samtidig  

 med, at klassen undervises i det pågældende fag.
Skulle der undtagelsesvis  

 forekomme ledige timer i klinikken, vil disse kunne udnyttes til at give  

 »specialundervisning i klassen«.
Omvendt vil timer, hvor elevtallet  

 i klinikken overstiger 6, kunne varetages af to lærere i fællesskab.
Undervisningen i en læseklinik bør i øvrigt ikke fordeles mellem flere end  

 to, undtagelsesvis tre lærere.
Disse må have gennemført den nødvendige  

 (teoretiske) specialuddannelse, jfr. afsnit 5 nedenfor.
3.4. Læseklasse Elever, der henvises til læseklasse, modtager al deres undervisning i  

 denne.
Der er således tale om et alvorligt indgreb i skoleforløbet, og dette  

 bør ikke foretages, medmindre elevens situation pædagogisk og socialt er af  

 en sådan karakter, at en flytning til et beskyttet miljø med specielt  

 tilrettelagt undervisning skønnes nødvendig, for at skolegangen kan få et for  

 ham meningsfyldt indhold.
Om end behovet for oprettelse af læseklasser herefter ikke vil være stort,  

 er det dog ønskeligt, at de fortsat er til rådighed i et vist omfang.
Det vil  

 formentlig være hensigtsmæssigt at oprette sådanne klasser i store kommuner  

 og i tilknytning til amternes undervisningscentre for svært handicappede.
 En begrænsning af læseklassernes elevmateriale til kun at omfatte de  

 sværest handicappede, hvis læsevanskeligheder ofte er forbundet med psykiske  

 blokeringer, betyder, at der må stilles store krav til lærerkvalifikationer,  

 ligesom klasserne bør være højt prioriterede med hensyn til bevillinger til  

 undervisningsmaterialer og pædagogiske hjælpemidler.
For et større område - som regel på amtsbasis - kan der etableres en  

 særlig læseklasse med henblik på kursus af indtil 6 måneders varighed.
Ved et  

 sådant »læsekursus« koncentreres undervisningen om fag, der er  

 direkte berørt af elevens handicap, mens undervisningen i de øvrige fag får  

 karakter af at være vedligeholdende.
Eleverne optages normalt samtidig ved  

 kursets begyndelse, men kan udskrives enkeltvis i løbet af kursusperioden.
 Læseklassernes undervisning kan i fornødent omfang suppleres med  

 enkeltmands- eller holdundervisning.
3.5. Enkeltmandsundervisning Denne undervisningsform kan undtagelsesvis tages i anvendelse, f.eks. hvor  

 andre hensigtsmæssige former for specialundervisning ikke er til rådighed  

 samt i svære tilfælde, hvor den eventuelt kan gives som et supplement til  

 anden specialundervisning.
3.6. Skoleklinik Skoleklinikker har hidtil kun kunnet oprettes i henhold til § 4 i  

 cirkulære om observationsundervisning af 4. februar 1972 og har således altid  

 omfattet elever med adfærdsproblemer og psykiske lidelser.
Efter cirkulæret  

 om specialundervisning af læseretarderede elever kan skoleklinikker oprettes  

 også med denne handicapgruppe som grundlag og behøver således ikke at omfatte  

 elever med adfærdsproblemer og psykiske lidelser.
Dette betyder imidlertid  

 ikke, at der skal oprettes to klinikker, hvis der er behov for begge arter af  

 klinikundervisning, idet skoleklinikken netop er karakteriseret ved, at den  

 modtager elever med forskellige handicap.
4. Undervisningens indhold Specialundervisningen af læseretarderede må i særlig grad lægge vægt på  

 elevens motivering.
Det barn, der er kommet til kort i læsning i den  

 almindelige klasse, vil ofte møde med en modvilje, der må overvindes, før  

 læseprocessen kan komme i gang.
Speciallæreren må derfor have kendskab til  

 forskellige pædagogiske metoder og have et alsidigt udvalg af hjælpemidler  

 til sin rådighed.
Undervisningen må tage sit udgangspunkt i den enkelte elevs  

 aktuelle standpunkt og sigte mod at udvikle hans læsefærdighed på en sådan  

 måde, at han kan tilegne sig indholdet af skriftligt materiale og - ud fra  

 sine forudsætninger i øvrigt - kan engageres i klassens  

 modersmålsundervisning og øvrige sproglige aktiviteter.
Lærerne arbejder i nært samarbejde med den skolepsykologiske rådgivning og  

 andre, der har betydning for elevernes pædagogiske udvikling.
Der afholdes  

 jævnligt møder mellem de lærere, der underviser læseretarderede, og andre  

 sagkyndige.
Ved disse møder, hvor forældre og klasselærer samt faglærere kan  

 deltage, stilles iagttagelser og synspunkter op til sammenligning og  

 diskussion, og der udarbejdes individuelle undervisningsprogrammer med  

 hensyntagen til elevernes forudsætninger og behov.
På møderne tages der endvidere stilling til, om mere omfattende  

 pædagogiske foranstaltninger er påkrævede, og i tilfælde, hvor  

 specialundervisningen kan afsluttes, drøftes det, hvorvidt elevens  

 tilbagevenden til klassens danskundervisning og eventuelle  

 fremmedsprogsundervisning kræver særlige foranstaltninger eller særlig  

 hensyntagen.
I disse drøftelser må klasselæreren altid deltage.
5. Lærernes uddannelse Undervisning af læseretarderede gives af folkeskolelærere, der har  

 gennemgået pædagogisk speciale C på seminariet eller den hertil  

 kvalificerende uddannelse ved Danmarks Lærerhøjskole.
Ud over denne  

 uddannelse vil erfaring i begynderundervisning i dansk være af værdi.
 For undervisningen på læsehold og for enkeltmandsundervisning, der ikke  

 omfatter alle elevens timer i det pågældende fag, vil der dog indtil videre  

ikke  blive stillet krav om specialuddannelse, såfremt læreren hidtil  

 har arbejdet inden for dette område i en sådan udstrækning, at han kan siges  

 at have den fornødne praktiske erfaring.
 Specialundervisningen bør koncentreres hos færrest mulige lærere, således  

 at disse hver især kan varetage denne undervisning som en væsentlig del af  

 deres arbejdsområde på skolen.
 Konsulenter for undervisning af læseretarderede bør have gennemgået  

 årskursus i specialpædagogik på Danmarks Lærerhøjskole.
6. Lokaler Til læseklasser bør der, under hensyn til undervisningens  

 individualisering med et heraf følgende større materialebehov, beregnes et  

 lokale af almindelig klassestørrelse.
Tekniske hjælpemidler, spil og  

 tilsvarende stimulerende undervisningsmaterialer bør være til rådighed i  

 lokalet i fornødent omfang, og opbygningen af et klassebibliotek, der dækker  

 såvel faglige emner som skønlitteratur og er afpasset i sværhedsgrad efter  

 elevernes læsestandpunkt, er af afgørende betydning for undervisningen.
Til en læseklinik vil arealbehovet være nogenlunde det samme som til  

 læseklasser.
Foruden at fungere som undervisningslokale for læseretarderede  

 og rumme de for denne undervisning og for eventuel specialundervisning i de  

 almindelige klasser nødvendige materialer og hjælpemidler skal klinikken  

 tillige tjene som idecenter for dansklærere med hensyn til hjælpemidler og  

 metoder ved undervisningen af sprogligt hæmmede elever og i  

 begynderundervisning.
Det vil være ønskeligt, at letforskydelige skillevægge, f.eks. fritstående  

 reoler på hjul, er til rådighed, således at lokalets struktur kan tilpasses  

 skiftende elevtal og arbejdsformer.
Ved opdeling af lokalet bør der dels  

 afsættes et område, hvor læreren kan koncentrere sig om arbejdet med den  

 enkelte elev eller mindre grupper af elever, og dels et frilæsningsområde.  

 Det kan endvidere være hensigtsmæssigt at indrette afskærmede arbejdspladser  

 til enkeltmandsundervisning, såkaldte »studiebokse«.
 Med henblik på maksimal udnyttelse af de muligheder, en læseklinik  

 indebærer, bør den placeres centralt i skolen.
 Til holdundervisning beregnes et lokale af mindst halv klassestørrelse.
Bilag.
Bilaget er udeladt her.
