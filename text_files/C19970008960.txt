INDLEDNING Efter bistandslovens § 68 a kan personer over 18 år med svære psykiske  

 eller sociale vanskeligheder få ophold på en døgninstitution, jf.  

 bistandslovens § 96 eller godkendte opholdssteder, herunder familiepleje, jf.  

 bistandslovens § 66.
Efter bistandslovens § 68 a, stk. 5, kan socialministeren fastsætte regler  

 om betaling for døgnopholdet.
Hjemlen har været udmøntet i bekendtgørelse nr.  

 1006 af 14. december 1993 om betaling for døgnophold efter bistandslovens §  

 68 a, stk. 1, for unge over 18 år med svære psykiske eller sociale  

 vanskeligheder.
Bekendtgørelsen samt § 13 i bekendtgørelse nr. 522 af 16. juni 1994 om  

 social pension indebar, at personer med døgnophold efter § 68 a under  

 døgnopholdet på offentlige behandlingsinstitutioner fik inddraget  

 vedkommendes kontanthjælp eller førtidspension.
I stedet modtog disse  

 personer et lommepengebeløb samt et beløb til dækning af rimelige  

 forpligtelser.
Unge, der efter § 68 a har ophold på et § 66-opholdssted fik  

 ligeledes inddraget deres kontanthjælp.
 På beslægtede områder som eksempelvis § 112-institutioner (handicappede),  

 § 105-institutioner (hjemløse) og plejehjem er der generelt indført en  

 ordning, hvorefter offentlige ydelser, herunder kontanthjælp og pension,  

 udbetales til beboerne som til gengæld betaler for opholdet.
Med henblik på at ligestille personer over 18 år, der efter bistandslovens  

 § 68 a visiteres til døgnophold på en § 96-institution eller et § 66-  

 opholdssted er retstilstanden derfor ændret. Ændringerne består i, - at der i bekendtgørelse nr. 539 af 24. juni 1997 er fastsat regler om at disse personer kan få udbetalt kontanthjælp, og - at der i bekendtgørelse nr. 538 af 24. juni 1997 er fastsat regler om at personer på § 96-institutioner og § 66-opholdssteder  

 betaler for opholdet, samt - at § 13 i bekendtgørelse nr. 522 af 16. juni 1994 om social pension er ophævet, således at der kan udbetales førtidspension  

 under ophold på en § 96-institution Denne vejledning beskriver de nye regler om betaling for døgnophold.
De  

 nye regler er en generel videreførelse af de regler, der gælder for  

 stofmisbrugeres ophold på private behandlingsinstitutioner efter  

 bistandslovens § 96, stk. 4.
Ophold efter bistandslovens § 68 a Personer med svære psykiske eller sociale vanskeligheder 1. Personer, der efter bistandslovens § 68 a,  

 visiteres til institutioner efter lovens § 66 og 96 er personer, der har  

 behov for støtte i form af dag- eller døgnophold på grund af svære psykiske  

 eller sociale problemer.
Målgruppen kan næppe opregnes udtømmende, ligesom målgruppen ofte vil have  

 et sammenfald af massive problemer af forskellig karakter.
Omfattet af  

 målgruppen er eksempelvis stofmisbrugere, der direkte nævnes i § 68 a, stk.  

 2, hvor der for den enkelte ofte er tale om sammenfald af problemer af social  

 og/eller helbredsmæssig karakter.
 Negativt kan målgruppen afgrænses i forhold til personer, der alene har  

 fysiske handicaps, og som ikke omfattes af målgruppen for foranstaltninger  

 efter bistandslovens § 68 a.
Institutioner, der kan visiteres til efter bistandslovens § 68 a 2. Efter bistandslovens § 68 a, stk. 1 og stk. 2  

 (amternes overtagelse af visitationskompetencen mht. stofmisbrugere den 1.  

 januar 1996), kan kommunalbestyrelsen eller amtsrådet i en periode tilbyde  

 støtte i form af dag- eller døgnophold, jf. §§ 66 og 96, til personer, der er  

 fyldt 18 år, med svære psykiske eller sociale vanskeligheder.
 De institutioner, der omfattes af § 68 a og som kommunalbestyrelsen eller  

 amtsrådet kan visitere de omhandlede personer til er:
 - amtets eller kommunens egne behandlingsinstitutioner, jf.
§ 96  stk.2, - selvejende institutioner med driftsoverenskomst, jf. § 96, stk. 2, og - private institutioner, hvor de visiterende myndigheder køber enkeltpladser, jf. § 96, stk. 4, samt - godkendte opholdssteder for børn og unge, jf. § 66, beregnet som døgntilbud til unge over 18 år med svære psykiske eller  

 sociale problemer.
 Støtten efter 68 a, jf. § 66 og 96, kan omfatte hele behandlingsforløbet,  

 altså ud over selve dag- og døgnopholdet tillige arbejdet eller særligt  

 afgrænsede dele heraf - i den forberedende og motiverende fase,  

 overgangsfasen samt efterbehandlingsfasen.
§ 66  indeholder hjemmel for den stedlige  

 kommunalbestyrelses godkendelse af opholdssteder for børn og unge, herunder  

 socialpædagogiske kollektiver, familiepleje m.v., og § 96 indeholder bl.a. en  

 forpligtelse for amtsrådet til at sørge for, at der er det nødvendige antal  

 pladser og mulighed for ambulant behandling på institutioner for børn og unge  

 med sociale adfærdsproblemer.
Trods bestemmelsernes ordvalg: ». . . børn  

 og unge . . .« omfatter de også tilbud om døgnophold til personer over  

 18 år med svære psykiske eller sociale vanskeligheder, jf. § 68 a, stk. 1.
 Efter § 96, stk. 2, oprettes og drives institutionerne af en eller flere  

 amtskommuner, kommuner eller som selvejende institutioner, med hvilke  

 amtsrådet indgår en egentlig driftsoverenskomst.
 Bistandslovens § 96, stk. 4, indeholder hjemmel for, at amterne som led i  

 det samlede behandlingsudbud kan træffe aftale med private institutioner  

 eller foreninger om køb af enkeltpladser og dermed opfylde forpligtelsen  

 efter § 96 til at have det nødvendige antal behandlingspladser på  

 institutioner for voksne stofmisbrugere.
 Vejledning af 15. december 1992 om bistandslovens bestemmelser om særlig  

 støtte til børn og unge, pkt. 168. indeholder en nærmere beskrivelse af  

 tilsynet i forbindelse med ophold efter §§ 66 og 96, stk. 2.
I medfør af § 96, stk. 4, 3. pkt, kan socialministeren fastsætte bindende  

 regler om tilsyn med de ophold på private institutioner for  

 stofmisbrugsbehandling, der visiteres til efter § 96, stk. 4. Sådanne regler  

 er ikke udmøntet.
Der henvises i øvrigt til vejledning af 14. december 1995  

 om bistandslovens bestemmelser om den sociale indsats for stofmisbrugere, der  

 generelt beskriver de gældende principper for tilsyn med institutioner, der  

 visiteres til efter § 68 a.
Endvidere bør nævnes, at amterne i samarbejde med Københavns og  

 Frederiksberg Kommuner udarbejder en institutionsoversigt, hvor de  

 behandlingsinstitutioner for stofmisbrugere, som amterne samarbejder med,  

 nærmere beskrives.
Oversigten opdateres kvartalsvis med oplysninger fra  

 amterne, og oversigten indeholder også oplysninger om behandlingsstedernes  

 priser.
Betaling for opholdet Betalingsfastsættelsen og hensyn ved betalingsberegningen 3. Hensigten med bekendtgørelse nr. 538 af 24. juni  

 1997 og 539 af 24. juni 1997 er at ligestille personer, der visiteres til  

 døgnophold efter § 68 a med andre, der har ophold på sociale  

 behandlingsinstitutioner, i relation til forsørgelsesgrundlag og  

 opholdsbetaling.
Bekendtgørelserne indebærer, at de visiterede personer under  

 opholdet kan oppebære et forsørgelsesgrundlag i form af egen indtægt,  

 kontanthjælp eller pension m.v. og at de ud af forsørgelsesgrundlaget betaler  

 for de opholdsrelaterede ydelser, som de modtager under opholdet.
 Efter § 1 i bekendtgørelse nr. 538 af 24. juni 1997 skal personer med  

 døgnophold efter bistandslovens § 68 a, stk. 1 eller stk. 2, betale for  

 ydelser i forbindelse med opholdet af deres egen indtægt.
 Efter bekendtgørelsen fastsætter kommune og amt i samråd i forbindelse med  

 visitationer efter bistandslovens § 68 a betalingen for ydelser under  

 opholdet i forhold til den enkelte person.
 Fastsættelse af forsørgelsesgrundlag og opholdsbetaling bør indarbejdes i  

 en samlet handleplan, der udarbejdes af amt, kommune og pågældende person i  

 fællesskab ved visitationen af vedkommende, således at der er klarhed over  

 forsørgelsesgrundlag og betaling fra døgnopholdets begyndelse.
 Udgangspunktet er, at egenbetalingen for ophold efter bistandslovens § 68  

 a betales af beboernes lønindtægt eller anden indtægt, pension, dagpenge  

 eller kontanthjælp, og at betaling sker fra første dag.
 Betalingen for kost og øvrige ydelser i forbindelse med opholdet  

 fastsættes under hensyn til de ydelser, der modtages.
 Afhængig af institutionens nærmere tilrettelæggelse af behandlingen og  

 behandlingskonceptet i øvrigt kan betalingen fastsættes ud fra, at den  

 enkelte ikke har mulighed for at fravælge et eller flere måltider eller andre  

 ydelser under opholdet.
Betalingsforpligtelsen omfatter alene opholdsrelaterede udgifter såsom  

 udgifter til kost og logi.
Betalingsforpligtelsen omfatter derimod ikke  

 udgifter til selve behandlingen af de svære psykiske eller sociale  

 vanskeligheder.
 Udgifter til behandlingsydelser, der har almindelig karakter - som  

 eksempelvis tandlægebehandling, almindelig medicin mv. - dækkes af den  

 visiterede persons eget forsørgelsesgrundlag eller efter regler om støtte til  

 sådanne udgifter.
Opholdsbetalingen fastsættes som et samlet månedligt beløb, der betales  

 månedligt forud.
Betalingen kan beregningsmæssigt fastsættes som en takst pr.  

 døgn.
I bekendtgørelsens § 2 er en ikke udtømmende opregning af de hensyn, der  

 skal lægges til grund for fastsættelse af opholdsbetalingen.
Der peges på  

 følgende hensyn:
- de reelle udgifter til logi, kost og øvrige ydelser under opholdet, - beboerens udgifter i forbindelse med opretholdelsen af egen bolig, - beboerens mulighed for at opretholde hidtidige forpligtelser, samt at - beboeren har et rimeligt beløb til personlige fornødenheder.
Det vil typisk være personer på »unge-satsen«, jf.  

 bistandslovens § 37, stk. 3, som har vanskeligheder med at afholde  

 opholdsbetalingen af kontanthjælpen Herudover er der mulighed for, at betalingen som led i en efterbehandling,  

 kan fastsættes således, at beboeren får mulighed for en opsparing.
 Opholdsbetalingen fastsættes som en del af den samlede månedlige udgift  

 for den enkeltes ophold.
 Under opholdet vil den visiterede person som hovedregel selv kunne dække  

 sine personlige fornødenheder ud af sit forsørgelsesgrundlag.
 Eksempel:
 Udgør den samlede månedlige udgift for en person i døgnophold eksempelvis  

 25.000 kr. og fastsætter amtet en månedlig opholdsbetaling på 3.300 kr., der  

 skal betales af vedkommendes kontanthjælp, pension eller anden indtægt, så  

 udgør behandlingsudgiften 21.700 kr.
 Mens opholdsbetalingen som udgangspunkt og i videst mulig omfang skal  

 dækkes ved den visiterede persons egenbetaling, skal behandlingsudgiften  

 finansieres med 50 % af henholdsvis amt og vedkommendes hjemkommune, jf.  

 bistandslovens § 135, stk. 3 og 6.
 I de tilfælde, hvor de 3.300 kr. ikke kan erlægges af den visiterede  

 persons kontanthjælp eller lign., forhøjes den del af den samlede  

 behandlingsudgift, der ikke dækker opholdsomkostninger, med et beløb svarende  

 til det beløb, den visiterede person ikke kan betale af opholdsbetalingen.
 Kan den visiterede person af sine egne indtægter (kontanthjælp m.v.)  

 eksempelvis alene erlægge 1.000 kr. ud af de 3.300 kr. som opholdsbetaling  

 øges beregning af de øvrige omkostninger med 2.300 kr. således at de 21.700  

 kr. forhøjes til 24.000 med finansiering mellem amt og kommune efter  

 bistandslovens § 135, stk. 3 og 6. Finansiering af den del af den månedlige  

 udgift, der eventuelt er resultatet af, at den visiterede person ikke har  

 kunnet erlægge hele opholdsbetalingen sker dermed som del af  

 behandlingsudgiften.
Personer uden eget forsørgelsesgrundlag 4. Normalt vil man under visitationsproceduren få  

 klarlagt forholdene omkring den visiterede persons forsørgelsesgrundlag,  

 herunder tilvejebringe et forsørgelsegrundlag for personer, der ikke i  

 forvejen har en indtægt i form af kontanthjælp mv.
 Der kan imidlertid forekomme tilfælde, hvor den visiterede person er uden  

 forsørgelsesgrundlag eller hvor et forsørgelsesgrundlag ikke kan  

 tilvejebringes, inden personen påbegynder opholdet - eksempelvis ved akutte  

 døgnophold.
Personer uden selvstændigt forsørgelsesgrundlag, f.eks. personer, der ikke  

 tidligere har været i kontakt med kontanthjælpssystemet, og som ikke i  

 forbindelse med visitationen får etableret et forsørgelsesgrundlag, opkræves  

 ikke betaling for opholdet i perioden indtil der foreligger et  

 forsørgelsesgrundlag.
Den visiterende myndighed bør i givet fald foranledige  

 at vedkommende kommunalbestyrelse inddrages med henblik på, at der etableres  

 et forsørgelsesgrundlag - eksempelvis i form af kontanthjælp eller pension.
 Indtil der foreligger et selvstændigt forsørgelsesgrundlag, f.eks. i form  

 af ydelse af kontanthjælp, pension eller arbejdsindtægt, udbetales et  

 lommepengebeløb til dækning af rimelige fornødenheder.
Lommepengebeløbet fastsættes af den myndighed, der skal fastsætte  

 opholdsbetalingens del af den samlede månedlige udgift, til der foreligger et  

 forsørgelsesgrundlag.
Udgifter til midlertidige lommepengebeløb finansieres  

 efter bistandslovens § 135, stk. 3 og stk. 6, såfremt og i det omfang de ikke  

 kan afholdes efter bistandslovens kontanthjælpsregler eller andre regler.
 Personer i behandlingsforløb, der ikke er i stand til at opfylde deres  

 betalingsforpligtelse, f.eks. fordi de har brugt udbetalt kontanthjælp eller  

 pension, skal ikke afbryde behandlingsforløbet af betalingsmæssige årsager,  

 men institutionen kontakter den visiterende myndighed - dvs. kommune og amt -  

 med henblik på i samarbejde med den visiterede person at undgå  

 gentagelsestilfælde.
Administrativ tilrettelæggelse af betalingen 5. Den konkrete betaling af opholdsudgifterne kan ske  

 ved, at de betalingsansvarlige myndigheder indbetaler de respektive beløb  

 efter aftale med den visiterede person som betalingen erlægges for.
Det bør  

 imidlertid overvejes, hvorvidt yderligere inddragelse af den visiterede  

 person i den månedlige opholdsudbetaling kan være hensigtsmæssig ud fra  

 behandlingsterapeutiske mål - dvs. mål med hensyn til økonomisk  

 ansvarliggørelse, værdighedssynspunkter m.v.
 Det må endvidere anses for væsentligt, at den visiterede person som bruger  

 i relation til tilbudet om døgnophold oplever, at opholdsbetalingen modsvares  

 af de ydelser, vedkommende modtager som led i opholdet på institutionen.
 I tilfælde af manglende eller undladt opholdsbetaling bør mulighederne for  

 administration af vedkommendes indtægter bringes i brug, jf. punkt 7.
Dispensationsmulighed 6. De myndigheder, der i forbindelse med visitation  

 har fastsat opholdsbetalingen kan i særlige tilfælde dispensere fra den  

 visiterede persons opholdsbetaling i en kortere periode, hvor vedkommende  

 ikke har modtaget ydelser i forbindelse med opholdet - eksempelvis, hvor behandlingsforløb midlertidig afbrydes.
Den samlede månedlige betaling reduceres i disse tilfælde med  

 det beløb, der er dispenseret for.
Indhentning af oplysninger og administration af den visiteredes økonomi 7. Hvis den visiterende myndighed ikke i forvejen har  

 oplysninger om indkomstgrundlaget, skal beboeren som udgangspunkt selv give  

 oplysningerne.
Hvis dette ikke er muligt, kan den visiterende myndighed  

 indhente oplysningerne fra andre offentlige myndigheder.
Oplysningerne om  

 beboernes økonomiske forhold vil normalt være omfattet af reglerne om pligten  

 til at videregive oplysninger mellem forvaltningsmyndigheder efter  

 forvaltningslovens § 31 og vil kunne indhentes efter de almindelige regler om  

 oplysning af sagen i bistandslovens § 17 og § 45 i lov om social pension.
 Personer, der visiteres efter bistandslovens § 68 a, og den visiterende  

 myndighed kan træffe aftale om en hensigtsmæssig budgetlægning, hvor der i  

 kontanthjælpen eller pensionen kan fratrækkes et beløb til logi, kost,  

 opsparing eller afdrag på gæld.
 Skønnes en kontanthjælpsmodtager ikke i stand til at administrere  

 kontanthjælpen, kan der rettes henvendelse til kommunalbestyrelsen om  

 anvendelse af reglerne i bistandslovens § 49 om udbetaling af kontanthjælp på  

 andre måder end i form af kontante beløb.
Afgørelse om administration af hjælpen efter bistandslovens § 49 træffes  

 af kommunalbestyrelsen, når betingelserne herfor er opfyldt.
Kompetence til  

 at træffe denne afgørelse kan delegeres til kommunale, men ikke til  

 amtskommunale, selvejende og private institutioner.
Når der er truffet  

 afgørelse om administration efter § 49, kan den faktiske administration af  

 kontanthjælpen overlades til kommunale, selvejende og private institutioners  

 ledelse, jf. bistandslovens § 9, stk. 2.
 Skønnes en pensionist ikke i stand til selv at administrere pensionen, kan  

 der rettes henvendelse til kommunalbestyrelsen om indgåelse af aftale mellem  

 kommunen og pensionisten om fradrag i pensionen for modtagne ydelser eller om  

 anvendelse af reglerne i pensionslovens § 36. Der henvises til  

 Socialministeriets vejledning nr. 129 af 24. juni 1996 om social pension pkt.  

 156 ff.
Overgangsordning og bestemmelser om  

 vejledningen erstatter 8. I bekendtgørelse nr. 1006 af 14. december 1993 er  

 der fastsat regler om betaling for unge over 18 år med svære psykiske eller  

 sociale vanskeligheder, der har døgnophold i § 66- eller § 96-tilbud, henvist  

 i medfør af § 68 a, stk. 1 eller 2. Bekendtgørelsen ophæves med virkning fra  

 4. juli 1997 og erstattes med bekendtgørelse nr. 538 af 24. juni 1997, jf.  

 dennes § 4.
 Efter § 4, 3. pkt. kan amtsrådet og kommunalbestyrelsen imidlertid  

 bestemme, at bekendtgørelsen først får virkning fra et senere tidspunkt, dog  

 senest 1. oktober 1997. En sådan beslutningen indebærer, at bekendtørelse nr.  

 1006 af 14. december 1993 stadig er gældende indtil senest 1. oktober 1997  

 for beboere over 18 år på institutioner efter bistandslovens §§ 66 og 96,  

 stk. 2.
 Beslutningen om en overgangsordning gælder generelt for personer, der ikke  

 er berettiget til social pension og træffes ikke i forhold til den enkelte  

 beboer.
 I bekendtgørelse nr. 539 af 24. juni 1997 om kontanthjælp til personer,  

 der er fyldt 18 år, med svære psykiske eller sociale vanskeligheder, og som  

 har døgnophold efter bistandslovens § 68 a, stk. 1 eller stk. 2, er der i §  

 2, 2. pkt. indsat en lignende overgangsordning med henblik på, at  

 bekendtgørelserne kan træde i kraft samtidig.
 Vejledning nr. 187 af 14. december 1995 omhandler bistandslovens  

 bestemmelser om social indsats for stofmisbrugere, herunder visitation af  

 stofmisbrugere til § 66- eller §96-institutioner.
 Med ikraftrædelse af bekendtgørelse nr. 538 af 24. juni 1997 erstattes  

 pkt. 31 og 32 om betaling i vejledning nr. 187 med retningslinierne i denne  

 vejledning for så vidt angår stofmisbrugere.
