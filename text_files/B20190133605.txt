Bekendtgørelse om Vækstfondens investeringspulje målrettet kunstig intelligens I medfør af § 9 i lov nr. 691 af 8. juni 2018 om Vækstfonden fastsættes:
Anvendelsesområde § 1. Bekendtgørelsen finder anvendelse for Vækstfondens investeringspulje målrettet finansiering af virksomheder, der udvikler løsninger med kunstig intelligens.
 Stk. 2. Finansieringsrammen i ordningen består af en tabsramme og en statsgaranteret låneramme.
Ordningens rammer § 2. Vækstfonden kan anvende finansieringsrammen til et pilotprojekt i form af en investeringspulje målrettet finansiering af virksomheder, der udvikler løsninger med kunstig intelligens.
Stk. 2. Vækstfonden kan optage statsgaranterede lån til finansiering af virksomheder, der udvikler løsninger med kunstig intelligens.
Den samlede statsgaranterede låneramme eksklusive renter matcher den samlede, afsatte tabsramme til ordningen 1:1 og udgør 2,5 mio. kr. i 2019. Lånene optages i eller gennem anerkendte danske og/eller udenlandske finansieringsinstitutter.
Stk. 3. Der stilles krav om privat medfinansiering fra fx private investorer i de virksomheder, som Vækstfonden finansierer med investeringspuljen.
Puljen kan udmøntes i form af lån, garantier eller egenkapital afhængig af det konkrete behov i de enkelte virksomheder.
Stk. 4. Lån under ordningen skal ydes inden for Lån under ordningen skal ydes inden for rammerne af EUs statsstøtteregler.
Erhvervsministeriet forestår en eventuel indberetning af støtteordninger til EU-Kommissionen.
Tilsyn og revision § 3. Erhvervsministeriet fører tilsyn med Vækstfondens anvendelse af investeringspuljen målrettet kunstig intelligens som del af det almindelige tilsyn med Vækstfonden.
 Stk. 2. Vækstfondens investeringspulje målrettet kunstig intelligens skal indgå i Vækstfondens årsrapport, der revideres.
 Stk. 3. Vækstfonden skal i deres regnskabssystemer holde separat regnskab for investeringspuljen målrettet kunstig intelligens, så der kan aflægges separat regnskab herfor, såfremt Erhvervsministeriet ønsker det.
 Stk. 4. Vækstfonden har pligt til at holde erhvervsministeren orienteret om alle væsentlige forhold, herunder væsentlige afvigelser fra den forventede udvikling i investeringspuljen målrettet kunstig intelligens.
§ 4. Rigsrevisor har, jf.
Rigsrevisorlovens § 4, adgang til gennemgang af Vækstfondens regnskaber.
Administration § 5. Vækstfondens administrationsomkostninger afholdes inden for rammerne af tabsrammen og afkastet på investeringerne.
Efterregulering § 6. Investeringspuljen målrettet kunstig intelligens skal være færdiginvesteret senest ultimo 2020. Der skal laves en delvis opgørelse over ordningen senest 6 måneder efter ophøret.
En eventuel andel af tabsrammen, som ikke er anvendt eller deponeret til forventede fremtidige tab, tilbagebetales til staten.
Stk. 2. Når tabsrammen til investeringspuljen målrettet kunstig intelligens ophører, kan der ikke optages yderligere statsgaranterede lån.
Eksisterende statsgaranterede lån kan refinansieres i låneporteføljens løbetid.
 Stk. 3. Den statsgaranterede låneramme skal nedskrives i takt med, at låneporteføljerne løbende afvikles og ophører senest 10 år efter lånerammens ophør.
Ikrafttræden § 7. Bekendtgørelsen træder i kraft den 12. december 2019.
