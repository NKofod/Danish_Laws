 DSB havde i 2 tilfælde ladet rengøringsarbejde overgå til entreprise  

 uden, som foreskrevet i en overenskomst med Kvindeligt Arbejderforbund i  

 Danmark, på forhånd at drøfte dette med arbejdersiden.
 Overgangen til entreprise i de to tilfælde indebar afskedigelse af i  

 alt tre medarbejdere.
 Under hensyn til at der var tale om to overenskomstbrud og til den  

 betydelige passivitet, som de lokale tjenestesteder udviste over for  

 fagforeningens henvendelser pålagdes DSB en bod på 30.000 kr.
 Under denne sag har Landsorganisationen i Danmark for Kvindeligt  

 Arbejderforbund i Danmark indklaget Finansministeriet for Generaldirektoratet  

 for Statsbanerne for Arbejdsretten for overenskomstbrud ved ikke med  

 arbejdstagerne at have drøftet spørgsmålet om afskedigelse af tre  

 rengøringsassistenter, der er medlemmer af Kvindeligt Arbejderforbund i  

 Danmark, forinden endelig beslutning om afskedigelserne blev truffet.
 Klagerne har nedlagt påstand om, at indklagede Generaldirektoratet for  

 Statsbanerne har begået brud på bestemmelserne i overenskomstens §§ 17 og 18  

 ved at afskedige forbundets medlemmer Rosa Smidt, Inge Nielsen og Tove Paula  

 Rasmussen, uden at forholdet havde været drøftet mellem overenskomstparterne,  

 og at indklagede Generaldirektoratet for Statsbanerne pålægges en af retten  

 fastsat bod for de begåede overenskomstbrud.
 Indklagede har principalt påstået frifindelse, subsidiært at der ikke  

 pålægges bod, og mere subsidiært at der kun pålægges en mild bod.
 Parternes overenskomst bestemmer i §§ 17 og 18:
 »§ 17. Entreprise.
 Overenskomsten gælder ikke arbejdsområder, der efter drøftelse mellem  

 parterne er eller bliver afgivet i entreprise.
 § 18. Rationalisering m.v.
Såfremt der ønskes gennemført større rationaliseringsforanstaltninger  

 eller arbejdsomlægninger, der berører de ansatte, tilsiger forbundet sin  

 støtte hertil.
Forinden der træffes endelig beslutning om iværksættelse af  

 sådanne foranstaltninger m.v., optages der drøftelser mellem de berørte  

 parter.
Sådanne drøftelser finder sted i samarbejdsudvalget, hvor sådant er  

 oprettet (jfr. samarbejdsreglernes § 5, stk. 2), og ellers ved et møde med de  

 ansattes tillidsrepræsentanter og forbundets lokale afdeling.« I Finansministeriets Lønnings- og Pensionsdepartements bemærkninger til  

 overenskomstens § 17 om entreprise er anført:
 »Opmærksomheden henledes på, at de drøftelser, der i henhold til  

 overenskomstens § 17 skal ske i forbindelse med rengøringsarbejdes afgivelse  

 i entreprise, skal finde sted, forinden endelig beslutning herom tages.
 I tilfælde, hvor samarbejdsreglerne er gældende, og hvor samarbejdsudvalg  

 er oprettet, skal sådanne spørgsmål behandles i samarbejdsudvalget, forinden  

 eventuel beslutning om overgang til entrepriserengøring træffes, jfr.  

 reglernes § 5, stk. 2.
I andre tilfælde henstilles spørgsmålet drøftet mellem vedkommende  

 institution, rengøringspersonalets tillidsrepræsentanter og Kvindeligt  

 Arbejderforbunds lokale afdeling.
Såfremt der ved lokale drøftelser af den  

 foran beskrevne karakter fremsættes begæring herom, henstilles det, at  

 Finansministeriet og Kvindeligt Arbejderforbund inddrages i drøftelserne,  

 jfr. herved 1. afsnit.« Ved to enslydende skrivelser af 18. oktober 1985 afskedigede DSB's  

 Driftsområde Odense togrengøringsassistenterne Rosa Smidt og Tove Paula  

 Rasmussen til fratræden med udgangen af december måned 1985.
 Skrivelserne er sålydende:
 »I forbindelse med køreplanskiftet pr. 29.09.1985 er  

 rengørinsprogrammet for MR-togstammerne Fredericia Svendborg - Fredericia nu  

 henlagt til udførelse i Fredericia, hvorved egentlig togrengøring bortfalder  

 i Svendborg.
 Den foretagne sammenkædning med opgaven lokalerengøring i Frederiksgade og  

 toiletanstalten er dermed også taget op til en revision, der har resulteret  

 i, at denne lokalerengøring nu (igen) ønskes overdraget til et  

 rengøringsselskab.
 Vi må derfor beklageligvis meddele Dem afsked som togrengøringsassistent  

 med udgangen af december måned 1985.
Samtidig vil vi gerne sige tak for et godt og samvittighedsfuldt arbejde i  

 den tid, De har arbejdet hos os.« Rosa Smidt og Tove Paula Rasmussen var de eneste togrengøringsassistenter  

 i Svendborg.
Da DSB af rationaliseringsmæssige grunde lod togrengøringen  

 overflytte fra Svendborg til Fredericia, tilbageblev alene en mindre del -  

 under en time daglig - af deres arbejde med lokalerengøring.
Dette var efter  

 DSB's opfattelse for lidt til beskæftigelse af en person, og  

 lokalerengøringen udføres nu af et entrepriseselskab, der i forvejen udførte  

 rengøringsarbejde i Driftsområde Odense.
Efter at have modtaget opsigelsen henvendte Rosa Smidt sig til Kvindeligt  

 Arbejderforbunds Svendborg afdeling, der i en skrivelse af 7. november 1985  

 påtalte, at der ikke havde fundet forhandlinger sted, og samtidig anmodede om  

 en forhandling.
Driftsområde Odense svarede den 11. november, at  

 arbejdsgrundlaget i Svendborg var faldet væk, og fagforeningen anmodede den  

 27. november påny om en drøftelse snarest muligt.
Fagforeningen fik intet  

 svar på dette brev og indberettede sagen til forbundets hovedkontor, som den  

 13. januar 1986 anmodede DSB's Generaldirektorat om et møde hurtigst muligt.  

 Generaldirektoratet svarede den 17. januar, at man havde anmodet Driftsområde  

 Odense om at tage initiativ til en lokal forhandling snarest.
En sådan  

 forhandling fandt derefter sted den 30. januar på Svendborg station, og i et  

 brev af 31. januar til fagforeningen beklagede Driftsområde Odense, at  

 forholdet ikke havde været drøftet med den lokale afdeling af KAD forud for  

 afskedigelsen.
Ved en skrivelse af 18. november 1985 afskedigede Statsbanernes  

 Vogneftersyn i Kalundborg rengøringsassistent Inge Nielsen til fratræden den  

 31. december 1985 og gav i skrivelsen følgende begrundelse herfor. »På  

 grund af DSB indgår en kontrakt med et rengøringsselskab bliver din stilling  

 overtallig.« Over for Arbejdsretten har indklagede nærmere oplyst, at  

 det var nødvendigt at få rengøringsarbejdet udført uden for normal  

 arbejdstid, og at der uden for normal arbejdstid ikke ville være nogen leder  

 til stede.
Arbejdet blev derfor overført til rengøringsordningen for  

 maskinområdet, hvilken rengøring blev udført i entreprise af ISS.
Kvindeligt Arbejderforbunds Kalundborg afdeling protesterede mod  

 afskedigelsen, og under en lokal forhandling den 19. december gjorde  

 fagforeningen gældende, at overenskomstens §§ 17 og 18 var blevet overtrådt.  

 Fagforeningen indberettede sagen til forbundets hovedkontor, som den 8.  

 januar 1986 anmodede Generaldirektoratet om et møde.
Generaldirektoratet  

 svarede den 14. januar. at man var enig i, at der var opstået fejl og  

 misforståelser i sagen, og at man på den baggrund havde anmodet maskinområde  

 Kalundborg om at tage initiativ til fornyet lokal forhandling.
 Forbundets Kalundborg afdeling modtog imidlertid ikke nogen henvendelse om  

 en ny lokal forhandling, og den 14. maj 1986 anmodede forbundets hovedkontor  

 på ny Generaldirektoratet om en forhandling.
 I en skrivelse af 21. maj 1986 anmodede hovedkontoret endvidere  

 Generaldirektoratet om et møde om afskedigelsen af Rosa Smidt, idet  

 hovedkontoret ønskede bodsspørgsmål drøftet.
På et møde den 23. juli 1986 anførte forbundet, at DSB ikke ved de to  

 afskedigelser havde overholdt overenskomstens §§ 17 og 18. DSB beklagede, at  

 drøftelser om Rosa Smidts afskedigelse først havde fundet sted efter  

 forbundets henvendelse til Generaldirektoratet, og at drøftelse af Inge  

 Nielsens afskedigelse først havde fundet sted efter fagforeningens  

 henvendelse til det lokale tjenestested, men dog inden opsigelsesvarslets  

 udløb.
Enighed om sagens bilæggelse kunne ikke opnås, men parterne var enige  

 om at overgive sagen til behandling af Finansministeriet og forbundet.
Inden en sådan forhandling havde fundet sted, var forbundet blevet bekendt  

 med, at Tove Paula Rasmussen var blevet afskediget samtidig med Rosa Smidt.  

 Under en forhandling den 9. september 1986 anførte Kvindeligt  

 Arbejderforbund, at DSB ikke havde overholdt overenskomstens §§ 17 og 18 ved  

 de tre afskedigelser.
Finansministeriet beklagede, at drøftelser i henhold  

 til overenskomsten ikke havde fundet sted forud for afskedigelserne.
DSB  

 oplyste, at man den 29. juli 1986 over for alle tjenestesteder havde  

 præciseret, at drøftelser skal finde sted, inden endelig afgørelse træffes.  

 Kvindeligt Arbejderforbund krævede bod for de begåede overenskomstbrud.  

 Finansministeriet foreslog sagen forligt med en bod på 25.000 kr., men  

 forbundet afslog dette forslag.
Klageren har nærmere anført, at bestemmelserne i §§ 17 og 18 klart er  

 blevet overtrådt, idet DSB ganske ensidigt har bestemt, at arbejdet skulle  

 afgives i entreprise, uden at man på nogen måde havde drøftet spørgsmålet med  

 arbejdstagersiden.
DSB har endvidere udvist betydelig passivitet over for  

 fagforeningens protester mod den anvendte fremgangsmåde.
I Svendborg kunne  

 fagforeningen således først opnå en forhandling, efter at sagen var blevet  

 indbragt for Generaldirektoratet.
Der bør derfor pålægges DSB en betydelig  

 bod, ikke under 100.000 kr.
Indklagede har anført, at det ikke er i strid med overenskomstens § 17, at  

 en ordinær og velbegrundet omorganisering af et omfang som i denne sag  

 gennemføres som sket, uanset at den større enhed, som arbejdet overføres til,  

 er et firma, der har arbejdet i entreprise.
Overenskomstens § 18 er heller  

 ikke blevet overtrådt, fordi det ikke kan betegnes som en større  

 rationaliseringsforanstaltning, at arbejde, der udføres af en enkelt eller to  

 personer, overføres til en nærliggende større by eller anden større enhed.  

 Subsidiært har de indklagede gjort gældende, at de hævdede overtrædelser af  

 forhandlingsreglerne har været af ren ordensmæssig karakter, og kun har  

 angået tre personer.
Der bør derfor højst pålægges DSB en mild bod.
 Arbejdsretten skal udtale:
DSB har overtrådt overenskomstens § 17 ved at lade rengøringsarbejderne  

 overgå til entreprise uden forudgående drøftelser med arbejdstagersiden.
Da  

 flytningen af togrengøringen fra Svendborg til Fredericia ramte alle de i  

 Svendborg ansatte togrengøringsassistenter, har der været tale om en større  

 arbejdsomlægning, og overenskomstens § 18 er derfor også overtrådt.
Under  

 hensyn til, at der er tale om to overenskomstbrud, og til den betydelige  

 passivitet, som de lokale tjenestesteder udviste over for fagforeningernes  

 henvendelser, pålægger Arbejdsretten DSB at betale en bod på 50.000 kr.
 I sagsomkostninger til Arbejdsretten skal indklagede betale 2000 kr.
 T h i k e n d e s f o r r e t :
 Generaldirektoratet for Statsbanerne har begået brud på bestemmelserne i  

 overenskomstens §§ 17 og 18 ved at afskedige Kvindeligt Arbejderforbunds  

 medlemmer Rosa Smidt, Inge Nielsen og Tove Paula Rasmussen, uden at forholdet  

 havde været drøftet mellem overenskomstparterne.
 Til Kvindeligt Arbejderforbund i Danmark skal Generaldirektoratet for  

 Statsbanerne betale en bod på 50.000 kr.
 I sagsomkostninger betaler indklagede 2.000 kr. til Arbejdsretten.
 (* 1) Henvisninger: Per Jacobsen s.150 (note 45), s.588 (note 15), K  

 10.194 (A 1984 s.164).
