Ligebehandlingsnævnets afgørelse om handicap - sagsbehandling - kompetence J.nr. 19-16763 En kvinde klagede til Ligebehandlingsnævnet over påstået forskelsbehandling på grund af handicap i forbindelse med afgørelser om tildeling af støtte i medfør af den sociale lovgivning.
Ligebehandlingsnævnet vurderede, at klagen i relation til nogle af afgørelserne alene vedrørte anvendelse og fortolkning af reglerne i lov om social service.
Denne del af klagen faldt dermed uden for anvendelsesområdet for lov om forbud mod forskelsbehandling på grund af handicap.
Nævnet kunne derfor ikke behandle denne del af klagen.
Nævnet kunne heller ikke behandle den anden del af klagen, før der var truffet endelige afgørelser i sagerne.
 Klagen angår påstået forskelsbehandling på grund af handicap i forbindelse med en række sager om tildeling af støtte i medfør af den sociale lovgivning.
Ligebehandlingsnævnets afgørelse Ligebehandlingsnævnet kan ikke behandle klagen.
Sagsfremstilling Klager modtager førtidspension.
Forskelsbehandling på grund af handicap i forbindelse med afgørelse om boligindretning Klager ansøgte den 25. september 2018 [. . . ] Kommune om boligindretning i form af dækning af udgifter til udskiftning af en el-tavle samt installation af elkomfur og opvaskemaskine i henhold til § 116 i lov om social service.
Kommunen traf den 23. oktober 2018 afgørelse om, at klager ikke var berettiget til den ansøgte støtte i medfør af§§ 113 og 116 i lov om social service.
Klager påklagede afgørelsen den 25. oktober 2018, fordi der ikke var indhentet nye helbredsoplysninger, ligesom kommunen efter klagers opfattelse ikke havde afklaret, om den ansøgte hjælp til boligindretning kunne ydes efter andre regler i lov om social service eller efter anden lovgivning.
 Efter modtagelse af klagen over afgørelsen den 25. oktober 2018 genoptog kommunen sagen den 15. november 2018 og traf afgørelse om, at klager fortsat ikke var berettiget til den ansøgte støtte.
Ankestyrelsen stadfæstede den 11. marts 2019 afgørelsen fra kommunen med den begrundelse, at den ansøgte boligindretning i form af dækning af udgifter til udskiftning af en el-tavle samt installation af elkomfur og opvaskemaskine ikke var nødvendig for at gøre klagers bolig bedre egnet som opholdssted.
Boligindretningen måtte derfor betragtes som almindelig vedligeholdelse/modernisering, som klager selv måtte afholde udgiften til.
Forskelsbehandling på grund af handicap i forbindelse med afgørelse om servicehund Klager anmodede den 2. april 2019 om, at Ankestyrelsen skulle genoptage sagen om bevilling af en servicehund som hjælpemiddel på baggrund af Ankestyrelsens nye principafgørelse 49- 18.
 Ankestyrelsen traf den 12. april 2019 afgørelse om, at sagen ikke skulle genoptages med den begrundelse, at klagers nedsatte funktionsevne eller den daglige tilstedeværelse i hjemmet ikke i væsentlig grad kunne afhjælpes af en servicehund.
Forskelsbehandling på grund af handicap i forbindelse med øvrige afgørelser fra kommunen Foruden ovenstående afgørelser er der klaget over kommunens afgørelse af 15. juli 2019 om dækning af merudgifter, kommunens afgørelse af 12. juli 2019 om bevilling af en servicehund som hjælpemiddel og kommunens afgørelse af 16. juli 2019 om økonomisk støtte til køb af bil.
Afgørelserne er truffet i henhold til regler i den sociale lovgivning.
 Klagen er modtaget i Ligebehandlingsnævnet den 23. marts 2019.
Klagers bemærkninger Klager har indbragt sagen for Ligebehandlingsnævnet med henvisning til forbuddet mod forskelsbehandling på grund af handicap i lov om forbud mod forskelsbehandling på grund af handicap.
 Klager gør gældende, at de indklagede efter klagers opfattelse forskelsbehandler personer med psykiske handicaps i sager om tildeling af hjælpemidler efter lov om social service, idet de indklagede ikke inddrager faglige kompetencer fra socialpsykiatrien i deres sagsbehandling, og at de behandler et psykisk handicap som et fysisk handicap.
 Klager gør endvidere gældende, at den indklagede kommune har udsat hende for chikane på grund af handicap, dels ved ikke at udarbejde en korrekt og forsvarlig funktionsbeskrivelse af hendes handicaps, dels ved gentagne gange at give hende afslag på ydelser efter lov om social service.
 Klager ønsker en godtgørelse på et beløb, der svarer til kommunens besparelser ved ikke at yde støtte til boligindretning, servicehund, merudgifter og bil.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af handicap efter lov om forbud mod forskelsbehandling på grund af handicap.
Forskelsbehandling på grund af handicap i forbindelse med afgørelse om merudgifter og servicehund Klagen angår spørgsmålet om forskelsbehandling på grund af handicap i forbindelse med, at klager ikke er berettiget til støtte i form af boligindretning og en servicehund i medfør af lov om social service.
 Det fremgår af forarbejderne til lov om forbud mod forskelsbehandling på grund af handicap, at loven ikke vedrører det materielle indhold i afgørelser truffet af offentlige forvaltningsmyndigheder eller i love vedtaget af Folketinget.
 For så vidt angår klager over afgørelser, som er truffet af den offentlige forvaltning, må Ligebehandlingsnævnet tage stilling til, om klagen reelt vedrører forskelsbehandling, eller om klagen alene drejer sig om anvendelse og fortolkning af regler i anden lovgivning.
Efter det af klager anførte, vedrører klagen i relation til Ankestyrelsens afgørelser alene anvendelse og fortolkning af reglerne i lov om social service.
Klagen falder uden for anvendelsesområdet for lov om forskelsbehandling på grund af handicap.
 Ligebehandlingsnævnet kan derfor ikke behandle denne del af klagen.
Forskelsbehandling på grund af handicap i forbindelse med øvrige afgørelser fra kommunen Klagen angår spørgsmålet om forskelsbehandling på grund af handicap i forbindelse med, at klager ikke er berettiget til støtte i form af boligindretning, økonomisk støtte til køb af bil og en servicehund i medfør af lov om social service.
 Det følger af§ 4, stk. 1, i lov om Ligebehandlingsnævnet, at nævnet ikke kan behandle klager, der kan indbringes for en anden forvaltningsmyndighed, før denne har truffet afgørelse i sagen.
Kommunen er i henhold til § 66 i lov om retssikkerhed og administration på det sociale område, jf. § 166 i lov om social service, forpligtet til at genvurdere sagen, når afgørelsen påklages.
I det tilfælde, at kommunen ikke giver klageren medhold, sendes klagen med begrundelse for afgørelsen og genvurderingen videre til Ankestyrelsen.
 Ligebehandlingsnævnet kan ikke behandle klagen angående spørgsmålet om forskelsbehandling på grund af handicap i forbindelse med, at klager ikke er berettiget til støtte i form af boligindretning, økonomisk støtte til køb af bil og en servicehund i medfør af lov om social service, før Ankestyrelsen har truffet endelig afgørelse i sagerne.
 Ligebehandlingsnævnet kan derfor heller ikke behandle denne del af klagen.
 Det bemærkes, at nævnet efter indholdet af klagen sammenholdt med oplysningerne i sagen ikke har fundet anledning til at foretage høring af de indklagede.
Retsregler Afgørelsen er truffet efter følgende bestemmelser:
Lov om Ligebehandlingsnævnet  § 1, stk. 1, og stk. 5, om nævnets kompetence  § 8, stk. 2, om nævnets afvisning af klagen  § 9, stk. 1, om klagebehandling  § 12, stk. 1, om klagebehandling Lov om forbud mod forskelsbehandling på grund af handicap  § 2, om lovens anvendelsesområde  § 5, stk. 1-3, om forbud mod forskelsbehandling  § 14, om ændringer i anden lovgivning m.v.
