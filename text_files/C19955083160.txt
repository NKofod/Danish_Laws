 1. Indledning.
 I henhold til § 36, stk. 1, i bekendtgørelse af 16. december 1994 om  

 livsforsikringsselskabers og pensionskassers årsregnskaber  

 (regnskabsbekendtgørelsen) skal fastforrentede lån og værdipapirer  

 værdiansættes til anskaffelsesprisen reguleret for den ændring, der ved  

 konstant effektiv rente fremkommer som følge af forkortelsen af  

 restløbetiden.
 Bestemmelsen finder første gang anvendelse for årsregnskaberne for 1995.
 I forhold til de tidligere gældende bestemmelser er der ikke sket ændring  

 i reglerne for værdiansættelse og -regulering af nominelle obligationer og  

 pantebreve i DKK, idet disse som hidtil værdiansættes og værdireguleres i  

 årsregnskabet efter de regler, der er fastsat i realrenteafgiftsloven  

 (matematisk kursregulering).
 Principperne om matematisk kursregulering er imidlertid med ovennævnte  

 bestemmelse blevet udvidet til tillige at omfatte indeksobligationer samt  

 fastforrentede obligationer og lån i fremmed valuta.
 2. Værdiregulering af indeksobligationer.
 Værdireguleringen af indeksobligationer er sammensat af en matematisk  

 kursregulering og en indeksregulering.
 2.1. Matematisk kursregulering.
 Den matematiske kursregulering skal i videst muligt omfang foretages på  

 samme måde som den matematiske kursregulering af nominelle obligationer i  

 henhold til reglerne i realrenteafgiftsloven.
 Til brug for den matematiske kursregulering anvendes den af Finanstilsynet  

 årligt udgivne tabel "Opskrivningsfaktorer for indeksobligationer".  

 Tabellen svarer til den tabel over opskrivningsfaktorer for nominelle  

 obligationer, der udgives af Told- og Skattestyrelsen, idet der for hver  

 enkelt fondskode for en given primokurs er angivet det pågældende års ændring  

 i kursen under forudsætning af samme effektive realrente.
Årets matematiske kursregulering fremkommer ved at multiplicere den  

 nominelle ultimobeholdning med indeksfaktoren primo året og med den til  

 primokursen svarende årlige opskrivningsfaktor.
For hvert køb, der har fundet  

 sted i regnskabsåret, fradrages den matematiske regulering af de købte  

 obligationer fra regnskabsårets begyndelse til købstidspunktet.
Endvidere  

 tillægges for hvert salg og hver indfrielse den matematiske regulering af de  

 solgte eller indfriede obligationer fra begyndelsen af regnskabsåret til  

 salgs-/indfrielsestidspunktet.
 Fradrag i forbindelse med køb beregnes som den nominelle værdi af de købte  

 obligationer multipliceret med indeksfaktoren primo året og med den til  

 købskursen svarende årlige opskrivningsfaktor opgjort forholdsmæssigt for  

 perioden fra regnskabsårets begyndelse til købstidspunktet.
 Tillæg i forbindelse med salg/indfrielse beregnes som den nominelle værdi  

 af de solgte eller indfriede obligationer multipliceret med indeksfaktoren  

 primo året og med den til primokursen svarende årlige opskrivningsfaktor  

 opgjort forholdsmæssigt for perioden fra regnskabsårets begyndelse til  

 salgs-/indfrielsestidspunktet.
 2.2. Indeksregulering.
Indeksreguleringen fremkommer ved at multiplicere den nominelle  

 ultimobeholdning med beholdningens matematiske kurs ved regnskabsårets udgang  

 og med forskellen mellem indeksfaktoren ved regnskabsårets udgang og ved  

 regnskabsårets begyndelse.
For hvert køb, der har fundet sted i  

 regnskabsåret, fradrages indeksreguleringen af de købte obligationer fra  

 regnskabsårets begyndelse til købstidspunktet.
Endvidere tillægges for hvert  

 salg og for hver indfrielse indeksreguleringen af de solgte eller indfriede  

 obligationer fra begyndelsen af regnskabsåret til  

 indfrielses-/salgstidspunktet.
 Fradrag i forbindelse med køb beregnes som den nominelle værdi af de købte  

 obligationer multipliceret med købskursen og med forskellen mellem  

 indeksfaktoren på købstidspunktet og indeksfaktoren ved begyndelsen af  

 regnskabsåret.
 Tillæg i forbindelse med salg/indfrielse beregnes som den nominelle værdi  

 af de solgte/indfriede obligationer multipliceret med den matematiske kurs på  

 salgs-/indfrielsestidspunktet og med forskellen mellem indeksfaktoren på  

 salgs-/indfrielsestidspunktet og indeksfaktoren ved begyndelsen af  

 regnskabsåret.
 2.3. Præsentation i årsregnskabet.
 Årets matematiske kursregulering, årets indeksregulering, kursgevinster og  

 -tab i forbindelse med afdrag og indfrielser samt gevinster og tab ved salg  

 af udtrukne obligationer indgår i resultatopgørelsen under posten Renter og  

 udbytter m.v., jf. regnskabsbekendtgørelsens § 10, stk. 4.
 En forskel mellem salgsprisen og den frem til salgstidspunktet indeks- og  

 matematisk regulerede værdi opføres i resultatopgørelsen under posten  

 Realiserede gevinster på investeringsaktiver eller under posten Realiserede  

 tab på investeringsaktiver, jf. regnskabsbekendtgørelsens § 10, stk. 5, og §  

 16, stk. 2.
 Resultatposterne Urealiserede gevinster på investeringsaktiver og  

 Urealiserede tab på investeringsaktiver anvendes ikke.
I balancen opføres indeksobligationer til den samlede anskaffelsessum med  

 tillæg af indeksregulering og matematisk kursregulering.
Ved salg og  

 indfrielser fradrages de solgte eller indfriede obligationer forholdsmæssigt  

 i den samlede anskaffelsessum på basis af de nominelle værdier.
 3. Værdiregulering af obligationer i udenlandsk  

 valuta.
 Fastforrentede obligationer og lån i udenlandsk valuta skal fra og med  

 årsregnskaberne for 1995 matematisk kursreguleres efter samme principper som  

 anvendes på fastforrentede fordringer i DKK.
For obligationer i udenlandsk valuta forefindes ikke en tabel med  

 opskrivningsfaktorer.
Selskabet/pensionskassen må derfor selv foretage  

 beregningen af den matematiske kursregulering på samme måde som denne  

 beregning hidtil er foretaget for pantebreve og andre fastforrentede  

 unoterede fordringer i DKK.
 Den matematisk kursregulering omregnet efter valutakursen ved  

 regnskabsårets begyndelse indgår i resultatopgørelsen under posten Renter og  

 udbytter m.v. jf. regnskabsbekendtgørelsens § 10, stk. 4.
 Den matematisk regulerede værdi af ultimobeholdningen omregnes efter  

 valutakursen ved regnskabsårets slutning, jf. regnskabsbekendtgørelsens § 46.
Ændringer i værdien, som kan henføres til ændringer i valutakursen, indgår  

 i resultatopgørelsen under posten Valutakursregulering.
Dette gælder også  

 valutakursgevinster og -tab, der realiseres ved salg eller indfrielse, jf.  

 regnskabsbekendtgørelsens § 18.
 4. Overgangsregel.
 For indeksobligationer og fastforrentede obligationer i udenlandsk valuta,  

 der besiddes ved begyndelsen af regnskabsåret 1995, anvendes den bogførte  

 kurs ved udgangen af 1994 som primokurs 1995, jf. regnskabsbekendtgørelsens §  

 84.
 Lov om forsikringsvirksomheds § 122a, stk. 2, finder således ikke  

 anvendelse i forbindelse med overgangen til anvendelse af matematisk  

 kursregulering.
 5. Værdiansættelse af konvertible obligationer.
Konvertible obligationer værdiansættes ikke efter reglen i  

 regnskabsbekendtgørelsens § 36, stk. 1, uanset om obligationerne er  

 fastforrentede.
I stedet værdiansættes konvertible obligationer efter  

 reglerne i §§ 38, 40 eller 41.
