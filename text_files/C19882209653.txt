Dette er hæfte nr. 7 i en serie på 28 om reglerne for fagene i  

 gymnasiet.
Det indeholder de bestemmelser om engelsk, som er fastsat i § 8 i  

 bekendtgørelse af 4. november 1987 om fagene i gymnasiet (* 1). Desuden  

 indeholder hæftet de vejledende retningslinier for faget.
Vejledende retningslinier Engelsk Fagets formål og indhold Der undervises i engelsk sprog, litteratur og kultur.
Som det fremgår af  

 bekendtgørelsens formålsformuleringer, forudsætter disse sider af faget  

 hinanden, og undervisningen skal på alle fagets niveauer afspejle dette  

 forhold.
Engelsk er et verdenssprog, hvilket åbner så godt som ubegrænsede  

 muligheder for at vælge undervisningsstof.
Udfordringen for læreren - i  

 samarbejde med eleverne - består ikke i at forsøge at dække samtlige de  

 områder, der benytter engelsk som sprog, men i at vælge tekster og emner, der  

 giver en række centrale aktuelle og historiske orienteringspunkter i et  

 ellers uoverskueligt landskab, og som giver det samlede læsepensum rimelig  

 kronologisk spændvidde.
Bekendtgørelsen foretager en første prioritering: Storbritannien og USA  

 udgør, sprogligt og kulturelt, fagets kerne.
Storbritanniens fremtrædende  

 plads er bl.a. af historiske grunde uomgængelig, og den amerikanske kulturs  

 udbredelse og betydning for elevernes egen samtid gør et grundigt studium af  

 amerikanske tekster fra fortid og nutid lige så nødvendigt.
 De overordnede synspunkter, der anlægges på stofudvælgelsen og ved  

 tilrettelæggelsen af undervisningen, er valgfri inden for visse rammer.  

 Eksemplerne i bekendtgørelsen viser vej, men det er den enkelte lærers og  

 klasses ansvar, at et undervisningsforløb får kontur, og at tekster og emner  

 faktisk er centrale for forståelsen af den engelsksprogede verden.
 Forslag til undervisningsstof, hvadenten de stilles af læreren eller af  

 eleverne, skal kunne begrundes med henvisning til fagets overordnede  

 målsætning.
Sammensætningen af læsepensum Ethvert læsepensum skal, udover et eventuelt Shakespearedrama, indeholde  

 tekster fra før 1900.
 Særligt studerede emner:
Begrebet »særligt studeret emne« dækker over et bredt spektrum  

 af måder, man kan skabe sammenhæng mellem tekster på: tema- eller  

 periodelæsning, arbejde med en genre, et massemedium, et forfatterskab eller  

 f.eks. en kulturel, social eller politisk problemstilling.
Idealet er et  

 samlet undervisningsforløb der rummer flere forskellige typer af særligt  

 studerede emner.
Arbejdet med et emne skal have en vis varighed og omfatte en vis  

 tekstmængde, for at man med rimelighed kan betegne det som »særligt  

 studeret«.
På den anden side må emnelæsningen ikke fylde så meget, at  

 der ikke bliver plads til enkeltstående tekster.
En temakreds af digte eller  

 en behandling af novellen som genre er eksempler på kortere forløb (10-15  

 lektioner), mens emner, som et af de krævede længere, hele værker indgår i,  

 let strækker sig over et halvt semester.
Historisk synsvinkel På både obligatorisk og højt niveau kræves det, at der anlægges en  

 historisk synsvinkel på mindst et af emnerne.
Kravet opfyldes ved, at  

 teksterne indsættes i en større social-, ide- eller litteraturhistorisk  

 sammenhæng, evt. i samarbejde med andre fag.
Hvis man læser samtidige tekster  

 om levevilkårene i britiske industriområder, kan en historisk synsvinkel  

 eksempelvis bestå i læsning af tekster, der giver et indtryk af traditionel  

 engelsk arbejderkultur.
Et emne sammensat af noveller af Hemingway,  

 Fitzgerald og Steinbeck får en historisk synsvinkel, hvis teksterne læses på  

 baggrund af 1. verdenskrig, »the jazz age« og depressionen i  

 trediverne og bl.a. forstås som forfatternes reaktioner på deres samtid.
Kulturstrømning fra nyeste tid Den kulturstrømning eller politiske udvikling, man vælger at arbejde med  

 på højt niveau, skal være en væsentlig faktor i den engelsksprogede verden i  

 dag og skal spille en rolle i den aktuelle kulturelle eller politiske debat  

 der.
Beskæftiger man sig med den nyeste udvikling inden for britiske  

 skoleforhold, skal hovedvægten således ligge på den aktuelle  

 uddannelsespolitiske debat.
Hvor langt tilbage i tiden, man skal gå for at skabe en kvalificeret  

 forståelse af en sådan kulturstrømning, vil selvfølgelig veksle meget.
I en  

 behandling af »the moral majority« er det f.eks. nærliggende at  

 inddrage bevægelsens forankring i den protestantiske tradition i USA.
Men  

 vægten skal ligge på det aktuelle.
Teoretiske tekster På de høje niveauer har emnelæsningen en ekstra dimension: eleverne skal  

 her udvikle deres evne til at anlægge en teoretisk synsvinkel i arbejdet med  

 et stof.
Til det formål skal der i emnelæsningen indgå tekster, som  

 præsenterer nogle begreber eller principielle overvejelser, som eleverne kan  

 anvende i en reflekteret behandling af stoffet.
Hvor et emne om nybyggerliv i  

 USA eller Canada på obligatorisk niveau kan sammensættes udelukkende af  

 fortællende og beskrivende tekster, vil arbejdet med samme emne på de høje  

 niveauer forudsætte, at eleverne f.eks. tilegner sig en eller flere teorier  

 om »the frontier tradition«. - I en læsning af Sylvia Plaths  

 forfatterskab vil man kunne indrage psykoanalytiske fortolkninger af  

 teksterne.
 Længere hele værker:
Værker er romaner og dramaer, der har en rimelig længde, foruden  

 biografier og anden erindringslitteratur.
En samling noveller, digte eller  

 essays af samme forfatter kan læses som et værk, hvis den udgør en åbenbar  

 kompositorisk eller tematisk helhed.
 Tekster om naturvidenskab og teknologi:
 På begge liniers obligatoriske niveau læses sagprosatekster om  

 naturvidenskab og/eller teknologi for at sikre at alle elever stifter  

 bekendtskab med engelsk som naturvidenskabens internationale fællessprog.  

 Teksterne behøver ikke kræve specielle faglige forudsætninger, men det vil  

 være en god ide at vælge denne del af læsepensum i samarbejde med et  

 naturvidenskabeligt fag.
De naturvidenskabelige og teknologiske problemstillinger, der arbejdes med  

 på den matematiske linies høje niveau, skal indsættes i en samfundsmæssig og  

 kulturel sammenhæng.
Eksempler kunne være: Etiske aspekter ved gensplejsning;  

 kulturelle og politiske konsekvenser af ændringer i informationsteknologien.
 Enkeltstående tekster:
Af hensyn til bredden i tekstlæsningen skal en del af pensum udgøres af  

 enkeltstående tekster.
Herved bliver der også plads til den spontant opståede  

 interesse, det helt dagsaktuelle og til særligt fremragende tekster,der  

 falder uden for de valgte emner.
Sprogfærdighedskravene til de fire niveauer I al engelskundervisning indgår fire færdigheder: lytte og tale, læse og  

 skrive.
I folkeskolen lægges der især vægt på elevernes lytte- og  

 talefærdighed, hvorimod arbejdet med trykte tekster og udviklingen af  

 elevernes eget skriftsprog får en fremtrædende plads i gymnasiets viderekomne  

 undervisning.
Lyttetræning skal lejlighedsvis indgå på alle niveauer.
Aflytning af BBC  

 programmer kan f.eks. supplere arbejdet med aktuelt stof og vil, i  

 forlængelse af arbejdet i folkeskolen, fremme denne receptive færdighed og  

 forberede eleverne på mødet med dialektale og sociolektale varianter af talt  

 engelsk, som de normalt ellers ikke har mulighed for at høre.
Både på sproglig og matematisk linie skal eleverne nå til at kunne tale et  

 rimelig korrekt og flydende engelsk.
På sproglig linie kræves det desuden  

 udtrykkeligt, at eleverne opnår viden om sproget, herunder lærer at forstå og  

 anvende først og fremmest grammatiske, men også andre sproglige begreber  

 (stilistiske, semantiske m.v.) til analyse af engelsk i skrift og tale.
Kravene til tekstlæsning og talt engelsk er de samme på de to liniers høje  

 niveauer.
Af de sproglige elever kræves færdighed i at skrive engelsk på et  

 viderekomment niveau, mens målet på matematisk linie er et niveau i skriftlig  

 engelsk, der ligger lidt over den sproglige linies obligatoriske niveau.
Bekendtgørelsens krav om emnelæsning og den konsekvente brug af  

 ubearbejdede tekster i faget kan undertiden gøre det vanskeligt at skabe en  

 jævn progression: Den helt rigtige tekst til belysning af et emne stiller  

 måske eleverne over for enten for store eller for små sproglige krav, men det  

 ideelle er naturligvis, hvis elevernes sprogfærdighed kan udvikles i samme  

 takt som deres evne til at behandle et stof på et vist abstraktionsniveau.
I  

 valget af tekster og ved den pædagogiske tilrettelæggelse af arbejdet skal  

 man tage hensyn til dette.
Overgangen til gymnasiets engelskundervisning Ved overgangen til gymnasiet har alle elever en forventning om at blive  

 mødt med større faglige krav, end de har været vant til i folkeskolens ældste  

 klasser.
Den vanskelige opgave består i at komme de usikre elever i møde uden  

 at skuffe dem, der længes efter større udfordringer.
På begge linier er det nødvendigt - ideelt i samarbejde med andre  

 tekstlæsningsfag - med det samme at indføre eleverne i, hvad det vil sige at  

 læse tekster i gymnasiet.
Det er f.eks. uvant for en del elever at skulle  

 begrunde og uddybe deres udtalelser om det, de har læst, ved at gå tilbage  

 til tekstens ordlyd.
Gymnasiet stiller også større krav, end eleverne har  

 været vant til, om abstraktionsevne og evne til at strukturere tekstarbejdet.
Overgangen til gymnasiets skriftlige hjemmeopgaver kan blive en belastning  

 for elever, der ikke fra folkeskolen har været vant til at skrive i  

 sammenhæng på engelsk, men især har arbejdet med indsætnings- og  

 oversættelsesøvelser.
Det anbefales, at de første skriftlige hjemmeopgaver  

 bearbejdes i klassen, inden de afleveres, og at læreren forsøger at skabe en  

 værkstedsatmosfære, bl.a. ved at lade eleverne arbejde parvis.
 Især i begyndelsen er det afgørende, at læreren opmuntrer eleverne ved  

 ikke kun at rette fejl, men ved også at sørge for at fremhæve noget positivt.  

 Når læreren begynder at give karakterer for den enkelte besvarelse, skal  

 bedømmelseskriterierne og deres indbyrdes vægtning forklares for eleverne.
 Eleverne skal tidligt i 1.g undervises i at tage notater og i at bruge dem  

 hensigtsmæssigt både hjemme og i timerne.
 På den enkelte skole benyttes ensartede grammatiske betegnelser i alle  

 sprogfag.
Arbejdsformer Eleverne lærer bedst at benytte det engelske sprog, hvis de selv skal  

 formulere deres forståelse af de læste tekster - over for hinanden i par  

 eller grupper, over for læreren og over for klassen som helhed.
Lærerens  

 opgave består i at stille sådanne faglige krav og yde et sådant modspil, at  

 elevernes sproglige, begrebsmæssige og kulturelle horisont til stadighed  

 udvides.
Formålet med et undervisningsforløb afgør, hvad der er den bedste  

 arbejdsform, og ved undervisningens tilrettelæggelse skal man desuden tage  

 hensyn til, at elever er forskellige.
Det indgår i disse overvejelser, at  

 kvindelige og mandlige elever - med de forskelle der måtte være i de to køns  

 klasseadfærd og indlæringsmønstre i øvrigt - skal have lige muligheder for at  

 udfolde sig i faget.
 Klasseundervisning:
 Klasseundervisning egner sig bedst til f.eks. gennemgang af generelle  

 skriftsprogsproblemer, fortolkning af vanskelige passager, overblik over  

 svære tekster, indledning til nyt stof, eller når lærerens hjælp behøves ved  

 sammenfatning af et forløb.
 Den lærerstyrede klasseundervisning er, når den er bedst, et koncentreret  

 arbejdsfællesskab, der vokser frem i dialogen mellem den større, fremmede  

 verden, som læreren i kraft af sin faglige viden og erfaring repræsenterer,  

 og den erfaringsverden, der er elevernes.
 Vellykket klasseundervisning skal som andre arbejdsformer være valgt  

 bevidst med et bestemt formål og kræver, at der indarbejdes nogle vaner, som  

 kan modvirke passivitet: Hvis læreren kan gøre pararbejde til et indslag i  

 enhver lærerstyret time eller indfører som rutine, at en eller to elever  

 hjemmefra har forberedt et oplæg til dagens tekstgennemgang, vil allerede en  

 del af udspillet og dermed ansvaret for en times forløb være elevernes eget.
 Arbejde i par og i grupper:
At en dansk elev taler engelsk i et dansk klasseværelse med andre danske  

 elever er ikke uden videre naturligt.
Derfor gælder det om at opstille nogle  

 spilleregler, der får eleverne til at respektere et krav om, at de taler  

 engelsk indbyrdes.
Det tager tid at indarbejde gode arbejdsvaner, som  

 bevirker, at initiativ og ansvar lægges ud til eleverne.
Undertiden skal  

 enkelte elever overbevises om, at arbejde i par eller grupper ikke er spild  

 af tid.
Erfaringer med fordelingen af læreres og elevers taletid ved  

 henholdsvis pararbejde, gruppearbejde og klasseundervisning er f.eks. et godt  

 argument for de to førstnævnte.
Pararbejde er den arbejdsform, der giver den enkelte elev mest taletid, og  

 den har desuden den praktiske fordel, at der ikke skal flyttes om med  

 møblerne, før arbejdet kan begynde.
Et kort pararbejde kan f.eks. uden besvær  

 indgå i en time med klasseundervisning.
Nøgleordene for et kvalificeret gruppearbejde er: klart formål, præcis  

 instruktion, overkommelige arbejdsopgaver, 3-4 personer i hver gruppe, og -  

 især i begyndelsen af gymnasiet - et kort, afgrænset tidsrum.
Hvis disse krav  

 opfyldes fra lærerens side, kan han eller hun overlade eleverne til hinanden  

 og med rimelighed forudsætte, at de taler engelsk indbyrdes.
Gruppearbejde egner sig i 1.g godt til oversættelsesøvelser fra dansk til  

 engelsk, ordbogsøvelser, besvarelse af lærerens spørgsmål til dagens tekst,  

 formulering af spørgsmål til en hel, letlæst novelle.
I 2.g kan gruppearbejde  

 tage form af længerevarende projekter.
Lærere, der ønsker klasser med  

 velfungerende faste grupper til flere forskellige discipliner, må dog være  

 indstillet på at investere megen planlægning og mange kræfter i sagen.
 Et gruppearbejde afsluttes normalt med en fremlæggelse og efterbehandling  

 af gruppernes resultater.
 Dramatisering:
 Korte improvisationer kan inddrages som supplement til undervisningen i  

 mundtlig sprogfærdighed, f.eks. til træning af bestemte talehandlinger på  

 grundlag af konkrete eksempler eller for at lære eleverne nyttige  

 kommunikationsstrategier.
Rollespil kan også iscenesættes med udgangspunkt i en læst tekst, enten  

 ved at eleverne går ind i roller, der er fastlagt i teksten, (som ikke  

 behøver være et drama), eller ved at de skaber nye dramatiske forløb i  

 forlængelse af det læste.
I arbejdet med litteratur ligger værdien af  

 dramatiserende og andet medskabende fortolkningsarbejde i, at det appellerer  

 til elevernes fantasi og skærper deres opmærksomhed for de æstetiske  

 kvaliteter ved teksten: den bliver oplevet, får krop og anskuelighed.
 En enkel form for dramatisering er højtlæsning med brug af forskellige  

 stemmer til forskellige personer, nogle få rekvisitter, lydeffekter el.lign.
 Simulationer:
I en simulation er eleven med som sig selv, men er sat til at tage nogle  

 beslutninger, der svarer til dem der træffes f.eks. på en nyhedsredaktion  

 eller i en lokalpolitisk forsamling.
Med udgangspunkt i et trykt materiale  

 eller et dataprogram finder eleverne gruppevis og på engelsk en løsning på  

 den stillede opgave (her: prioritere nyhederne på en avis med kort tidsfrist  

 eller løse en bys trafikproblemer). Simulationer er svære at placere i det  

 daglige skema, men er velegnede i perioder, hvor det er muligt at råde over  

 en hel eller evt. flere dage med tid til forberedelse og efterbehandling.
Undervisning i mundtlig sprogfærdighed Sprogbrugsregler og kommunikationsstrategier:
Det er et mål for gymnasiets undervisning i mundtlig sprogfærdighed, at  

 eleverne videreudvikler deres evne til at begå sig i en engelsksproget  

 samtale.
Det vil sige, at de ud over at tale sproget rimelig korrekt og  

 flydende skal lære, at det sproglige udtryk afpasses efter situationens  

 formalitetsgrad og det indbyrdes forhold mellem de talende.
 En stor del af disse sprogbrugsfærdigheder overfører eleverne ubevidst fra  

 dansk eller tilegner sig gennem TV, film og litteraturlæsning, men det er en  

 god ide lejlighedsvis at inddrage et rollespil eller andre opgaver, der giver  

 eleverne mulighed for at udvikle deres viden om, hvilke sproglige  

 færdselsregler der gælder i forskellige situationer og deres bevidsthed om,  

 at konventionerne er forskellige i Danmark, Storbritannien og USA.
I størstedelen af gymnasiets engelskundervisning vil eleverne opleve, at  

 det engelske sprog bruges referentielt.
Det er imidlertid vigtigt, at de  

 f.eks. i øvelser og opgaver beregnet for pararbejde lærer at bruge engelsk,  

 ikke blot til at videregive oplysninger og fremsætte synspunkter, men også  

 til at udføre en lang række andre talehandlinger (bede om, undskylde, stille  

 forslag, erklære sig enig eller uenig m.v.). Det er vigtigt, at  

 undervisningen i sprogbrugsregler ikke isoleres fra fagets øvrige områder:  

 arbejdet med grammatik (modalverber, f.eks.) og arbejdet med litteratur og  

 andre tekster.
En sprogbrugsanalyse af en dialog i en litterær tekst kan  

 f.eks. indgå i tolkningen.
Læreren skal fra begyndelsen prøve at få eleverne til at benytte  

 hensigtsmæssige kommunikationsstrategier, således at de, hvis de f.eks. er i  

 glosenød, opmuntres til at omformulere i stedet for at give op eller spørge  

 på dansk.
Også til træning af denne færdighed er pararbejdsformen velegnet.
Undervisning i skriftlig sprogfærdighed Arbejdets tilrettelæggelse:
Først og fremmest skal undervisningen i skriftlig sprogfærdighed give  

 eleverne mulighed for at skrive meget og ofte.
Dernæst er det vigtigt, at  

 arbejdet med tekster (dvs. andres skriftsprog) bruges til at udvikle  

 elevernes forståelse af skriftsprogets muligheder, hvorved deres egen  

 skriftlige produktion støttes.
Elevernes skriftsprog udvikles bedst i en  

 vekselvirkning mellem hyppige, korte, skriftlige indslag af forskellig art i  

 tilknytning til tekstarbejdet og større hjemmeopgaver med længere mellemrum.
En stor del af arbejdet med skriftlig engelsk har til formål at indøve  

 sprogets formelle regler, men eleverne skal også opleve, at de skriver med  

 det formål at meddele sig til andre.
En del af deres forberedelsesarbejde kan  

 f.eks. præsenteres i skriftlig form på tavle eller overhead projector.  

 Tekstarbejdet kan også varieres, ved at eleverne skriftligt sammenfatter  

 f.eks. pointen i et afsnit, en personkarakteristik eller deres personlige  

 reaktion på teksten.
Eleverne kan også arbejde parvis i 5-10 minutter med at  

 formulere korte indlæg, hvoraf nogle præsenteres for klassen.
Den slags  

 hyppige, mindre, men formålsbestemte skriftlige meddelelser giver efterhånden  

 den rutine, som kan lette arbejdet med mere omfattende skriftlige opgaver.
 Eleverne forberedes indirekte til den større skriftlige opgave, når de  

 arbejder med skriftsproget i de friere opgavetyper, hvor det kræves af dem,  

 at de iagttager almene regler for sammenhængende skriftlig fremstilling.
Skriveprocessen Lærerens rolle er ikke kun at bedømme og kommentere elevernes færdige  

 produkter, men også at vejlede under selve skriveprocessen.
I elektronisk  

 tekstbehandling ligger der f.eks. nogle værdifulde pædagogiske muligheder for  

 at give undervisningen et præg af værksted, hvor lærer og elever i fællesskab  

 afprøver og diskuterer forskellige udtryksmuligheder.
Ved en dataskærm kan  

 eleverne erfare, hvordan et udkast kan forbedres i flere omgange uden besvær  

 med en uoverskuelig kladde.
 Undervisningens indhold:
Opgavetyper Der skelnes mellem bundne og friere opgaver.
Bundne opgaver kan være  

 indsætningsøvelser til at indøve ikke blot enkeltheder inden for f.eks.  

 morfologi og synonymik, men også til at skærpe elevernes opmærksomhed over  

 for de elementer (f.eks. syntaktiske), der skaber sammenhæng i en tekst.
Oversættelser er en anden type bunden opgave.
De fleste  

 oversættelsesopgaver er pædagogisk tilrettelagt med henblik på at indøve og  

 prøve beherskelsen af bestemte sproglige fænomener.
På den sproglige linies  

 høje niveau arbejdes der desuden af og til med oversættelser af ubearbejdede  

 danske tekster, som stiller større krav om at eleven frigør sig fra danske  

 udtryksmåder og finder tilsvarende dækkende engelske formuleringer.
Fagets friere opgaver dækker over et bredt spektrum af skriftsprogsgenrer:  

 fra korte resumeer over tekstkommenterende opgaver til essaylignende og  

 fabulerende opgaver.
Eleverne skal i arbejdet med disse opgavetyper lære at  

 gøre sig overvejelser om læserforudsætninger, formålet med det skrevne,  

 genreforventninger, tekstorganisation, stillag m.v.
Derved kan engelsk  

 bidrage til, at gymnasiets samlede skriftsprogsundervisning får større  

 gennemslagskraft.
 Eleverne skal have prøvet at skrive enkelte hele eksamensopgaver, inden de  

 går til terminsprøve, men træning i eksamensopgaver må ikke dominere arbejdet  

 med fri skriftlig fremstilling.
Undervisning i tekstlæsning Formålet med læsningen:
 Den måde, en tekst læses på, afhænger af formålet med læsningen, og dette  

 formål skal på forhånd gøres klart for eleverne.
 Nogle tekster vælges især for deres informationsværdi eller på grund af  

 forfatterens synspunkter, andre for deres litterære kvaliteters skyld.  

 Eleverne skal med andre ord lære at skelne mellem teksten læst som  

kilde (f.eks. til oplysninger om sagforhold) og teksten læst og  

 analyseret som bevidst formet sprogligt udtryk (teksten læst som  

objekt).
 Intensiv og ekstensiv læsning:
Ved intensiv læsning forbindes analyse og fortolkning med en nøjagtig  

 forståelse af alle en teksts sproglige enkeltheder.
En sådan intensiv læsning  

 har til formål, at læseren trænger ind i teksten og afprøver og udbygger sine  

 spontane iagttagelser af dens indhold og form.
Tekster, der læses intensivt,  

 skal, uanset genre, have en kvalitet, der kan sikre, at læserens udbytte står  

 i et rimeligt forhold til arbejdsindsatsen.
Nogle genrer indbyder i højere grad end andre til intensiv læsning.
Poesi  

 er en udtryksform, der som regel kræver koncentreret iagttagelse og medleven  

 af læseren.
Et velformet essay eller en argumenterende fremstilling på et  

 højt abstraktionsniveau lukker sig heller ikke op, før dens virkemidler er  

 analyseret.
Visse romankapitler eller noveller f.eks. stiller tilsvarende  

 krav om tålmodig fordybelse, andre kan eleverne til gengæld læse ekstensivt  

 (dvs. uden at være forpligtede på sproglige enkeltheder) f.eks. med det  

 formål at fastholde det episke forløb.
Avisartikler er ofte glosetunge, men  

 dette er ikke i sig selv grund til, at eleverne skal forstå enhver sådan  

 tekst i detaljer.
Det kan være mere formålstjenligt at hjælpe dem med at få  

 overblik over tekstens oplysninger eller argumentation eller på anden måde  

 styre deres indsats derhen, hvor tekstens pointer er.
Forskellige læsemåder  

 kræver forskellige former for notater.
Eleverne skal lære, hvordan de  

 udarbejder en hensigtsmæssig gloseliste, og hvordan de på grundlag af deres  

 notater fra hjemmeforberedelsen kan fastholde overblikket over en længere,  

 ekstensivt læst tekst.
 Læsestrategier:
Læsestrategier udvikles bedst i de situationer, hvor en klasse i  

 fællesskab med læreren prøver at løse vanskeligheder, der opstår under  

 tekstlæsningen.
Efterhånden får eleverne indkredset nogle kneb, som læreren  

 kan gøre bevidste for dem ved bl.a. at lære dem en enkel terminologi.  

 Eleverne kan lære at slutte sig til ords betydning ud fra ordets opbygning,  

 konteksten og deres kendskab til andre sprog.
De kan desuden lære at finde de  

 sammenhængsskabende signaler inden for den enkelte helsætning, mellem  

 sætninger og imellem tekstens afsnit.
Lejlighedsvis kan man give eleverne  

 supplerende øvelsesmateriale til en simpel tekstgrammatik.
 Det ligger lige for, at eleverne i forlængelse af arbejdet med  

 læsestrategier øver sig i at gå i kast med en ulæst tekst (jfr.  

 ekstemporalprøven).
Det er vigtigt, at eleverne indser, at det at læse og det at skrive er  

 komplementære færdigheder, og at deres erfaringer som læsere kan overføres  

 til deres egen brug af skriftsproget.
Det anbefales derfor at inddrage  

 elevernes egne tekster i undervisningen f.eks. for at vise, hvilke  

 forestillinger om deres læseres forudsætninger eleverne selv gør sig, når de  

 skriver et resume eller argumenterer skriftligt for et synspunkt.
 Læsning af litteratur:
Engelsksproget litteratur er tekstlæsningens rygrad.
Litterære tekster  

 giver eleverne den mulighed for indlevelse i og forståelse af engelsksproget  

 kultur i nutid og fortid, som er en forudsætning for, at fagets indholdsmål  

 kan opfyldes.
Enhver litterær tekst skal læses på egne betingelser som en æstetisk  

 helhed, også når den indgår i en større, f.eks. tematisk eller historisk,  

 sammenhæng.
Det er den enkelte teksts karakter og formålet med at læse den,  

 der afgør, hvordan arbejdet skal tilrettelægges, og hvilket perspektiv der  

 skal anlægges.
Oplevelse, analyse og fortolkning Når litteraturlæsningen begynder i 1.g er det vigtigt, at der er god tid  

 til at opklare sprog- og realiaproblemer, tid til at eleverne kan komme frem  

 med deres spontane oplevelse og forståelse af teksten, og tid til at lære dem  

 at læse opmærksomt - både hvad der står i teksten, hvad der er underforstået,  

 og hvad der ikke står.
Efterhånden skal eleverne på eget initiativ kunne tage fat på en teksts  

 sproglige og fortolkningsmæssige vanskeligheder, og på både obligatorisk og  

 højt niveau skal de nå til at kunne samtale om teksten og dens virkemidler,  

 om forfatterens holdning og budskab.
Til det formål skal de lære at bruge  

 almindelige analysebegreber som f.eks. fortæller, synsvinkel, plot,  

 komposition, metafor.
Uden et sådant værktøj bliver læsningen let til  

 selvspejling og teksten et springbræt for uforpligtende samtaleøvelser.
 Forsøger man på den anden side altid at nå frem til en udtømmende analyse  

 af en tekst, f.eks. med brug af en bestemt systematik eller metode, risikerer  

 man, at elevernes interesse i for høj grad forskydes fra oplevelsen af  

 teksten til den »korrekte« (dvs. lærerens) fortolkning af den.
 Hellere end straks at rette blikket mod en færdig fortolkning i abstrakte  

 formuleringer skal læreren derfor søge at skabe et fællesskab om læsningen,  

 give plads omkring teksterne til en kvalificeret engelsksproget samtale om  

 dem, som bygger på elevernes egne iagttagelser, og inddrager deres fantasi.  

 Kunsten er her at give eleverne udspillet, samtidig med at de sendes tilbage  

 i teksten for at prøve, om deres helhedsforståelse kan holde til et  

 opmærksomt gensyn med enkeltheder i værket, eller om deres tolkning må  

 revideres, måske også under indtryk af andres bidrag til samtalen.
 I følgende to eksempler antydes det, hvordan en sådan vekselvirkning kan  

 fremkomme mellem helhed og del, mellem umiddelbar iagttagelse og analyse:
 Eleverne får to og to til opgave at finde tre påfaldende (mærkelige,  

 smukke, vigtige...) steder i teksten og begrunde deres valg.
 Slutningen på en novelle tilbageholdes; eleverne bliver bedt om at  

 forudsige, hvad der sker og begrunde deres forslag for klassen.
Dybde og perspektiv i tekstlæsningen Ofte kan enkelte realkommentarer i sig selv bidrage til at give læsningen  

 dybde og perspektiv.
Der kan f.eks. forekomme hentydninger til begivenheder,  

 der var på alles læber, da teksten blev skrevet, og som indfanger en stemning  

 i tiden, der er væsentlig for forståelsen.
Men som regel er en mere sammenhængende forståelse af de realia, der  

 optræder i teksten, eller som er en del af tekstens baggrund, afgørende for  

 kvaliteten af elevernes forståelse.
Gennem en forpligtende og systematisk  

 beskæftigelse med realia kan eleverne tilegne sig en væsentlig del af deres  

 viden om historiske, kulturelle og samfundsmæssige forhold.
Ved læsning af en  

 sydafrikansk tekst f.eks. kan opslag af ord og fænomener, der er  

 »afrikaans«, være udgangspunkt for et studium af de historiske  

 forudsætninger for situationen i teksten og for tilstandene i Sydafrika i  

 almindelighed.
Et særligt kontrastivt perspektiv fremkommer, der hvor man kan påvise  

 ligheder og forskelle mellem, hvad teksten direkte eller indirekte fortæller  

 om den engelsksprogede kultur, og hvad eleverne kender fra deres egen danske  

 baggrund.
Et eksempel kunne være den uforbeholdne accept af  

 konkurrencemomentet, man finder i det amerikanske samfund, overfor det danske  

 begreb »Janteloven«, et andet en sammenligning af det britiske  

 eller det amerikanske skolesystem med det danske.
Shakespeare Et drama af Shakespeare er en obligatorisk del af læsepensum på den  

 sproglige linies høje niveau og kan erstatte det ene af de to emner, der skal  

 læses på højt niveau, matematisk linie.
 Eleverne skal læse så stor en del af dramaet intensivt, at der er et godt  

 grundlag for at vælge eksamensopgivelserne på mindst 15 og højst 20 sider.  

 Resten af teksten læses ekstensivt med varierende arbejdsformer, gerne  

 støttet af danske oversættelser og bånd- eller videoindspilninger.
Hvis et drama af Shakespeare - med sine sproglige og fortolkningsmæssige  

 vanskeligheder - skal blive en vedkommende udfordring for eleverne, er det  

 helt afgørende, at der skabes en forståelsesramme om stykket, såvidt muligt  

 med inddragelse af elevernes viden fra andre fag.
Ved at præsentere  

 Shakespeares teater og dets genrekonventioner og ved at indføre eleverne i  

 det Elizabethanske verdensbillede og sider af renaissancens historie og  

 kulturhistorie i øvrigt, kan læreren gøre det umiddelbart fremmedartede hos  

 digteren mindre svært tilgængeligt.
Arbejdet med dramaet skal give eleverne  

 en forståelse af den særstilling Shakespeare indtager i kulturtraditionen,  

 også uden for den engelsksprogede verden.
Billeder Tekster i engelsk betyder først og fremmest ord på papir, men eleverne  

 skal også læse og analysere tekster formidlet gennem andre medier end det  

 trykte ord.
Engelsksprogede spillefilm og TV- programmer af forskellig art  

 kan indgå, men også enkeltbilleder (fotografier, gengivelser af malerier  

 osv.). Materialet kan - sammen med andre kulturprodukter som arkitektur,  

 havekunst og musik - bruges til at anskueliggøre sociale eller historiske  

 forhold i forbindelse med emnelæsning.
Men en filmgenre kan også i sig selv være emne for undervisningen.
I alle  

 tilfælde skal billedmediets virkemidler inddrages i undervisningen.
Hvis der  

 arbejdes med en filmatisering af en roman eleverne har læst, er det ikke  

 tilstrækkeligt at bruge filmen som en illustration til den trykte tekst.
Ud  

 fra en nærlæsning af udvalgte sekvenser skal der arbejdes med de to mediers  

 forskellige æstetiske og fortælletekniske muligheder.
Edb Som informationsteknologiens internationale sprog har engelsk en særlig  

 mulighed for at præsentere eleverne for alment orienterende stof inden for  

 dette felt.
Der gælder her de samme udvælgelseskriterier som for det øvrige  

 undervisningsstof.
Hvad angår brugen af edb som værktøj, skal den være pædagogisk begrundet  

 og hensigtsmæssig i den givne sammenhæng.
Et eksempel er brugen af  

 tekstbehandlingsprogrammer ved redigering af skriftligt arbejde, et andet er  

 søgning i databaser.
 Egentlige træningsprogrammer, f.eks. verbalbøjningsprogrammer, kan være  

 til en vis gavn for enkelte elever og kan stilles til rådighed uden for den  

 egentlige undervisning, men arbejdet med sådanne programmer må ikke optage  

 nogen større del af elevernes undervisningstid.
Det kan give god mening at beskæftige sig med maskinoversatte tekster som  

 et led i det systematiske arbejde med sprogets regler.
Begrebet »kunstig  

 intelligens« vil på denne måde kunne præsenteres i anskuelig form.
Håndbøger Undervisning i brug af ordbøger og opslagsværker:
 Undervisningens formål er at give eleverne færdigheder og øvelse i  

 håndbogsbenyttelse, styrke deres iagttagelsesevne og sprogbevidsthed og vise  

 dem, at det tilsyneladende uforståelige kan komme til at give mening med  

 hjælp fra ordbøger og opslagsværker.
Instruktion i brug af ordbøger skal begynde tidligt i 1.g.
Gennem  

 systematiske øvelser skal eleverne først og fremmest gøres fortrolige med en  

 engelsk-dansk og en dansk-engelsk ordbog.
Ordbogens forkortelser og særlige  

 tegn skal forklares, eksempelmaterialets anvendelighed illustreres, og  

 eleverne skal lære, hvordan de får overblik over en længere artikel.
Det er  

 vigtigt, at et særligt tilrettelagt kusus i ordbøgernes muligheder følges op  

 af undervisning i brug af ordbøger i tilknytning til den almindelige  

 tekstlæsning.
På et senere tidspunkt inddrages en engelsk-engelsk ordbog.
Det er bedst  

 at anvende en ensproget ordbog der er specielt beregnet for udlændinge, og  

 hvis ordforklaringer og eksempler er holdt inden for et begrænset ordforråd.  

 Hvis eleverne har den engelsk-engelske liggende foran sig, ikke kun under et  

 kursus i brugen af den, men i hver time, kan de blive fortrolige med den som  

 hjælpemiddel i det løbende arbejde både med skriftlig engelsk og med  

 tekstlæsning.
Naturligvis slår de almindelige skoleordbøger ikke til i alle tilfælde, og  

 med mellemrum skal andre håndbøger inddrages i undervisningen.
Alt efter  

 klassetrinnet og den enkelte elevs standpunkt skal grammatiske og stilistiske  

 håndbøger fra fagbiblioteket inddrages i vejledningen i det skriftlige  

 arbejde.
Almene leksikale og specialopslagsværker introduceres på et passende  

 tidspunkt.
 Informationssøgning:
I forbindelse med undervisning i læsefærdighed skal eleverne have små  

 opgaver i overblikslæsning.
F.eks. kan man bede dem finde nogle bestemte  

 oplysninger i et større engelsksproget opslagsværk eller i databaser.  

 Opgaverne i informationssøgning skal helst indgå i en sammenhæng der sikrer,  

 at de har et formål ud over elevernes træning.
Samarbejde med andre fag Engelsk kan bidrage til, at elevernes indlæring af de færdigheder og  

 arbejdsmetoder, der er fælles for flere fag, bliver lettere og mere  

 effektive.
Dansk, historie, engelsk og et andet fortsættersprog kan f.eks. samarbejde  

 om at give eleverne i 1.g et kursus i tekstlæsning som et led i en samlet  

 indsats ved overgangen fra folkeskolen til gymnasiets mere forpligtende brug  

 af tekster med krav om dokumentation m.v.
Undervisningen bliver mere  

 effektiv, når eleverne stilles over for de samme krav af flere lærere.
Historie kan f.eks. levere den viden der er nødvendig, for at man kan  

 forstå en roman, der har bestemte begivenheder eller udviklingslinier i  

 verdenshistorien som baggrund.
Til gengæld giver fiktionsteksten et tilskud  

 til det andet fags kildetekster, ved at eleverne gennem romanens personer  

 oplever en bestemt periode »indefra«.
Det ligger lige for, at  

 engelsk samarbejder med historie om en gennemgang af Englands udvikling fra  

 imperiestormagt til commonwealth-land og bidrager med litteratur af Kipling  

 og Orwell og aktuelle tekster om afkoloniseringens følger for det britiske  

 samfund.
 Et samarbejde med dansk vil gøre det muligt at forbinde »fjerne«  

 og »nære« aspekter af de valgte emner og vil derfor være særlig  

 egnet til at varetage den side af fagets formål, som taler om at etablere et  

 møde mellem elevernes egen baggrund og de fremmede kulturer.
 Lejlighedsvis kan engelsk støtte fag som inddrager engelsksproget  

 faglitteratur i pensum, f.eks. ved at sådanne tekster benyttes som grundlag  

 for øvelser i læsestrategier og i brug af håndbøger.
Udadrettede aktiviteter Det mest værdifulde udadrettede arrangement, man som engelsklærer kan  

 sætte i værk, er naturligvis en studierejse til et engelsktalende land.
Men  

 der er også andre måder at inddrage den engelsktalende verden på.
Et møde med  

 gæster, f.eks. udvekslingselever og gæstelærere fra engelsksprogede lande, er  

 en mulighed for at bruge sproget sammen med »native speakers«.  

 Bedst hvis besøget indholdsmæssigt og sprogligt kan forberedes og  

 efterbehandles og i øvrigt indgår i en faglig sammenhæng.
 Forskellige engelsksprogede landes repræsentationer og andre institutioner  

 i Danmark (ambassader, kulturinstitutter, kirker, turnerende teatre,  

 internationale organisationer eller firmaer) giver også muligheder for, at  

 eleverne kan opleve det fremmede sprog, når det bliver talt som modersmål.
Den større skriftlige opgave i 3.g Opgaven har til formål at lade eleverne dokumentere, at han eller hun har  

 opnået indsigt i et selvvalgt emne og vist sig i stand til selvstændigt og i  

 et klart sprog at formidle sin viden og forståelse til andre.
Opgaven skrives normalt på dansk og besvares individuelt; dog kan flere  

 elever arbejde med samme område.
Besvarelsen skal fylde ca. 10 maskinskrevne  

 sider og må ikke overstige 15 sider.
Emnet kan udspringe af klassens  

 undervisning i engelsk eller i andre fag, men den litteratur, eleven arbejder  

 med, skal være ny.
Primærlitteraturen og størstedelen af sekundærlitteraturen  

 skal være på engelsk, således at så godt som alle citater i opgaven er på  

 engelsk.
Eleven kan gå på tværs af faggrænserne og inddrage stof fra andre  

 fagområder; arbejdet med den større skriftlige opgave i engelsk skal dog  

 stadig ske inden for fagets formålsparagraf på højt niveau, også hvis en elev  

 ønsker at benytte sig af denne mulighed.
Læreren skal vejlede eleven i valget af litteratur om det pågældende  

 område.
Det skal være rimelig let for eleven at skaffe sig kvalificeret  

 sekundærlitteratur, enten på skolens bibliotek eller gennem det lokale  

 folkebibliotek.
Der skal være adgang til fagets håndbøger i de uger, hvor der  

 arbejdes med opgaverne.
Vejledningsperioden er 4 uger.
Læreren udleverer derefter en opgavetitel  

 inden for en afgrænset del af elevens område, og opgaven besvares i løbet af  

 den skemafri uge.
Titlen må ikke være så bred, at den ligner et helt område  

 (»Fay Weldons kvindelige hovedpersoner«), men på den anden side  

 heller ikke så snæver og detaljeret, at den forhindrer eleven i at vise sin  

 evne til selvstændigt at disponere et stof.
Opgavevejlederen har en forpligtelse til at vejlede i, hvordan eleven  

 opfylder de særlige krav en sådan større formidlingsopgave stiller.
Det  

 gælder tekniske spørgsmål, som paginering, den rette brug af citater,  

 udarbejdelse af indholdsoversigt, noter og litteraturliste, men også  

 almindelige principper for skriftlig fremstilling.
Det er en fordel, at  

 eleven i forberedelsesperioden afleverer en skriftlig oversigt over den  

 litteratur, der er indsamlet, sammen med en kort redegørelse for, hvilke  

 tanker han eller hun har gjort sig om afgrænsning, problemstilling og  

 disposition.
I bedømmelsen, som beror på en helhedsvurdering, indgår især følgende  

 momenter: står det klart, hvad formålet er med det skrevne? Tages der hensyn  

 til læserforudsætninger? Har besvarelsen en tilfredsstillende sproglig form?  

 Er der en overskuelig disposition med et eller flere samlende, overordnede  

 synspunkter, der forbinder opgavens enkelte afsnit? Er der logik og  

 progression i fremstillingen? Veksles der på passende vis mellem konkrete  

 tekstiagttagelser og generelle formuleringer på et passende  

 abstraktionsniveau? Er der arbejdet med sekundærlitteratur i et rimeligt  

 omfang, kan eleven udnytte dette stof, og demonstrerer besvarelsen en  

 selvstændig, kritisk tilegnelse af det læste? Mundtlig eksamen Opgiven tekst:
 Kravet om forståelse af både detaljer og helhed forudsætter, at det  

 opgivne stof er læst intensivt, enten under den oprindelige gennemgang, ved  

 senere repetition eller evt. som selvstændig laboratorielæsning med skriftlig  

 rapportering suppleret med en perspektivering, der er fælles for hele  

 klassen.
I sit valg af tekststykker til eksamensspørgsmål skal eksaminator sørge  

 for, at der er centrale udgangspunkter for en behandling af hele teksten.
Det  

 er en fordel, hvis eksaminationen i tekststykkets sproglige vanskeligheder  

 (f.eks. ordforklaring på engelsk, udredning af en syntaktisk sammenhæng,  

 oversættelse af en linie) kan indflettes i prøven i tekstforståelse.
 På alle niveauer skal eksaminanden have mulighed for at formulere en  

 sammenhængende præsentation af teksten, som ikke må bestå i oplæsning af  

 notater fra forberedelsestiden.
 Billeder kan optræde som sekundærtekst i et kombinationsspørgsmål.
 Film eller andre ikke-verbale tekster kan opgives til eksamen efter særlig  

 ansøgning.
 Det anbefales dog, at man for at skabe så ensartede eksamensvilkår som  

 muligt for eksamenskandidaterne lader film indgå i eksamenspensum i form af  

 uddrag fra drejebøger.
 Prøven i tekstforståelse skal tage hensyn til det niveau, eksamen foregår  

 på:
Den jævne præstation på obligatorisk niveau vil typisk bestå i  

 handlingsreferat, personkarakteristik og forklaring af nogle væsentlige  

 sproglige detaljer.
Perspektiveringen kan her bestå i en elementær  

 formulering af tekstens tema og dens tilknytning til et særligt studeret emne  

 el.lign.
 Den gode præstation på højt niveau demonstrerer, at eleven selvstændigt  

 kan forbinde iagttagelse af sproglige enkeltheder med analyse af teksten som  

 helhed, og på dette niveau forventes det desuden, at eksaminanden kan gøre  

 rede for den større sammenhæng, den forelagte tekst indgår i, samt diskutere  

 det perspektiv, der har været anlagt på teksten i undervisningen.
 Ekstemporalprøven:
 Eksaminanden får udleveret den ulæste tekst efter eksaminationen i den  

 opgivne tekst og skal have et par minutter til uforstyrret at gennemlæse den,  

 før den oversættes til dansk.
Denne del af eksamen drejer sig ikke om, hvor formfuldendt og flydende  

 eleven kan oversætte en engelsk tekst til dansk, men skal først og fremmest  

 prøve hans eller hendes spontane sproglige beredskab over for en ukendt  

 engelsk tekst: Hvilket ordforråd har eksaminanden til sin disposition? Kan  

 han eller hun slutte sig til enkeltheder ud fra konteksten og ud fra sit  

 kendskab til sproget i øvrigt? Kan han eller hun gennemskue en syntaktisk  

 sammenhæng? Ekstemporalteksten skal være en ubearbejdet normalprosatekst, og det er  

 vigtigt, at det enkelte tekststykke hviler i sig selv.
Prøven skal ske på  

 tekstens betingelser, dvs. at eventuel hjælp fra eksaminator gives med  

 henvisning til andre dele af teksten, og at næsten rigtige gæt af sjældnere,  

 svære ord må accepteres, hvis den betydning eksaminanden når frem til  

 retfærdiggøres af sammenhængen.
