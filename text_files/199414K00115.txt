Nr BTL 115 Betænkning over Forslag til lov om ændring af lov om sygehusvæsenet  

 (Forebyggelse og sundhedsfremme, personale til internationale  

 sundhedsopgaver, betaling for kost og logi i forbindelse med langvarig  

 sygehusindlæggelse, færdigbehandlede patienter, specialesamling samt  

 oplysning om virksomheden på sygehusene)   

 Nr L 115 1994-95, 1. samling Afgivet af Sundhedsudvalget Afgivet: 19950518 Udvalget har behandlet lovforslaget i nogle møder og har herunder stillet  

 spørgsmål til sundhedsministeren, som denne har besvaret skriftligt.
 Nogle af udvalgets spørgsmål til sundhedsministeren og dennes svar herpå  

 er optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Amtsrådsforeningen i Danmark, De Samvirkende Invalideorganisationer og Landsforeningen Sind.
 Der er af sundhedsministeren og af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres og Centrum-Demokraternes medlemmer af  

 udvalget) lovforslaget til vedtagelse med de af sundhedsministeren  

 stillede ændringsforslag og ønsker at understrege, at den udvidelse af  

 anvendelsesområdet i forhold til eksisterende lovgivning, der ligger i den  

 foreslåede affattelse af § 13, stk. 5, på ingen måde skal bruges til at  

 svække amternes planlægningskompetence.
 Flertallet lægger afgørende vægt på, at sundhedsministerens bemyndigelse  

 alene udøves sammen med amterne og kun bringes i anvendelse i forbindelse med  

 forhandlinger med amterne og gennem aftaler med det eller de amter, hvor  

 ansvaret for det enkelte speciale placeres.
 Partierne er enige om i fællesskab at følge og vurdere behovet for  

 ændringer i specialefordelingen, så kvalitet i patientbehandlingen,  

 effektivitet, uddannelse og forskning fremmes.
Bemyndigelsen vil kunne bringes i anvendelse, når hensynet til kvaliteten,  

 uddannelsesmuligheder, forskning og en effektiv udnyttelse af sygehusvæsenets  

 ressourcer taler herfor.
Som eksempler på specialer kan nævnes en  

 hensigtsmæssig tilrettelæggelse af den hjertekirurgiske behandling og  

 forskellige former for kræftbehandling.
 Flertallet noterer sig, at sundhedsministeren har lovet at orientere  

 Sundhedsudvalget, hvis ministeren agter at benytte bemyndigelsen.  

 Sundhedsministeren afgiver i øvrigt en årlig orientering om  

 specialefordelingen i sygehusvæsenet.
Et mindretal inden for flertallet (Socialistisk Folkepartis medlemmer af  

 udvalget) bemærker, at man kan tilslutte sig de ændringsforslag, som  

 sundhedsministeren har stillet, da Socialistisk Folkeparti selv tidligere har  

 stillet disse ændringsforslag til lovforslaget.
Socialistisk Folkeparti er  

 principielt imod, at patienter skal betale for ophold på sygehuse, og derfor  

 imod den i lovforslaget indbyggede indførelse af brugerbetaling.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til vedtagelse med det under nr. 3  

 stillede ændringsforslag.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, men kan  

 stemme for de stillede ændringsforslag.
 Mindretallet ser med tilfredshed på de af sundhedsministeren stillede  

 ændringsforslag, som Fremskridtspartiet allerede på et tidligere tidspunkt  

 har stillet, idet man principielt er modstander af, at man som pensionist  

 skal betale et beløb for kost og logi m.v.
 Fremskridtspartiet finder det moralsk forkert at kræve denne gruppe af  

 borgere, der i forvejen ikke har for store indtægter, for et beløb på grund  

 af langvarig indlæggelse på en institution under sygehusvæsenet.
 ÆndringsforslagAf sundhedsministeren, tiltrådt af et flertal  

 (S, SF, FP, RV og CD):
 Til titlen 1) I undertitlen udgår ordene »betaling for kost og  

 logi i forbindelse med langvarig sygehusindlæggelse,».
 Til § 1 2) Nr. 3 og 4 udgår.
 Af et mindretal (V, KF og FP):
 3) Nr. 6 udgår.
 Af sundhedsministeren, tiltrådt af et flertal (S, SF, FP, RV  

 og CD):
 Til § 2 4) Stk. 2 udgår.
Bemærkninger Til nr. 1, 2 og 4 Ved de stillede ændringsforslag ændres lovforslaget om  

 ændring af sygehusloven, således at forslaget om, at pensionister, der er  

 indlagt på institution under sygehusvæsenet, og som må anses for  

 plejepatienter eller i øvrigt skønnes uegnede til mere varig udskrivning til  

 eget hjem, af den sociale pension betaler for kost og logi, udgår.
Som en  

 konsekvens heraf skal også lovforslagets § 1, nr. 4, og § 2, stk. 2, udgå.
 Til nr. 3 Da der allerede i dag er en aldrig udnyttet beføjelse, og da  

 ministeren ikke i øvrigt efter det oplyste har planer om at udnytte en  

 udvidet beføjelse, findes den foreslåede ændring af sygehuslovens § 13, stk.  

 5, at være overflødig.
Tove Lindbo Larsen (S) nfmd.
Lone Møller (S) Hanne Andersen (S) Martin  

 Glerup (S) Jytte Wittrock (S) Jørn Jespersen (SF) Vibeke Peschardt (RV) Anni  

 Svanholt (SF) Sonja Albrink (CD) Jørgen Winther (V) Mariann Fischer Boel (V)  

 Ester Larsen (V) fmd.
Kim Mouritsen (V) Karen Højte Jensen (KF) Agnete  

 Laustsen (KF) Henriette Kjær (KF) Jan Køpke Christensen (FP) Enhedslisten havde ikke medlemmer i udvalget.
Bilag Nogle af udvalgets spørgsmål til sundhedsministeren og dennes svar herpå Spørgsmål nr. 21:
»Det ønskes oplyst, i hvilket omfang den nugældende § 13, stk. 5, har  

 fundet anvendelse.« Svar:
 Den nugældende § 13, stk. 5, har ikke hidtil været bragt i anvendelse.
 Spørgsmål nr. 22:
»Der ønskes eksempler på, hvilke specialer ministeren føler særlig  

 anledning til at samle på et eller få sygehuse.« Svar:
 Som anført i bemærkningerne til lovforslaget er det fortsat hensigten, at  

 specialefordelingen først og fremmest skal fremmes ved forhandling og aftaler  

 med sygehuskommunerne.
 Bemyndigelsen i § 13, stk. 5, forudsættes således alene anvendt i  

 tilfælde, hvor en nødvendig og hensigtmæssig specialefordeling ikke kan  

 gennemføres ad forhandlings- og aftalevejen.
 Jeg har ingen aktuelle planer om at samle konkrete specialer på et eller  

 få sygehuse.
