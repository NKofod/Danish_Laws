 Udgifter til renter og afdrag på lån til en bil kunne ikke fratrækkes  

 ved opgørelsen af faderens indkomst, idet faderen samtidig modtog skattefri  

 kørselsgodtgørelse fra sin arbejdsgiver og derfor alene kunne foretage  

 skattemæssige afskrivninger eller fratrække øvrige udgifter på bilen i det  

 omfang, de samlede udgifter oversteg den udbetalte kørselsgodtgørelse.
 I en sag om børnebidrag gjorde faderen gældende, at der, inden bidraget  

 skulle fastsættes, i hans årlige indkomst skulle fradrages 66.000 kr., som  

 var hans udgifter til bil i forbindelse med hans erhverv som repræsentant.  

 Udgifterne hidrørte fra det lån, faderen havde optaget til køb af bilen.
 Familieretsdirektoratet fik af Statsskattedirektoratet oplyst, at  

 personer, der som lønmodtagere modtager skattefri kørselsgodtgørelse, hvilket  

 faderen gjorde, alene kan foretage skattemæssige afskrivninger eller  

 fratrække øvrige udgifter på bilen i det omfang de samlede udgifter  

 beløbsmæssigt overstiger den udbetalte kørselsgodtgørelse.
 Faderen have ikke i sin årsopgørelse fratrukket faktiske udgifter til  

 bilen udover eventuelle renteudgifter, og Familieretsdirektoratet lagde  

 således til grund, at faderen ikke havde udgifter, der ikke dækkedes af den  

 udbetalte skattefrie kørselsgodtgørelse, hvorfor de opgivne udgifter i  

 forbindelse med billånet ikke burde fratrækkes inden bidragets fastsættelse.
