Klage over at en patient udviklede tryksår under en indlæggelse Nævnet fandt ikke grundlag for at kritisere de involverede sygeplejersker og social- og sundhedsassistenter, idet nævnet lagde vægt på, at patienten blev lejret på en særlig madras allerede ved indlæggelsen, og at den omstændighed, at han alligevel udviklede tryksår på hælene, var en hændelig komplikation.
 Nævnet lagde endvidere vægt på, at patienten blev observeret tæt, samt løbende var under lægelig kontrol, og at de involverede sygeplejersker og social- og sundhedsassistenter reagerede relevant, da det kunne konstateres, at patienten havde fået vabler på begge hæle.
 Yderligere lagde nævnet vægt på, at patienten spiste og drak tilstrækkeligt, at patienten blev opfordret til at blive mobiliseret, og at patientens lejring blev vurderet af en fysioterapeut.
