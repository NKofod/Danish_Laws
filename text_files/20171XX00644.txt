Skriftlig fremsættelse (28. februar 2018) Skatteministeren (Karsten Lauritzen)::
 Herved tillader jeg mig for Folketinget at fremsætte:
Forslag til lov om ændring af lov om lån til betaling af ejendomsskatter, ejendomsvurderingsloven og forskellige andre love (Indefrysning af stigninger i grundskylden for 2018-2020, forsigtighedsprincip ved fastsættelse af beskatningsgrundlag for grundskyld, dækningsafgift af erhvervsejendomme og ejendomsværdiskat m.v.) (Lovforslag nr.
L 171) Formålet med lovforslaget er at udmønte de dele af forliget Tryghed om boligbeskatningen af 2. maj 2017 mellem regeringen (Venstre, Liberal Alliance og Det Konservative Folkeparti), Socialdemokratiet, Dansk Folkeparti og Radikale Venstre, der vedrører en midlertidig indefrysningsordning og et forsigtighedsprincip.
Det er en stor beslutning at købe en bolig, og for mange danskere er det den største økonomiske beslutning gennem livet.
Derfor er det afgørende, at der sikres tryghed om boligskatten for den enkelte, så man ved, hvad der skal betales og hvornår.
 Jeg er derfor meget tilfreds med at kunne fremsætte det første forslag til udmøntning af forliget Tryghed om boligbeskatningen, herunder en midlertidig indefrysningsordning for ejerboliger for 2018-2020 og et forsigtighedsprincip i grundlaget for beskatningen.
Den foreslåede midlertidige indefrysningsordning går ud på, at alle stigninger i grundskylden i forhold til 2017 automatisk vil blive indefrosset.
Indefrosne beløb vil først skulle betales i forbindelse med et eventuelt ejerskifte, hvor boligejeren typisk realiserer en gevinst.
Forsigtighedsprincippet indebærer, at beskatningsgrundlaget for ejendomsværdiskat, grundskyld og dækningsafgift af erhvervsejendomme fastsættes til 80 pct. af ejendoms-, grund- og forskelsværdierne, der ansættes i det nye ejendomsvurderingssystem.
Dette sikrer, at den usikkerhed, der er forbundet med værdiansættelse af en ejendom, vil komme ejendomsejeren til gode.
 Lovforslag til udmøntning af de dele af forliget Tryghed om boligbeskatningen, der skal have virkning fra 2021, herunder nye satser for ejendomsværdiskat og grundskyld, indførelse af en rabatordning for ejerboliger, en permanent indefrysningsordning, hvorefter der ydes lån til betaling af stigninger i grundskyld og ejendomsværdiskat af ejerboliger, en moderniseret stigningsbegrænsningsordning for øvrige ejendomme og SKATs overtagelse af opkrævning af grundskyld, vil blive fremsat i den kommende og senere folketingssamlinger.
Herudover indeholder lovforslaget forslag til ændringer af ejendomsvurderingsloven og skatteforvaltningsloven, der har til formål at præcisere og justere enkelte bestemmelser i ejendomsvurderingsloven og følgelovgivningen hertil.
Desuden indeholder lovforslaget forslag til ændring af lov om individuel boligstøtte, hvormed det skal sikres, at der kan ydes boligstøtte samtidig med lån efter den midlertidige indefrysningsordning.
Som det ligeledes fremgår af høringsskemaet, der er oversendt til Folketinget i forbindelse med fremsættelsen, ønsker regeringen at sikre, at ældrechecken ikke påvirkes af, at der spares op til tilbagebetaling af lån omfattet af den midlertidige indefrysningsordning vedrørende grundskyld.
Eventuelle forslag til lovændringer fremsættes enten som et ændringsforslag til det fremsatte lovforslag eller som et selvstændigt lovforslag.
 Endelig indeholder lovforslaget forslag om ændring af lov om ændring af lov om udstykning og anden registrering i matriklen, lov om Geodatastyrelsen, lov om tinglysning og forskellige andre love, hvormed det skal sikres, at der er mulighed for en etapevis implementering af Grunddataprogrammets delaftale 1 (GD1).
Den del af lovforslaget, der vedrører ændring af lov om individuel boligstøtte, har ikke været sendt i høring.
Der blev under høringen peget på, at det ikke er muligt at få boligstøtte, hvis der er optaget lån efter lov om lån til betaling af ejendomsskatter.
Den foreslåede midlertidige indefrysningsordning er udformet under forudsætning af, at der fortsat vil kunne ydes boligstøtte parallelt med, at der automatisk ydes lån efter den midlertidige indefrysningsordning, hvilket fremgår af det fremsatte forslag.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
