Nr LSF 52 Forslag til Lov om ændring af skattekontrolloven (Oplysningspligt  

 vedrørende faglige kontingenter m.v.) Fremsat af Pia Gjellerup (S) Hans Erenbjerg (S) Ove Fich (S) Klaus  

 Hækkerup (S) Karen Jespersen (S) Lykketoft (S) Anne-Marie Meldgaard (S) Lone  

 Møller (S) Stavad (S) den 22. januar 1991 § 1 I skattekontrolloven, jf. lovbekendtgørelse nr. 596 af 17. august 1990,  

 foretages følgende ændringer:
 1. Efter § 7 B indsættes som nye paragraffer:
»§ 7 C.
Bestyrelser for fagforeninger og andre faglige  

 sammenslutninger, der har til hovedformål at varetage de økonomiske  

 interesser for en erhvervsgruppe, skal hvert år inden en af Ligningsrådet  

 fastsat frist til brug for skatteligningen uden opfordring give  

 skattemyndighederne oplysning om størrelsen af de samlede  

 medlemskontingenter, der er modtaget i det foregående kalenderår.
Oplysning  

 skal endvidere gives om den modtagne kontingentindbetalings størrelse for  

 hvert enkelt medlem med angivelse af medlemmets navn, adresse og CPR-nummer.
 Stk. 2. Ophører en af de i stk. 1 nævnte foreninger med at drive  

 virksomhed, som har medført indbetaling af kontingent, skal der senest 10  

 dage efter fristen for sidste rettidige indbetaling af kontingent gives  

 oplysning som nævnt i stk. 1 omfattende tiden fra kalenderårets begyndelse.
Stk. 3. Den oplysningspligtige skal underrette medlemmet eller  

 dennes dødsbo om de i henhold til stk. 1 og 2 afgivne oplysninger vedrørende  

 medlemmet.
Denne underretning skal ske senest 1. februar i året efter det  

 kalenderår, oplysningerne vedrører.
 Stk. 4. Skatteministeren kan fastsætte nærmere regler om afgivelse  

 af oplysninger efter stk. 1 og 2. For kontingenter, der modtages efter  

 oplysningsperiodens udløb, fastsætter skatteministeren regler om, i hvilket  

 år oplysningerne skal gives.
§ 7 D.
Arbejdsløshedskasser, der er godkendt i henhold til lov om  

 arbejdsformidling og arbejdsløshedsforsikring m.v., skal hvert år inden en af  

 Ligningsrådet fastsat frist til brug for skatteligningen uden opfordring give  

 skattemyndighederne oplysning om størrelsen af de samlede medlemsbidrag, der  

 er modtaget i det foregående kalenderår.
Oplysning skal endvidere gives om  

 den modtagne bidragsindbetalings størrelse for hvert enkelt medlem med  

 angivelse af medlemmets navn, adresse og CPR-nummer.
 Stk. 2. § 7 C, stk. 2-4, finder tilsvarende anvendelse«.
2. I § 14, stk. 2, ændres »§ 7 B« til: »§§ 7  

 B-D.« § 2 Loven træder i kraft dagen efter bekendtgørelsen i Lovtidende og har  

 virkning fra og med kalenderåret 1991.
Bemærkninger til lovforslaget Lovforslagets formål Målene med lovforslaget er at forenkle skatteligningen, øge  

 retfærdigheden, mindske ressourceanvendelsen hos såvel skatteborgere som  

 skattemyndigheder samt at fastholde de skatteindtægter, der er hjemlet i  

 skattelovgivningen.
Skatteligningen forenkles i høj grad ved indførelse af oplysningspligt for  

 fagforeninger og a-kasser vedrørende indbetalte kontingenter og bidrag.  

 Således har Kommunernes Landsforening, senest i en henvendelse til regeringen  

 af 3. januar 1991, ofte anført, at erfaringerne har vist, at indførelse af  

 oplysningspligt på en række områder forbedrer ligningseffektiviteten  

 betydeligt.
I en rapport fra projektgruppen vedrørende forenkling af  

 lønmodtagerligning m.v. under Skatteministeriets Forenklingsudvalg anføres:  

 »Administrativt vil indførelsen af oplysningspligt betyde en mærkbar  

 lettelse for de statslige og til dels de kommunale skattemyndigheder som  

 følge af, at fradraget kan medtages som et fortrykt beløb på selvangivelsen.  

 Herved lettes proceduren m.m. vedrørende forskudsregistrering, selvangivelse,  

 oplysningskort, ligesom hovedparten af de ligningsmæssige kontrolprocedurer  

 overflødiggøres.« Det er uacceptabelt for den store gruppe skatteydere, der betaler den  

 skat, de skal ifølge lovgivningen, at der er andre skatteydere, der  

 uretmæssigt slipper billigere i skat ved at fradrage en udgift til fagligt  

 kontingent og a-kassebidrag, de ikke har afholdt.
Oplysningspligten vil  

 sikre, at kun de skatteydere, der rent faktisk har afholdt den  

 fradragsberettigede udgift, opnår et fradrag i den skattepligtige indkomst.
For en lang række skatteydere vil der være tale om en væsentlig lettelse,  

 såfremt forslaget gennemføres.
Alle, der har ret til fradrag for indbetalt  

 fagligt kontingent og a-kassebidrag, vil ikke fremover skulle angive beløbet  

 på det forud for selvangivelsen udsendte oplysningskort.
Ifølge oplysninger  

 fra Skatteministeriet vil omkring 300.000 af de nævnte skatteydere være helt  

 fri for at udfylde og indsende oplysningskort, da oplysninger om fagligt  

 kontingent og a-kassebidrag har været de eneste oplysninger, som  

 skattemyndighederne ikke har været i besiddelse af.
For skattemyndighederne vil dette betyde en væsentlig lettelse af  

 oplysningskortproceduren og dermed en besparelse på dette i forvejen meget  

 kostbare projekt.
Der vil derudover, som allerede nævnt, være tale om en så  

 væsentlig forenkling af skatteligningen, at ressourcerne i  

 skatteadministrationen efter en gennemførelse af forslaget vil kunne anvendes  

 til en række andre og meget væsentlige ligningsopgaver.
De faglige foreninger og a-kasserne vil ved gennemførelsen af forslaget  

 blive pålagt en opgave, hvortil der skal anvendes ressourcer.
Det er oplyst  

 fra en række faglige organisationer, at man længe har været forberedt på en  

 gennemførelse af en sådan oplysningspligt, hvorfor registreringssystemerne i  

 de fleste foreninger er forberedt til at oplyse skattemyndighederne og de  

 enkelte medlemmer om kontingent- og bidragsforhold for hvert kalenderår.
Der  

 vil være tale om en mindre merudgift, da de fleste foreninger naturligvis  

 allerede i dag gør en større indsats for at oplyse medlemmerne om deres  

 skattemæssige rettigheder i forbindelse med deres erhverv.
En række undersøgelser i udvalgte kommuner inden for de seneste år har  

 vist, at der i betydelig grad snydes med angivelse af uberettigede fradrag  

 for fagligt kontingent og a-kassebidrag.
På grundlag af disse  

 stikprøveundersøgelser har der været udregnet overslag over virkningen på  

 landsbasis.
Der har her været oplyst provenuvirkninger på fra en halv  

 milliard kroner om året og opefter.
Det således mistede provenu under den  

 nuværende ordning kan forventes indhentet efter gennemførelsen af forslaget.
Forslagets administrative og provenumæssige virkninger Oprettelse og drift af et system til behandling af modtagne  

 indberetninger hos skattemyndighederne vil medføre omkostninger.
På grundlag  

 af oplysninger herom fra Skatteministeriet forventede man i maj 1989, at  

 oprettelse af en indberetningsordning ville medføre udviklingsomkostninger af  

 en størrelsesorden på ca. 1,8 mio. kr., mens de årlige driftsomkostninger  

 forventedes at være ca. 0,9 mio. kr.
Der må påregnes udgifter i denne  

 størrelsesorden ved en gennemførelse af forslaget med virkning for  

 kalenderåret 1991. Udviklingsomkostningerne vil skulle afholdes i 1991, mens  

 driftsomkostningerne vil skulle afholdes i hvert af de følgende år, hvor de  

 vil blive modsvaret af en langt større besparelse i driften af systemet  

 vedrørende oplysningskort.
Alene portobesparelsen for de omkring 300.000  

 oplysningskort, der ikke skal indsendes, vil opveje driftsudgifterne.
Hertil  

 kommer besparelsen ved, at omkring 300.000 oplysningskort ikke skal behandles  

 i oplysningskortsystemet.
 Såfremt det under udvalgsbehandlingen besluttes, at indberettede  

 oplysninger først skal anvendes som fortrykte på selvangivelsen for 1992 af  

 hensyn til de faglige foreningers systemudvikling og disses sikkerhed, vil de  

 statslige udviklingsomkostninger og driftsomkostninger ligeledes blive  

 forskudt.
 Den provenumæssige virkning kan forventes at være mindst 500 mio. kr. om  

 året i merindtægt.
Bemærkninger til lovforslagets enkelte bestemmelser Til § 1 Til nr. 1 Bestyrelsen for en faglig forening vil efter forslaget blive ansvarlig  

 for, at der sker automatisk indberetning til skattemyndighederne for så vidt  

 angår de enkelte medlemmers kontingentindbetaling i hvert kalenderår.
Pligten  

 omfatter de beløb, som det efter foreningens kompetente myndigheders  

 vedtagelse er pålagt det enkelte medlem at betale i kontingent, herunder  

 eksempelvis særlig strejkekontingent.
Beløbene omfatter således de beløb, der  

 efter ligningslovens § 13 er fradragsberettigede som fagligt kontingent.
 Da der ikke er fradragsret for beløb indbetalt som præmie til  

 gruppelivsforsikring, må det indberettede beløb ikke omfatte beløb indbetalt  

 til dette formål.
Den enkelte faglige forening er ansvarlig for at tilrettelægge  

 indberetningen på en sådan måde, at indberetningen sker fra eet enkelt sted  

 inden for den samme faglige forening for det enkelte medlem.
Dette indebærer,  

 at den enkelte faglige forening selvstændigt kan tilrettelægge sit system  

 afhængigt af, om man ønsker indberetning foretaget fra centralt niveau eller  

 eksempelvis afdelingsniveau.
Der kan således ikke ske indberetning for det  

 enkelte medlem fra både centralt niveau og afdelingsniveau.
 De for faglige foreninger i § 7 C nævnte regler skal finde tilsvarende  

 anvendelse på a-kasser for oplysninger for så vidt angår medlemmers  

 indbetaling af bidrag, der er fradragsberettigede i henhold til  

 pensionsbeskatningslovens § 49, stk. 1.
Til nr. 2 De i skattekontrolloven værende sanktionsbestemmelser i forhold til  

 oplysningspligtige skal gælde uden ændringer for faglige foreninger og  

 a-kasser.
Dette gælder således § 9 om bl.a. muligheden ved at pålægge  

 dagbøder samt afsnit III om sanktioner for afgivelse af urigtige eller  

 vildledende oplysninger.
I forhold til § 14, stk. 2, om ikke rettidig  

 angivelse af oplysninger skal der foretages en ændring, således at også de  

 nye paragraffer 7 C og D er positivt omfattet.
Til § 2 Oplysningspligten skal have virkning for oplysninger vedrørende  

 kalenderåret 1991 og senere år.
Der vil formentlig være en passende tid til  

 at forberede de nødvendige systemer til gennemførelse af oplysningspligten i  

 fuldt omfang for 1991, således at de indberettede oplysninger for 1991 kan  

 anvendes i den fortrykte selvangivelse for 1991. Dette er imidlertid et emne,  

 der vil kunne uddybes under udvalgsbehandlingen, så der tilvejebringes  

 sikkerhed for, at oplysningerne er så sikre, at de vil kunne blive anvendt  

 direkte på den fortrykte selvangivelse for 1991. I modsat fald vil det være  

 naturligt at udskyde anvendelse af de indberettede beløb til den fortrykte  

 selvangivelse for 1992.
