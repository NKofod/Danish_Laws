 En udlænding, der for et udenlandsk selskab havde arbejdet med  

 målinger på forskellige boreplatforme i den danske del af Nordsøen, blev ikke  

 anset for skattepligtig efter kulbrinteskatteloven, idet det udenlandske  

 selskab ikke blev anset for at have fast driftssted i Danmark.
 A, der var bosat i Irland, klagede over, at ligningsrådet havde anset ham  

 for skattepligtig efter kulbrinteskatteloven i en periode i 1983, hvor han  

 havde arbejdet på forskellige borerigge i den danske del af Nordsøen i et i  

 udlandet hjemmehørende selskab, B Ltd.
 Ligningsrådet havde ved afgørelsen fundet, at selskabet, B Ltd., ifølge  

 den relevante med Irland indgåede overenskomst til undgåelse af  

 dobbeltbeskatning måtte anses at have fast driftssted i Danmark med den  

 følge, at Danmark i henhold til overenskomstens artikel 13, stk. 1, havde  

 beskatningsretten til den af klageren fra selskabet oppebårne lønindtægt.
Om B Ltd.'s aktiviteter var oplyst, at selskabet udførte wireline-services  

 på forskellige borerigge i Nordsøen ved, at man gennem kabler, der var sænket  

 ned i borehullerne, foretog målinger, der registreredes i et mobilt  

 laboratorium, der nærmest var en kasse.
Kassen var fastgjort på de enkelte  

 borerigge for ikke at falde i vandet, og målingerne, der på call-out basis  

 blev foretaget af B's medarbejdere, foregik mellem afbrudte boringer.
Den  

 videre EDB-behandling af måleresultaterne foregik i udlandet.
Som begrundelse for, at selskabet B Ltd. måtte anses at have fast  

 driftssted i Danmark, havde Ligningsrådet i overensstemmelse med  

 Statsskattedirektoratets opfattelse støttet sig til kommentarerne i artikel 5  

 i OECD modelkonventionen vedrørende definitionen af fast driftssted.
Man  

 havde herefter fundet, at de heri anførte tre betingelser for, at der forelå  

 et fast driftssted, var opfyldt:
 1)Der skal foreligge et forretningssted.
 2)Forretningsstedet skal være'»fast«»  

 (»»permanent«»).
 3)Der skal ske virksomhedsudøvelse gennem forretningsstedet.
Statsskattedirektoratet gjorde således gældende, at det udstyr, som B  

 anvendte under udførelsen af sin virksomhed i Danmark, og som var  

 fastmonteret på de enkelte borerigge, udgjorde et forretningssted.  

 Permanenskravet var efter direktoratets opfattelse i et tilfælde som her -  

 hvor selskabets virksomhed til stadighed blev udøvet på skiftende geografiske  

 steder i takt med, at det faste underlag i form af borerigge bevægede sig fra  

 sted til sted - afløst af et tidsmæssigt krav.
Dette krav måtte anses for  

 opfyldt, når virksomheden udøvedes i mere end 12 måneder, hvilket fandtes at  

 være tilfældet, da selskabet havde udøvet sin virksomhed i Danmark siden juni  

 1982.
 Statsskattedirektoratet henviste dernæst til, at B havde udøvet en  

 regelmæssig massiv virksomhed i Danmark, bl.a. under hensyn til selskabets  

 samlede omsætning med DUC i årene 1983, 1984 og 1985 på henholdsvis 137 mio.  

 kr., 99 mio. kr. og 109 mio. kr., samt under hensyn til de mange ansatte - op  

 til 53 mand - der havde arbejdet i Danmark.
 Det var således direktoratets opfattelse, at selskabets samlede  

 aktiviteter, der var udøvet på 6 forskellige borerigge, ud fra en teknisk,  

 økonomisk og administrativ betragtning udgjorde et hele, og at denne  

 virksomhed i sig selv udgjorde et fast driftssted i Danmark, da de tre nævnte  

 betingelser for at statuere fast driftssted måtte anses for opfyldt.
 Da måleaktiviteterne endvidere måtte anses for en integrerende del af  

 selve olieboringsprocessen, var det Statsskattedirektoratets opfattelse, at B  

 Ltd. også - ligesom selve driften af boreriggen - havde fast driftssted i  

 medfør af bestemmelsen, der vedrørte bygge- og anlægsvirksomhed i OECD  

 modeloverenskomstens artikel 5, stk. 3, jf. kommentarerne til artikel 5, pkt.  

 8, sidste punktum, hvor 12 måneders grænsen fandt anvendelse.
 Såfremt Landsskatteretten måtte finde, at B's virksomhed ikke kunne  

 betragtes som et sammenhængende hele, nedlagde Statsskattedirektoratet en  

 subsidiær påstand om, at der alene skulle foretages indeholdelse af skat, for  

 så vidt angik den lønindkomst, der hidrørte fra borerigge, der var chartret  

 for over 12 måneder, og derved opfyldte 12 måneders kravet.
 Klagerens advokat gjorde gældende, at  

 udtrykket«»forretningssted«», som det var defineret i  

 kommentarerne til artikel 5 i OECD modelkonventionen, og som måtte  

 karakteriseres som en erhvervsmæssig aktivitet, ikke kunne udstrækkes til at  

 omfatte en kasse udstyr, som blev anvendt i den hjælpevirksomhed, som B  

 udførte i Danmark.
 Desuden kunne betingelsen om, at forretningsstedet skal  

 være«»fast«» - hvorved der ifølge kommentarens pkt. 5  

 skulle forstås bestemt sted samt en vis grad af varighed - efter advokatens  

 opfattelse ikke anses for opfyldt under hensyn til, at arbejdet var udført på  

 forskellige borerigge på forskellige steder i Nordsøen, ligesom de enkelte  

 målinger var af kort varighed, nemlig i perioder af 1-2 dage.
Advokaten mente ikke, at man på grund af virksomhedens karakter kunne  

 fravige kravet om en bestemt geografisk tilknytning og kun lægge vægt på  

 varigheden, da der ikke var tale om et bygge- eller anlægsarbejde, hvor der  

 alene er opstillet et varighedskrav.
Endelig anførte han, at der ikke kunne  

 ske sammenlægning af selskabets arbejder på de forskellige borerigge, og at  

 det på de enkelte borerigge udførte arbejde måtte anses at savne den fornødne  

 regelmæssighed for at statuere fast driftssted.
Advokaten henviste endvidere til støtte for sin påstand til  

 Landsskatterettens kendelse af 13. november 1986 (dykkersagen), anført i  

 »»skat«» 1987-1-52, som efter advokatens opfattelse var  

 parallel med denne sag.
Den afgjorte sag vedrørte også tilknyttet virksomhed  

 ved olieindvinding, og Landsskatteretten fastslog, at der ikke kunne  

 statueres fast driftssted for en virksomhed, der bestod i at yde  

 dykkerservice ved reparationsarbejder på borerigge i Nordsøen.
 Endelig anførte advokaten, at det af motiverne til kulbrinteskatteloven  

 fremgår, at beskatningsadgangen netop i de tilfælde, hvor der foreligger  

 dobbeltbeskatningsoverenskom-ster, og hvor fast driftssted defineres i  

 overensstemmelse med modelkonventionen, fordrer en ændring - eventuelt i form  

 af en særlig offshoreprotokol - for at gennemføre beskatning her i landet.  

 Dette illustreres netop af de af Danmark indgåede nyere overenskomster, hvor  

 man har haft disse forhold for øje.
 Tre retsmedlemmer, herunder retsformanden, fandt i overensstemmelse med  

 præmisserne i den tidligere afsagte kendelse af 13. november 1986  

 (dykkersagen), at kravet om et fast forretningssted i den generelle  

 definition ifølge kommentaren til artikel 5 i OECD modelkonventionen, jf. den  

 relevante dansk/irske dobbeltbeskatningsoverenskomsts artikel 5, måtte  

 forstås således, at forretningsstedet kunne udgøres af udstyr alene, men at  

 dette udstyr - når bortses fra bygge- og anlægsarbejder - skulle have en fast  

 geografisk tilknytning, for at den derigennem udøvede virksomhed kunne anses  

 for udøvet gennem et fast forretningssted.
Efter de foreliggende oplysninger - herunder at der var tale om udstyr,  

 der var monteret på selve boreriggen, der ikke var fast placeret - fandt  

 disse retsmedlemmer, at B Ltd.'s virksomhed på de forskellige borerigge i  

 Nordsøen ikke kunne anses som en helhed, ligesom betingelsen om fast  

 driftssted på grund af målearbejdets sporadiske og uregelmæssige karakter  

 ikke fandtes at være opfyldt for de enkelte borerigge.
B Ltd. kunne derfor  

 ikke antages at have fast driftssted i Danmark.
 Et retsmedlem fandt derimod, at betingelsen for at statuere fast  

 driftssted i overensstemmelse med Statsskattedirektoratets argumentation var  

 opfyldt, idet dette retsmedlem var af den opfattelse, at det omhandlede  

 måleudstyr havde haft den fornødne tilknytning til en særligt geografisk  

 bestemt lokalitet.
 Der blev truffet afgørelse efter stemmeflertallet, hvorefter B Ltd. ikke  

 kunne anses at have fast driftssted i Danmark, og ansættelsen af klagerens  

 skattepligtige indkomst blev herefter ophævet.
 LV 1987, A 2.11, og Dobbeltbeskatning 1.2.
