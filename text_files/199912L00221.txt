Fremsat den 15. marts 2000 af  

 Birthe Skaarup (DF), Kristian Thulesen Dahl (DF),  

 Pia Kjærsgaard (DF),  

 Inge Refshauge (DF) og Peter Skaarup (DF) Forslag til Lov om ændring af lov om  

 lægemidler § 1 I lov om lægemidler, jf. lovbekendtgørelse nr. 656 af 28.  

 juli 1995, som senest ændret ved lov nr. 1043 af 23. december 1998,  

 foretages følgende ændring:
1. I § 27 a, stk. 1, indsættes efter 1. pkt., »bortset fra de af Lægemiddelstyrelsen godkendte  

 håndkøbspræparater til brug ved rygeophør,  

 understøttelse af alkoholabstinens og appetitnedsættende  

 midler.« § 2 Loven træder i kraft dagen efter bekendtgørelsen i  

 Lovtidende.
Bemærkninger til lovforslaget Almindelige bemærkninger Forslagsstillerne er af den opfattelse, at der må  

 gøres en indsats for at højne folkesundheden i Danmark.  

 Undersøgelser peger i retning af, at rygning, alkohol, fedtholdig kost  

 og for lidt motion er hovedårsagerne til, at middellevetiden i Danmark  

 er stagneret og nu er den laveste i EU-landene.
Herudover lægger  

 sygdomme, som har baggrund i rygning, alkohol og fedtholdig kost, beslag  

 på væsentlige ressourcer i sundhedssektoren.
Det er nødvendigt med en indsats for at ændre  

 befolkningens forbrug af og holdning til rygning, alkohol, fedtholdig kost og  

 motion i kampen for en bedre folkesundhed.
Et ændret forbrug vil  

 givetvis også have en positiv afsmittende virkning på  

 hospitalsomkostningerne på længere sigt.
Regeringens folkesundhedsprogram 1999-2008,  

 Sundhedsministeriet, maj 1999, tager mange gode initiativer på  

 folkesundhedsområdet.
Det er forslagsstillernes opfattelse, at et  

 supplement til regeringens folkesundhedsprogram kunne være et element  

 om at fremme udbredelsen af allerede eksisterende og godkendte  

 håndkøbspræparater til rygeophør,  

 understøttelse af alkoholabstinens og appetitnedsættelse.
Det er  

 forslagsstillernes opfattelse, at lægemidler er en del af  

 løsningen.
Udbredelse af kendskabet til et produkt sker bedst gennem  

 reklame og allerbedst ved reklame gennem fjernsynet.
Af etiske årsager  

 har der hidtil været et forbud mod reklame for lægemidler i  

 fjernsynet, hvilket forslagsstillerne finder rigtigt, når man taler om  

 lægemidler generelt.
Det tjener normalt ikke noget fornuftigt  

 formål at fremme brugen af lægemidler.
Det hører med til diskussionen, at der i  

 tv-reklamer sendt til Danmark fra stationer i udlandet allerede i dag kan ses  

 reklamer for håndkøbspræparater.
I Danmark må der  

 alene reklameres for godkendte håndkøbspræparater gennem  

 aviser, tidsskrifter osv., men ikke gennem fjernsynet.
Af de tre typer af lægemidler reklameres der for  

 nærværende kun for lægemidler til brug i forbindelse med  

 rygeafvænning, da det er de lægemidler, der findes godkendt til  

 håndkøb.
Mest kendt på markedet er Nicorette fra Phamacia  

 & Upjohn og Nicotinell fra Novartis Healthcare.
Lægemidler til brug  

 ved understøttelse af alkoholabstinens, Antabus fra Dumex-Alpharma og  

 Revia fra Du Pont, og appetitnedsættelse, Dobesin fra Abigo Medical,  

 Regenon fra Temmler Pharma, Letigen fra Nycomed Danmark, Ponderal og  

 Isomeride fra Les Laboratories Servier samt Xenical fra Roche, er alle  

 receptpligtige, og der må derfor ikke reklameres for disse  

 lægemidler.
Til ingen af ovenstående lægemidler gives der  

 sygesikringstilskud, bortset fra Antabus (mod alkoholisme). Læger kan  

 dog på vegne af deres patienter søge om enkelttilskud til de  

 andre præparater.
Men i folkesundhedens tjeneste er det forslagsstillernes  

 opfattelse, at lægemidler, som har en dokumenteret effekt til  

 rygeafvænning, og som er godkendt af Lægemiddelstyrelsen, skal  

 der kunne reklameres for i fjernsynet.
Og på sigt også gerne for  

 lægemidler, der har en dokumenteret effekt til alkoholafvænning  

 og appetitnedsættelse.
Der findes ganske vist i lægemiddellovens § 27 a,  

 stk. 2, en bestemmelse om, at Lægemiddelstyrelsen kan fastsætte  

 regler om, at det i særlige tilfælde er tilladt at reklamere for  

 lægemidler i fjernsynet.
Det følger dog af bemærkningerne  

 til § 27 a, stk. 2, at Lægemiddelstyrelsens adgang til at tillade  

 reklame for lægemidler i fjernsynet kun forudsættes anvendt i  

 specielle situationer, f.eks. hvis det ud fra sundhedsmæssige  

 betragtninger skønnes nødvendigt af hensyn til befolkningen som  

 helhed eller til enkelte befolkningsgrupper via reklame at informere om  

 bestemte lægemidler (lovforslag nr.
L 108 fra folketingsåret  

 1992-93, jf.
Folketingstidende 1992-93, tillæg A, sp. 3819).  

 Bestemmelsen er formentlig tiltænkt en situation, hvor en sygdom eller  

 epidemi af stor farlighed søges bekæmpet med et receptpligtigt  

 lægemiddel, og at kendskabet til dette lægemiddel er en klar  

 forudsætning for en succesfuld bekæmpelse af sygdommen.  

 Lægemiddelstyrelsen har dog ikke fastsat sådanne regler eller  

 givet medicinalfirmaer tilladelse til at reklamere for lægemidler i  

 fjernsynet, og bestemmelsen har dermed aldrig været anvendt.
 Man kan naturligvis diskutere, om ikke den lave  

 middellevetid, som rygning, alkohol og forkert kost har medført, i sig  

 selv kunne betyde, at lægemidler, som anvendes ved rygeophør,  

 alkoholafvænning og til nedbringelse af overvægt, kunne komme ind  

 under bestemmelsen i lægemiddellovens § 27 a, stk. 2.
 Det er dog forslagsstillernes opfattelse, at en generel  

 tilladelse til at reklamere for godkendte  

 håndkøbspræparater til brug ved rygeophør og  

 understøttelse af alkoholabstinens samt appetitnedsættende  

 midler bedst sker gennem en tilføjelse til § 27 a, stk. 1. Dermed  

 friholdes § 27 a, stk. 2, til de alvorlige tilfælde, som formentlig  

 oprindeligt er tiltænkt med bestemmelsen.
Det er forslagsstillernes tanke med lovændringen, at  

 Lægemiddelstyrelsen fremover giver tilladelse til, at der kan  

 reklameres for et lægemiddel i fjernsynet, såfremt  

 lægemidlet af Lægemiddelstyrelsen er godkendt til salg i  

 håndkøb på apoteker, og at midlet har en dokumenteret  

 effekt.
Det er ikke tanken, at ansøgning fra en  

 lægemiddelproducent om en sådan tilladelse skal være  

 genstand for en omfattende procedure og bureaukrati, men at allerede  

 eksisterende lægemidler umiddelbart eller meget hurtigt skal kunne  

 opnå tilladelse.
Herudover kunne Lægemiddelstyrelsen i forbindelse  

 med godkendelse af kommende lægemidler på området tage  

 stilling til, om lægemiddelproducenten samtidig kan få tilladelse  

 til reklamering af lægemidlet via fjernsynet.
Tilladelserne må  

 gerne udformes på en sådan måde, at tilladelsen  

 trækkes tilbage, hvis Lægemiddelstyrelsen har berettiget tvivl om  

 et lægemiddels fortsatte effekt, eller hvis uhensigtsmæssige  

 bivirkninger viser sig eller andet.
Det er forslagsstillernes opfattelse, at en  

 gennemførelse af forslaget vil betyde, at medicinalfirmaer begynder at  

 reklamere i fjernsynet for deres godkendte lægemidler til  

 rygeafvænning i første omgang.
Reklame i fjernsynet vil  

 medføre et større kendskab til de rygeafvænnende  

 håndkøbspræparater og medføre en større  

 efterspørgsel og et større forbrug af disse præparater  

 med det resultat, at antallet er rygere forhåbentlig falder til gavn  

 for folkesundheden.
 For nærværende er det kun præparater mod  

 rygning, der er godkendt af Lægemiddelstyrelsen til  

 håndkøb, og som dermed vil kunne blive omfattet af forslaget.  

 Men det er dog forslagsstillernes opfattelse, at i det øjeblik det  

 bliver tilladt at reklamere i fjernsynet, vil det tilskynde  

 lægemiddelindustrien til at udvikle lægemidler til  

 understøttele af alkoholabstinens og appetitnedsættelse, der kan  

 godkendes til håndkøbssalg, for dermed at få del i det  

 stigende marked, som reklame i fjernsynet vil skabe.
 Det er forslagsstillernes opfattelse, at en vedtagelse af  

 nærværende forslag vil bidrage positivt til folkesundheden og  

 på sigt forhøje middellevetiden i Danmark.
Skriftlig fremsættelse Birthe Skaarup (DF):
 Som ordfører for forslagsstillerne tillader jeg mig  

 herved at fremsætte:
 Forslag til lov om ændring af lov om  

 lægemidler.
(Lovforslag nr.
L 221).
 Jeg henviser i øvrigt til de bemærkninger,  

 der ledsager lovforslaget, og anbefaler det til Tingets velvillige  

 behandling.
