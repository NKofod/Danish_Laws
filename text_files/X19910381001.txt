Direktoratet meddelte dispensation fra krav om dagslys.
Adgang i et  

 motionscenter.
Arbejdsministeriet omgjorde afgørelsen.
Ministeriet lagde vægt  

 på at et motionscenter ikke er et idrætsanlæg og at der ikke var teknologiske  

 grunde til at fravige kravet.
 Arbejdsministeriet har i dag skrevet således til A:
 »I skrivelse af 18. maj 1991 har A, klaget over Direktoratet for  

 Arbejdstilsynets afgørelse af 16. maj 1991 vedrørende dispensation fra kravet  

 om dagslystilgang«.
 Klagens indhold.
 Det anføres blandt andet til støtte for klagen, at B Kommune er fremkommet  

 med urigtige oplysninger, idet kommunen over for Direktoratet for  

 Arbejdstilsynet har oplyst, at man har indpasset vagtplanen med diverse  

 pauser, hvilket ikke er tilfældet.
Endvidere anføres det, at Arbejdstilsynet kreds XX amt har oplyst, at der  

 ikke må arbejdes under jorden, og at der ikke må arbejdes uden  

 dagslystilgang.
Senere har kredsen ændret holdning, så der nu må arbejdes,  

 hvis lokalet bliver malet og ventilationen repareret.
 Endelig gøres det gældende, at også Direktoratet for Arbejdstilsynet i  

 første omgang ved afgørelse af 19. april 1991, har udtalt at der ikke kan  

 arbejdes i et sådant lokale.
 Sagens indhold.
Klagen har været til udtalelse i Direktoratet for Arbejdstilsynet.
Det  

 fremgår af udtalelsen og af sagen i øvrigt, at A ved henvendelse til  

 Arbejdstilsynets kreds XX amt fik oplyst, at det ikke var normalt at arbejdet  

 foregik uden dagslystilgang, men at der var forhold, der gjorde, at dette  

 kunne lade sig gøre, hvorfor et besøg i motionscenteret var nødvendigt.
 Kreds XX amt besøgte herefter motionscenteret og afholdt et møde den 21.  

 september 1990 med embedsmænd fra B Kommune.
 På mødet blev der indgået en aftale om, at der kunne arbejdes i  

 motionscentret, såfremt lokalet blev malet, ventilationsanlægget repareret,  

 og at de ansatte blev omfattet af en ordning med indlagte pauser i dagslys.
 Den 15. marts 1991 klagede A til direktoratet over kredsens afgørelse og  

 oplyste i øvrigt, at der ingen ændringer var foretaget i lokalet, og at  

 vagtplanerne ikke indeholdt pauser til at gå op i det fri.
På baggrund af klagen anmodede direktoratet den 20. marts 1991 kreds XX  

 amt om en udtalelse.
Kredsen har herefter udtalt, at dispensationen var  

 meddelt på baggrund af de retningslinier, der er beskrevet i kontorordningen,  

 emne 17, side 11-22 af 22. september 1977.
 Da dispensationen for idrætsanlæg var mulig, og da dispensationsbeføjelsen  

 efter kredsens opfattelse var udlagt til kommuner og amter, havde kredsen  

 meddelt dispensation uden yderligere krav.
Herefter meddelte direktoratet i skrivelse af 19. april 1991 kredsen, at  

 man på baggrund af de foreliggende oplysninger ikke fandt, at kredsen havde  

 været beføjet til at meddele dispensation.
Direktoratet har videre  

 præciseret, at kommuner og amter ikke har mulighed for at dispensere i sager,  

 medmindre der er foretaget byggesagsbehandling efter 1. maj 1986.
 Kredsen blev anmodet om at genoptage sagen, idet direktoratet samtidig  

 tilkendegav, at dispensation fra kravet om dagslystilgang ikke kunne  

 forventes.
 Den 23. april 1991 klagede B Kommune over direktoratets afgørelse .
 Kommunen oplyste i forbindelse med klagen, at kommunen var af den  

 opfattelse, at man havde modtaget en gyldig dispensation fra kreds Københavns  

 amt.
 Endvidere gjorde kommunen gældende, at der allerede forelå en aftale med  

 håndværkere, hvorefter lokalerne ville blive renoveret, og at man tillige  

 havde indgået en bindende aftale med en motionsklub, om dennes overtagelse af  

 de nævnte lokaler.
 Direktoratet indhentede herefter en udtalelse om sagen hos kredsen, der i  

 skrivelse af 25. april 1991 blandt andet oplyste, at dispensationen var  

 meddelt mundtligt.
 Den 25. april 1991 foretog direktoratet endvidere en telefonisk høring af  

 kommunen med henblik på at få oplyst, hvorvidt der var aftalt nærmere  

 retningslinier for de pauser, der var aftalt på kommunens møde med kredsen.  

 Kommunen oplyste i forbindelse hermed, at der ikke forelå nogen klar aftale  

 om pausernes omfang.
 Den 8. maj 1991 foretog direktoratet en fornyet høring af kommunen med  

 henblik på at få fastslået indholdet af de aftaler, der tidligere forelå om  

 pauser for de ansatte.
 På baggrund heraf redegjorde kommunen i telefax af 9. maj 1991 nærmere for  

 de tidligere vagtskemaer, og om pauser og arbejdstider for de ansatte.
 Direktoratet meddelte - på baggrund af de oplysninger, der nu forelå i  

 sagen - kommunen en dispensation til at anvende lokalet under forudsætning  

 af, at der i forbindelse med arbejdet blev tilrettelagt pauser således, at de  

 ansatte ikke arbejdede væsentligt over to timer i træk i lokalet.
 I anledning af klagen til Arbejdsministeriet over direktoratets afgørelse  

 af 16. maj 1991, anmodede direktoratet den 28. maj 1991 kredsen om nærmere at  

 kommentere sagen.
Kredsen oplyste herefter, at man den 27. maj 1991 foretog endnu en  

 besigtigelse af lokalet.
På besigtigelsestidspunktet foregik der ikke arbejde  

 med renovering af lokalet.
 På baggrund heraf kontaktede kredsen kommunen, der oplyste, at det nævnte  

 arbejde ville blive påbegyndt efter den 1. juni 1991.
 Direktoratet meddelte Arbejdsministeriet, at det var korrekt, at kommunen  

 havde oplyst, at arbejdet var påbegyndt i en eller anden form.
Endvidere kunne direktoratet tiltræde den i klagen angivne oplysning om,  

 at der ikke i tiden efter den 1. september 1990 har været indlagt pauser i  

 arbejdet.
Direktoratet har dog i forbindelse hermed tillige oplyst, at det  

 skyldtes den dispensation, der var givet af kredsen.
Er der derimod arbejdet  

 efter den 19. april 1991, indebærer dette en overtrædelse af reglerne om  

 dagslystilgang.
 Hverken direktoratet eller kredsen var dog i besiddelse af oplysninger,  

 der kan bekræfte dette.
Med hensyn til, hvorfor dispensation ikke blev givet den 15. marts 1991,  

 gjorde direktoratet gældende, at man alene her ønskede at fastslå, hvorvidt  

 kredsens dispensation var sket i overensstemmelse med gældende regler samt  

 praksis.
Da dette ikke var tilfældet blev det over for kredsen præciseret, at  

 kredsen ikke havde hjemmel til at meddele dispensation, hvorfor sagen  

 ønskedes genoptaget med henblik på en behandling i overensstemmelse med  

 gældende regler.
 Direktoratet var ikke på dette tidspunkt bekendt med, at der var indledt  

 forbedringer, og at der allerede på dette tidspunkt var indgået aftale med  

 tredjemand.
 Der forelå ingen oplysninger om kommunens vurdering af mulighederne for en  

 alternativ placering af motionscentret.
 Endelig havde direktoratet ingen oplysninger om indholdet af vagtplan.
 På denne baggrund fandt direktoratet ikke, at der forelå oplysninger, der  

 kunne støtte formodningen om, at dispensationen kunne meddeles.
 Direktoratet oplyste, at det først var efter modtagelse af telefax af 23.  

 april 1991 fra B Kommune, man fandt, at det var muligt at vurdere, om  

 dispensationen kunne meddeles.
 Direktoratet har endvidere henvist til en afgørelse fra 1983, hvor  

 dispensation blev givet.
 På denne baggrund har direktoratet indstillet, at direktoratets afgørelse  

 af 16. maj 1991 fastholdes.
 Klager A bemærkede i skrivelse af 6. september 1991 til  

 Arbejdsministeriet, at direktoratet ikke kommenterer, at arbejdspladsen er  

 beliggende 8 meter under jorden, og at direktoratet ikke er bekendt med, at  

 kommunen agter at udleje lokalet ud til en tredjemand.
 Klager A finder videre, at det er kritisabelt, at direktoratet har ændret  

 sin afgørelse af 19. april 1991 på grund af urigtige oplysninger fra B  

 Kommune.
 Direktoratet har i en fornyet udtalelse af 19. september 1991 oplyst, at  

 det forhold, at lokalet ligger 8 meter under jorden fremgår af  

 klageskrivelsen af 18. maj 1991. Af skrivelse af 23. april 1991 fra B Kommune  

 fremgår endvidere, at man agtede at udleje til tredjemand.
Direktoratet gør endvidere opmærksom på, at det må bero på en  

 misforståelse fra klagers, når denne fremfører, at direktoratet vil overlade  

 det til kommunen at kontrollere, at reglerne bliver efterlevet.
Således  

 anfører direktoratet, at man i overensstemmelse med almindelig tilsynspraksis  

 vil reagere, såfremt der bliver arbejdet i strid med dispensationens  

 betingelser.
Med hensyn til det principielle indhold i sagen kan direktoratet tiltræde,  

 at der ikke efter almindelig praksis gives tilladelse til at arbejde uden  

 dagslystilgang, medmindre det vil betyde en afgørende hindring for  

 virksomhedens drift.
Hertil kommer, at kredsene er bemyndiget til at  

 dispensere fra dagslyskravet for så vidt angår sportshaller, og at kredsen  

 har sidestillet - ganske vist urigtigt - motionscentre med arbejde i  

 sportshaller.
Direktoratet anfører endvidere, at der ikke er tale om ændring af praksis,  

 men alene, at det ikke burde komme kommunen til skade, at kredsen havde  

 meddelt dispensation på et forkert grundlag.
Samtidig har direktoratet  

 tillagt det betydning, at der ikke er tale om væsentlige sikkerhedsmæssige  

 hensyn, og at der meddeles dispensation til visse former for beslægtede  

 lokaler.
Arbejdsmiljørådets indstilling Klagen har i henhold til Arbejdsmiljølovens § 66, stk. 1, nr. 4, været  

 forelagt Arbejdsmiljørådet.
 Under sagens behandling i Arbejdsmiljørådet har direktoratet på baggrund  

 af en række spørgsmål, der blev rejst på Arbejdsmiljørådets møde den 9.  

 oktober 1991, fremsendt yderligere kommentarer til sagen.
 Direktoratet anfører blandt andet, at der burde have været foretaget en  

 byggesagsbehandling, da brugen af lokalerne blev ændret i 1986.
Med Arbejdsministeriets bekendtgørelse nr. 49 af 6. februar 1986 om  

 forenkling af byggesagsbehandlingen for visse erhvervskategorier blev en del  

 af Arbejdstilsynets sagsbehandling overført til de kommunale  

 bygningsmyndigheder.
Motionscentre er en af de erhvervskategorier, der er  

 omfattet af denne overførsel.
Efter bekendtgørelse nr. 49, § 2, stk. 1,  

 trådte bekendtgørelsen i kraft den 1. maj 1986.
Efter ovennævnte bekendtgørelse gælder endvidere, at tilsynet med  

 overholdelse af de bygningsmæssige bestemmelser, der hidtil har været  

 administreret af Arbejdstilsynet i henhold til arbejdsmiljølovgivningen, nu  

 alene udøves af kommunalbestyrelsen for så vidt angår de erhvervskategorier,  

 hvor arbejdsprocessen ikke har en afgørende betydning for bygningens  

 udformning eller dens indretning.
Byggesagsbehandlingen ville sabledes alene  

 skulle foretages af den kommunale bygningsmyndighed.
Endvidere oplyser direktoratet, at dagslystilgang skal være til stede,  

 medmindre det vil betyde en afgørende ulempe for virksomhedens drift.
Hvornår  

 denne ulempe er til stede, er vanskelig at afgøre, men der har i tidens løb  

 udviklet sig en righoldig praksis.
 Arbejdsmiljørådet har herefter udtalt, at FTF fastholder kravet om  

 dagslystilgang og anfører, at tidligere dispensationer fra dagslyskravet er  

 givet af ganske særlige årsager, f.eks. hvor hensynet til produktionen taler  

 for det, og at disse tidligere sager ikke er sammenlignelige med den  

 foreliggende.
Arbejdslederne kan ikke acceptere direktoratets afgørelse.
I modsætning  

 til sagen om XX Sygehus kan man ikke her indskærpe sikkerhedsorganisationen  

 at kontrollere pausernes længde.
 AC henholder sig til direktoratets afgørelse af 19. april 1991 og kan  

 således ikke støtte direktoratets indstilling.
 LO kan ikke støtte direktoratets indstilling under henvisning til, at der  

 ikke er praksis for dispensation på dette område.
 DA, de statslige arbejdsgivere, de kommunale arbejdsgivere, SALA og  

 Landbrugsrådet støtter direktoratets indstilling.
 Formanden kan ikke støtte direktoratets indstilling under hensyn til den  

 arbejdsmiljømæssige betydning af dagslys.
 Arbejdsministeriets afgørelse.
 Arbejdsministeriet skal i den anledning meddele, at man med hjemmel i §  

 13, stk. 1, nr. 5, i lov om almindelig arbejderbeskyttelse, som opretholdt  

 ved bekendtgørelse nr. 611 af 18. december 1985, ændrer direktoratets  

 afgørelse, således at B Kommunes dispensation fra kravet om dagslystilgang  

 ikke kan opretholdes.
 Arbejdsministeriets begrundelse.
 Der er i afgørelsen lagt vægt på at arbejdet foregår uden dagslystilgang,  

 at aktiviteten i, motionslokalet ikke kan sidestilles med de i  

 kontorordningen nævnte idrætsanlæg, hvor praktiske forhold (sportsudøvelse i  

 haller) har nødvendiggjort, at kravene om dagslystilgang blev fraveget, og at  

 hverken teknologiske grunde eller hensyn til rationel tilrettelæggelse af  

 arbejdsprocesser/arbejdspladser, gør det nødvendigt, at arbejdet skal finde  

 sted uden dagslys.
