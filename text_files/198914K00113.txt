Nr BTL 113 Betænkning over Forslag til lov om grundlæggende social- og  

 sundhedsuddannelser inden for bistands-, pleje- og omsorgsområdet m.v.   

 Nr L 113 1989-90, 1. samling Afgivet af Uddannelsesudvalget Afgivet: 19900509 Udvalget har behandlet lovforslaget i en række møder og har herunder stillet spørgsmål til undervisnings- og forskningsministeren, som denne har besvaret skriftligt. 2 af udvalgets spørgsmål og ministerens besvarelse heraf er optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Dansk Handicap Forbund, Dansk Socialrådgiverforening, Dansk Sygeplejeråd, Det af Folketinget i henhold til grundlovens § 71, stk. 7, nedsatte  

 tilsyn, Diakonhøjskolen, Foreningen af Husholdnings- og Håndarbejdsskoler, Pårørendegruppe under Sindslidendes Vel, Rørbæk Centret og Skolerne for Beskæftigelsesvejledere, Bestyrelsen for Undervisningsrådet.
 På baggrund af henvendelsen fra det af Folketinget i henhold til  

 grundlovens § 71, stk. 7, nedsatte tilsyn skal udvalget henstille, at der ved  

 etablering af overbygningsuddannelser tages hensyn til, at der sikres  

 plejepersonalet på de lukkede psykiatriske afdelinger den fornødne  

 psykiatriske uddannelse.
 Der er af undervisnings- og forskningsministeren og af et mindretal  

 stillet ændringsforslag, hvorom henvises til de ledsagende bemærkninger.
 Herefter indstiller et mindretal (Det Konservative Folkepartis,  

 Venstres, Fremskridtspartiets, Det Radikale Venstres og Kristeligt  

 Folkepartis medlemmer af udvalget) lovforslaget til vedtagelse med de  

 af undervisnings- og forskningsministeren stillede ændringsforslag.
 Et andet mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til vedtagelse med de  

 af mindretallet stillede ændringsforslag.
 Mindretallet mener, at der er et stort behov for denne reform af de  

 grundlæggende social- og sundhedsuddannelser som ungdomsuddannelse med adgang  

 for voksne og med adgangsveje til de videregående uddannelser, herunder til  

 sygeplejerskeuddannelsen.
Lovforslaget lægger op til en imødekommelse af kravet om en tidssvarende  

 og fremtidsorienteret organisation af opgaveløsningen på dette brede  

 arbejdsområde.
Bistands-, pleje- og omsorgsfunktionerne udgør et stort  

 beskæftigelsesområde, hvor udviklingen har medført ændrede krav til  

 faggrupperne.
Der er derfor brug for denne reform, der kan give de  

 nyuddannede bedre forudsætninger for at varetage forskellige funktioner og  

 styrke det tværfaglige arbejde.
Det vil også styrke det omstillingsarbejde,  

 som foregår i den sociale sektor.
 Mindretallet mener, at der er et påtrængende behov for fornyelse af både  

 struktur og indhold i de grundlæggende uddannelser for at sikre viden,  

 selvbestemmelse og valgfrihed samt en bedre ressourceudnyttelse.
Mindretallet finder samtidig, at der skal gennemføres en decentral  

 styringsstruktur.
Det lægger lovforslaget op til, men mindretallet finder, at  

 det er en forudsætning for dette, at de demokratiske principper styrkes.  

 Derfor har mindretallet stillet en række ændringsforslag, der giver eleverne,  

 de studerende og lærerne indflydelse og medansvar for  

 uddannelsesinstitutionernes drift, undervisning, pædagogiske linje og  

 styring.
I alle uddannelsesorganer vil vi styrke de demokratiske principper  

 og dermed sikre decentraliseringen.
Fremtidens social- og sundhedsvæsen skal bygge på fleksibilitet og  

 brugerindflydelse.
Det kræver demokratisering af uddannelserne og en bred  

 faglig uddannelse, der sikrer personlig udvikling og engagement.
Lovforslaget indeholder i § 35 en overgangsordning.
Den retter sig kun mod  

 de elever, der er i gang med en uddannelse på tidspunktet for lovens  

 ikrafttræden.
Mindretallet finder, at der er behov for en langt bredere  

 overgangsordning, og det er blevet bekræftet gennem udvalgsarbejdet.
Der skal  

 være adgang til efteruddannelse i overgangsperioden for at sikre reformens  

 målsætninger.
Derfor vil mindretallet pege på behovet for en bred fortolkning  

 af overgangsordningen, så alle nuværende faggrupper får mulighed for at tage  

 del i gennemførelsen af denne uddannelsesreform.
Under udvalgsarbejdet har mindretallet fået en henvendelse fra Københavns  

 Kommune, der peger på særlige problemer i forbindelse med overgangsordningen.  

 Denne kommune har en særdeles stor lønudgift og problemer med at skaffe  

 uddannede hjemmehjælpere i overgangsperioden.
Mindretallet håber på en  

 løsning af disse særlige problemer.
Mindretallet er tilfreds med indgangsåret som et alternativ til 10. klasse  

 i folkeskolen. Ændringsforslagene til §§ 6 og 17 vil sikre de unge på  

 indgangsåret lige vilkår med eleverne i folkeskolens 10. klasse.
Den  

 brugerbetaling, lovforslaget lægger op til, vil stille eleverne dårligere end  

 folkeskolens elever.
Derfor bør eleverne sikres gratis undervisning og  

 tilskud til befordring svarende til reglerne i folkeskolelovens § 25.
 Mindretallet går ud fra, at elever på indgangsåret indgår i en ordning,  

 således at de er under stadig faglig vejledning i praktikperioden.
I øvrigt skal det påpeges, at der er behov for, at antallet af uddannede  

 under den nye struktur indsættes der, hvor der er brug for dem i  

 omstillingsprocessen på social- og sundhedsområdet, indpasset i den generelle  

 personaledimensionering.
Det vil give de ansatte en tryghedsgaranti, som  

 mindretallet finder vigtig.
En tryghedsaftale og en massiv  

 efteruddannelsesindsats skal sikre mod personaleafskedigelser.
Under udvalgsarbejdet er der fra flere sider udtrykt bekymring for, at  

 risikoen for kommunale besparelser kan spille ind på det antal elever,  

 kommunerne vil være med til at uddanne.
I den forbindelse ønsker mindretallet  

 at udtale, at vi har tillid til kommunernes aktive indsats og opfyldelse af  

 formålet beskrevet i betænkning 1180/1989. Denne indsats skal styrkes gennem  

 etablering af uddannelses- og praktikpladser med rimelige økonomiske vilkår  

 for dette arbejde.
 Et tredje mindretal (Centrum-Demokraternes medlem af udvalget)  

 indstiller lovforslaget til vedtagelse med de af undervisnings- og  

 forskningsministeren under nr. 2, 9 og 10 stillede ændringsforslag og det af  

 et mindretal under nr. 3 stillede ændringsforslag.
Ændringsforslag Af et mindretal (S og SF):
Til § 6 1) Paragraffen affattes således:
» § 6. Amtsrådet yder tilskud til befordring for elever i  

 indgangsåret i henhold til § 25 i lov om folkeskolen.« Af undervisnings- og forskningsministeren, tiltrådt af et  

flertal (udvalget med undtagelse af S og SF):
Ny paragraf 2) Efter § 12 indsættes som ny paragraf:
» § 01. Til elever, der har behov for det, gives der  

 specialundervisning og anden specialpædagogisk bistand.
Undervisnings- og  

 forskningsministeren fastsætter nærmere regler herom.« Til § 17 Af et mindretal (S og SF), tiltrådt af et mindretal (CD):
 3) Stk. 2 affattes således:
» Stk. 2. Amtsrådet stiller alle undervisningsmidler til  

 rådighed for eleverne uden betaling.« Af undervisnings- og forskningsministeren, tiltrådt af et  

mindretal (udvalget med undtagelse af S, SF og CD):
 4) Paragraffen affattes således:
 » § 17. Undervisningen på offentlige skoler for de  

 grundlæggende social- og sundhedsuddannelser inden for bistands-, pleje- og  

 omsorgsområdet er vederlagsfri.
 Stk. 2. De undervisningsmidler, der er nødvendige for  

 undervisningen, skal af amtsrådet stilles til rådighed for eleverne uden  

 betaling, jf. dog stk. 3.
Stk. 3. Undervisnings- og forskningsministeren kan bestemme, at  

 eleverne i begrænset omfang selv anskaffer undervisningsmidler.
Betaling for  

 fotokopier til undervisningsbrug kan fastsættes som en gennemsnitsbetaling  

 for skolens elever eller for grupper af elever på skolen.
Stk. 4. Undervisnings- og forskningsministeren kan delegere sin  

 beføjelse efter stk. 3 til vedkommende amtsråd eller til skolen efter  

 amtsrådets bestemmelse.« Af et mindretal (S og SF):
Til § 21 5) Efter stk. 3 indsættes som nyt stykke:
» Stk. 4. Der oprettes lærerråd og studerendes råd ved den  

 enkelte skole.
Undervisnings- og forskningsministeren fastsætter nærmere  

 regler for lærerrådets og de studerendes råds funktion og kompetence.« Til § 22 6) I stk. 1 udgår 2. og 3. pkt., og i stedet indsættes:
»Uddanelsesrådet sammensættes således, at der er en ligelig  

 repræsentation for de ansættende kommunale myndigheder, lokale  

 arbejdstagerorganisationer og repræsentanter for skoleledere, lærere og  

 elever.« 7) Efter stk. 1 indsættes som nyt stykke:
» Stk. 2. Uddannelsesrådet vælger selv sin formand.« Stk. 2 bliver herefter stk. 3.
Til § 23 8) Efter stk. 1 indsættes som nyt stykke:
» Stk. 2. Uddannelsesrådet vælger selv sin formand.« Af undervisnings- og forskningsministeren, tiltrådt af et  

flertal (udvalget med undtagelse af S og SF):
Ny paragraf 9) Efter § 37 indsættes som ny paragraf:
 » § 02. Amtsrådet indgår med virkning fra 1. januar 1991  

 driftsoverenskomst med selvejende institutioner, som ønsker at tilbyde  

 undervisning i medfør af denne lov, og som pr. 1. januar 1990 tilbyder  

 uddannelse til sygehjælper, beskæftigelsesvejleder eller plejehjemsassistent.
 Stk. 2. Diakonhøjskolen i Århus indgår overenskomst med amtsrådet  

 om at tilslutte sig lovens uddannelsessystem som led i sin diakonuddannelse  

 enten sådan, at amtsrådet henviser elever til undervisning på  

 Diakonhøjskolen, eller sådan, at amtsrådet stiller praktikpladser efter denne  

 lov til rådighed for diakonelever.
 Stk. 3. Kan der ikke opnås enighed mellem amtsrådet og  

 institutionen om vilkårene for driftssamarbejdet, afgøres spørgsmålet på  

 grundlag af en udtalelse, som amtsrådet indhenter fra Rådet for Social- og  

 Sundhedsuddannelserne.
Stk. 4. Ønsker amtsrådet en indgået overenskomst ændret eller  

 opsagt til ophør, skal amtsrådet indhente en udtalelse fra Rådet for Social-  

 og Sundhedsuddannelserne.« Til § 38 10) Paragraffen affattes således:
» § 38. § 2, stk. 5 og 6, og § 13 i lov  

 om sygeplejersker, jf. lovbekendtgørelse nr. 66 af 27. februar 1979, som  

 ændret ved § 35 i lov nr. 217 af 23. april 1986, ophæves.« Bemærkninger Til nr. 1 Der ydes ikke løn på indgangsåret, der derfor bør sidestilles med  

 almindelig skolegang i folkeskolens 10. klasse.
Til nr. 2 Den foreslåede bestemmelse om elevernes ret til specialundervisning efter  

 behov svarer til elevernes ret efter f.eks. lov om erhvervsuddannelser § 29.
Til nr. 3 Der henvises til bemærkningerne til lovforslagets § 17, hvoraf det  

 fremgår, at som udgangspunkt er undervisningsmidler, som er nødvendige for  

 undervisningen, gratis for eleverne.
Efter mindretallets opfattelse bør dette  

 gælde alle undervisningsmidler, da unødvendige undervisningsmidler ikke bør  

 indgå i undervisningen.
Til nr. 4 Af den foreslåede ændrede affattelse af § 17 fremgår det i stk. 3, at der  

 med udgangspunkt i, at undervisningsmidlerne normalt skal være gratis for  

 eleverne, kan træffes bestemmelse om, at eleverne i et begrænset omfang selv  

 skal anskaffe undervisningsmidler.
Dette gælder således ordbøger og  

 lommeregnere (hvor disse anvendes), papir og lignende til eget brug, herunder  

 fotokopier, ligesom der er mulighed for, at eleverne i et vist omfang selv  

 køber og dermed kommer til at eje lærebøger, der kan have varig værdi for de  

 pågældende elever.
Det forudsættes dog, at det offentlige afholder  

 størsteparten af udgifterne til de undervisningsmidler, der er nødvendige for  

 undervisningen.
Til nr. 5 Formålet med ændringsforslaget er at give de ansatte og elever/studerende  

 øget indflydelse og ansvar.
Til nr. 6, 7 og 8 Formålet med ændringsforslaget er at gennemføre de demokratiske principper  

 for social- og sundhedsuddannelserne på alle niveauer.
Til nr. 9 Den foreslåede overgangsbestemmelse i stk. 1 tilsigter at give de  

 eksisterende selvejende institutioner inden for uddannelsesområdet sikkerhed  

 for, at de kan indgå i det nye uddannelsessystem, hvis de ønsker det.
 Bestemmelsen i stk. 4 skal medvirke til at sikre, at der ved ændring i  

 eller opsigelse af driftsoverenskomst tages en fagligt forsvarlig beslutnig  

 uanset skolernes ejerforhold.
 Der er alene tillagt Rådet for Social- og Sundhedsuddannelserne beføjelse  

 til at udtale sig over for amtskommunen, og der er således ikke tale om nogen  

 central styring.
 Der er tale om følgende institutioner:
- Diakonissestiftelsen, som har en driftsoverenskomst med Frederiksberg  

 Kommune vedrørende sin sygehjælperskole; - beskæftigelsesvejlederskolerne i København, Svendborg, Aalborg og Århus,  

 som alle modtager 100 pct. driftstilskud fra Undervisnings- og  

 Forskningsministeriet i henhold til de årlige finanslove; - Diakonhøjskolen i Århus, som til sin plejehjemsassistentskole modtager  

 tilskud fra Kulturministeriet med hjemmel i lov om statsstøtte til visse  

 private skoler og med godkendelse efter lov om folkehøjskoler,  

 landbrugsskoler, husholdningsskoler og efterskoler; og - Kolonien Filadelfia i Vestsjællands Amtskommune, som modager et  

 driftstilskud fra Undervisnings- og Forskningsministeriet til sin  

 plejehjemsassistentskole.
I stedet for at indgå driftsoverenskomst med institutionerne kan  

 amtsrådet, hvis institutionerne måtte ønske det, overtage dem med henblik på  

 integration i det amtskommunale samordnede skolesystem.
Dette forventes at  

 blive tilfældet med de 4 beskæftigelsesvejlederskoler.
Efter stk. 2 er der mulighed for at indgå en særlig type overenskomst for  

 Diakonhøjskolen i Århus.
Kulturministeriet har hidtil givet tilskud efter lov  

 om statsstøtte til visse private skoler til diakonuddannelsens plejelinje,  

 som er godkendt efter lov om folkehøjskoler, landbrugsskoler,  

 husholdningsskoler og efterskoler.
Denne ordning kan fortsætte i princippet uændret med tilskud fra  

 Kulturministeriet til en integreret diakonuddannelse med en social- og  

 sundhedslinje, hvis mål og indhold er godkendt efter denne lovs  

 uddannelsessystem.
Diakonhøjskolen og Århus Amtskommune er indstillet på at  

 indgå overenskomst om, at amtskommunen stiller praktikpladser til rådighed  

 for elever, der er optaget på Diakonhøjskolens social- og sundhedslinje, og  

 giver eleverne løn i praktiktiden (andet alternativ i stk. 2).
 I skoleperioder, hvor eleverne modtager elevstøtte efter højskoleloven,  

 modtager eleverne ikke løn.
 Bestemmelsen er formuleret som en valgmulighed, således at Diakonhøjskolen  

 og Århus Amtskommune senere, hvis de måtte ønske det, kan vælge i stedet at  

 indgå overenskomst om, at amtskommunen også overtager finansieringen af  

 skoleundervisningen i den social- og sundhedsfaglige del af uddannelsen og  

 dermed betaler eleverne løn både under skoleundervisning og praktikuddannelse  

 på linje med de andre elever i lovens uddannelsessystem (første alternativ).
 Diakonhøjskolens uddannelsesordning skal, for så vidt angår den del af  

 uddannelsen, der er omfattet af lovens uddannelsessystem, under alle  

 omstændigheder godkendes af fællesbestyrelsen.
Til nr. 10 I lov om sygeplejersker foreslås også § 2, stk. 5 og 6, ophævet som en  

 konsekvens af Undervisnings- og Forskningsministeriets departementale  

 struktur, der omfatter både ministeriets afdelinger og direktoratet.
Eva Møller (KF) fmd.
Annelise Gotfredsen (KF) Merete Aarup (KF)  

 Inge Dahl-Sørensen (V) Else Winther Andersen (V) Pia Dahl (FP) Marianne  

 Jelved (RV) Jette Pors (CD) nfmd.
Lysholm Christensen (KRF) Jytte  

 Andersen (S) Helle Degn (S) Pernille Forchhammer (S) Anna-Marie Hansen (S)  

 Frank Jensen (S) Lone Møller (S) Aage Frandsen (SF) Hanne Thanning Jacobsen  

 (SF) Bilag To af udvalgets spørgsmål til undervisnings- og forskningsministeren og  

 dennes besvarelse heraf Spørgsmål:
Vil ministeren uddybe, hvorledes de helt unge i praksis vil være sikret  

 meritmuligheder mellem de grundlæggende erhvervsuddannelser og de  

 grundlæggende uddannelser inden for social- og sundhedssektoren? Svar:
 Lovforslaget indfører et princip om meritoverførsel, dvs. at personer med  

 særlige uddannelses- eller beskæftigelsesmæssige forudsætninger fritages for  

 dele af grunduddannelsen eller overbygningsuddannelsen (§ 12, stk. 3).
 Adgangsvejene til uddannelserne er også baseret på et princip om  

 godskrivning af relevante kvalifikationer.
 Unge ansøgere, som har gennemført mindst 1 års anden uddannelse (end  

 indgangsåret) eller har 1 års arbejdsmæssig erfaring efter folkeskolens 9.  

 klasse, eller som har anden relevant erfaring, der modsvarer disse  

 kvalifikationer, kan ansættes som elev på uddannelsen til social- og  

 sundhedshjælper, jf. § 4. Der gives altså adgang for unge med mindst 1 års  

 uddannelse og/eller arbejdserfaring på erhvervsuddannelsesområdet.
 Tilsvarende fleksible adgangsveje gælder til overbygningsuddannelsen til  

 social- og sundhedsassistent, jf. § 8 (relevante kvalifikationer baseret på  

 enten uddannelse eller arbejdserfaring eller en kombination heraf af mindst 1  

 års varighed).
 På erhvervsuddannelsesområdet bemyndiger lov nr. 211 af 5. april 1989 om  

 erhvervsuddannelser § 13, stk. 2, undervisnings- og forskningsministeren til  

 efter indstiling fra Erhvervsuddannelsesrådet at fastsætte regler, hvorefter  

 personer med særlige uddannelses- eller beskæftigelsesmæssige forudsætninger  

 fritages for dele af en erhvervsuddannelse.
Denne bestemmelse vil kunne sikre kobling mellem uddannelserne og give  

 unge med grundlæggende social- og sundhedsuddannelse merit for reelle  

 kvalifikationer i en erhvervsuddannelse.
Unge med indgangsår bør (mindst)  

 kunne få direkte adgang til alle erhvervsuddannelsers 2. skoleperiode, og  

 såvel indgangsår som niveau I-uddannelse bør kunne give merit inden for  

 beslægtede erhvervsuddannelser.
 Spørgsmål:
 Ministeren bedes kommentere henvendelse fra § 71-Tilsynet (bilag 1) om,  

 hvorvidt det personale, der skal indgå i behandlingsarbejdet på  

 psykiatriområdet, vil have det fornødne praktiske kendskab efter  

 uddannelsesforløbet i henhold til lovforslaget.
Ser ministeren nogle muligheder for at sikre specialistviden gennem  

 uddannelsesoverbygning på praktikstedet? Svar:
 Perspektivudvalgets forslag til uddannelsesreform har bl.a. til formål at  

 øge personalets fleksibilitet set i forhold til løsningen af de samlede  

 bistands-, pleje- og omsorgsopgaver.
 Erstatningen af 5 enkeltstående, delvis specialiserede uddannelser med 2  

 trinvis opbyggede grundlæggende generalistuddannelser bevirker, at ikke alle  

 specifikke praktiske og teoretiske uddannelseselementer i de nuværende  

 uddannelser genskabes i de ny uddannelser.
Efterhånden som uddannelsesreformen slår igennem, vil det være naturligt,  

 at de ansvarlige myndigheder både på sygehusområdet og i den primære  

 sundhedstjeneste tager personalesammensætningen op til revision.
Derved kan  

 det sikres, at det samlede personale har netop den kvalifikationsprofil, som  

 er nødvendig til løsning af opgaverne f.eks. på den lukkede psykiatriske  

 afdeling, i det distriktspsykiatriske tilbud eller på det gerontopsykiatriske  

 plejehjem.
Med etableringen af den samlede uddannelsesreform med de indbyggede gode  

 muligheder for opstigning i uddannelsessystemet er det mit håb, at social- og  

 sundhedsuddannelserne bliver attraktive for unge af begge køn.
Jeg tror, at  

 en større andel af mænd i disse personalegrupper vil være til gavn netop  

 inden for det psykiatriske område.
 Reformforslaget består af generalistuddannelser på 3 niveauer og  

 indeholder derfor ikke særlige specialiserende uddannelseselementer. Ønsker  

 man en udbygget viden og erfaring inden for hele eller dele af bistands-,  

 pleje- og omsorgsområdet, kan dette opnås ved enten at påbegynde uddannelse  

 på et højere niveau i uddannelsessystemet eller ved at tilegne sig viden og  

 erfaring ved længerevarende beskæftigelse inden for et enkelt arbejdsområde.
