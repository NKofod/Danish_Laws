Sag nr. 16: Copy-Dan's forvaltningssektor Kabel-TV og UBOD mod  

 P&T, KTAS, FKT og JTAS.
Vederlaget for kabelspredning af radio- og  

 tv-udsendelser fastsat til 45 kr. pr. år pr. husstand for til og med 3  

 fjernsynskanaler, 10 kr. pr. kanal pr. år pr. husstand for de næste 3 kanaler  

 osv.
Desuden fastsættelse af visse vilkår.
Den 27/6 1986 afsagde det i henhold til ophavsretslovens § 54 og  

 fotografilovens § 16 oprettede nævn sålydende kendelse.
 Sagens parter er:
 på den ene side: Copy-Dan's forvaltningssektor »Kabel-TV«  

 (Copy-Dan) sammen med Foreningen af Radiofonier vedrørende kabeldistribution  

 i Danmark (UBOD) (disse organisationer herefter benævnt: rettighedshaverne).
 På den anden side: Generaldirektoratet for Post- og Telegrafvæsenet sammen  

 med Kjøbenhavns Telefon Aktieselskab, Fyns kommunale Telefonselskab og Jydske  

 Telefon-Aktieselskab (herefter benævnt: teleselskaberne).
Copy-Dan er den af ministeriet for kulturelle anliggender i medfør af  

 ophavsretslovens § 22 a og fotografilovens § 11 a godkendte  

 fællesorganisation.
UBOD repræsenterer følgende radiofonier:  

 Arbeitsgemeinschaft der offentlichrechtlichen Rundfunkanstalten der  

 Bundesrepublik Deutschland (ARD), Danmarks Radio, Norsk Rikskringkasting,  

 Sveriges Radio og Zweites Deutsches Fernsehen.
De to organisationer har  

 indgået en samarbejdsaftale og optræder under sagen som een part.
De tre telefonselskaber optræder som ejere af kabelanlæg, der forsyner  

 private husholdninger med radio- og TV-programmer.
For tiden er ialt ca.  

 12.000 husstande tilsluttet sådanne af selskaberne drevne anlæg.
Post- og  

 Telegrafvæsenet, der administrerer telefondriften i det sydlige Jylland,  

 driver ikke anlæg af denne art.
 Endvidere optræder telefonselskaberne sammen med P&T i deres egenskab  

 af transportører af udenlandske radio- og fjernsynsprogrammer gennem det  

 såkaldte hybridnet, der er under opbygning og som er planlagt - inden for  

 sine begrænsninger - at være landsudbygget i løbet af en 6-års periode.
Ved siden af de af telefonselskaberne drevne kabelanlæg modtager en stor  

 del af landets befolkning TV-udsendelser gennem fællesantenneanlæg, ejede af  

 antenneforeninger, af udlejningsejendomme eller - i nogle få tilfælde - af  

 kommuner.
Foreninger af denne art er typisk organiseret som sammenslutninger  

 af beboere i etageejendomme eller parcelhusområder.
Hvis ikke anlægget bliver  

 tilsluttet hybridnettet, vil kun de kanaler, der kan modtages på antennen,  

 kunne distribueres i anlægget, og distribution af udenlandsk TV vil i så fald  

 kun kunne ske i begrænset omfang.
I Østdanmark vil det typisk dreje sig om 2  

 svenske programmer, i det sydlige Danmark 3 vesttyske og i det nordlige  

 Jylland et norsk program.
Visse steder i den sydlige del af øerne vil man  

 kunne se østtyske programmer.
De pågældende foreninger m.v. er ikke parter i  

 eller repræsenterede under den foreliggende nævnssag.
Både rettighedshaverne  

 og teleselskaberne har imidlertid søgt at tilrettelægge deres sagførelse,  

 således at nævnets afgørelse reelt vil kunne være retningsgivende for  

 vederlaget også over for denne del af modtagersiden.
Efter den ændring af ophavsretsloven og fotografiloven, der - med baggrund  

 i Bernerkonventionens art. 11 bis (2) - gennemførtes ved lovene nr. 274 og  

 275 af 6. juni 1985, har sagens parter ført forhandlinger om ordningen af den  

 nu i ophavsretslovens § 22 a og § 54, stk. 2, samt fotografilovens § 11 a  

 omhandlede vederlagsberegning m.v Enighed er ikke opnået om størrelsen og den  

 nærmere udformning af rettighedshavernes vederlagskrav samt forskellige i  

 forbindelse dermed stående forhold.
Parterne har herefter indbragt  

 spørgsmålene til nævnets afgørelse.
 Parterne har for nævnet nedlagt følgende påstande:
 Rettighedshaverne:
 I: Teleselskaberne skal som ejere af kabelanlæg i Danmark med virkning fra  

 den 1.7.1985 til COPY-DAN's forvaltningssektor »Kabel-TV« betale et  

 vederlag på kr. 192,00 excl. moms pr. år pr. husstand, der er tilsluttet  

 anlægget, for den i ophavsretslovens §§ 22 a og 54, stk. 2, samt  

 fotografilovens § 11 a nævnte fordeling af radio- og fjernsynsudsendelser i  

 et antal af op til 6 fjernsynskanaler og samtlige lydradiokanaler fra de af  

 rettighedshaverne repræsenterede radiofonier, og kr. 24,00 excl. moms pr. år  

 pr. husstand for hver yderligere fjernsynskanal fra de nævnte radiofonier.  

 Med udgangspunkt i forbrugerprisindekset for januar 1986 (147,5) reguleres  

 vederlaget hver den 1.1. og 1.7., første gang den 1.1.1987, med stigninger  

 eller fald i det af Danmarks Statistik beregnede forbrugerprisindeks, således  

 som opgjort for den forudgående oktober, respektive april måned.
II: Teleselskaberne skal som ejere af forannævnte kabelanlæg og som  

 transportører af radio- og fjernsynsudsendelser tilpligtes at opfylde de  

 vilkår, som indeholdes i to aftaleudkast, hvoraf den ene er en model for  

 regulering af forholdet til fællesantenneforeninger m.v., medens det andet  

 vedrører forholdet til teleselskaberne som transportører og fordelere gennem  

 hybridnettet.
Udkastene er vedføjet kendelsen som bil.
I og 2.
 Teleselskaberne:
I a.
Telefonselskaberne skal som ejere af kabelanlæg inden for hver deres  

 koncessionsområde til COPY-DAN's forvaltningssektor »Kabel-TV«  

 betale et vederlag på kr. 6,00 excl. moms pr. program pr. år pr. husstand,  

 der er tilsluttet anlægget, for den i ophavsretslovens §§ 22 a og 54, stk. 2,  

 samt fotografilovens § 11 a nævnte fordeling af radio- og  

 fjernsynsudsendelser i et antal af op til 6 fjernsynskanaler og samtlige  

 lydradiokanaler fra de af rettighedshaverne repræsenterede radiofonier og kr.  

 2,50 excl. moms pr. år pr. husstand for hver yderligere fjernsynskanal, der  

 fordeles til anlæggene.
Vederlaget er gældende i 1986 og 1987.
I b.
Vederlaget er gældende fra tidspunktet for sagens indbringelse for  

 tvangslicensnævnet (6. marts 1986).
 II Rettighedshavernes aftaleudkast (bilag 1 og 2) må ikke indeholde  

 vilkår, hvorved rettighedshaverne opnår en bedre retsstilling end den, der er  

 tilsikret dem i lovgivningen, herunder vilkår der:
 a. gør teleadministrationen ansvarlig for betaling af vederlaget fra de  

 enkelte selvstændige fællesantenneanlæg, der er tilsluttet det af  

 teleadministrationerne etablerede hybridnet.
 b. pålægger teleadministrationerne pligt til at lukke fordelingen af de i  

 ophavsretslovens § 22 a omtalte programmer til det selvstændige  

 fællesantenneanlæg tilsluttet hybridnettet, såfremt fællesantenneanlægget  

 overtræder vilkårene for betaling af vederlag.
 Efter påstandenes udformning vedrører tvisten følgende hovedspørgsmål:
I a.
Hvorledes en tarifskala for de omhandlede vederlag nærmere skal  

 udformes, herunder med hvilke beløb.
b. fra hvilket tidspunkt vederlag skal kunne beregnes, c. om fastsættelsen skal være gældende indtil videre eller tidsbegrænses,  

 og i forbindelse hermed om taksterne skal undergives en automatisk  

 indeksregulering.
 II Om de af rettighedshaverne iøvrigt nærmere udformede krav dels til  

 fællesantenneanlæggene (bil. 1), dels til teleselskaberne som administratorer  

 af hybridnettet (bil. 2), kan tages til følge, herved særligt om  

 teleselskaberne i deres sidstnævnte egenskab kan gøres selvstændigt  

 ansvarlige for betalingen af vederlaget til rettighedshaverne og have pligt  

 til af afbryde fordelingen til sådanne anlæg, der overtræder deres  

 forpligtelser over for rettighedshaverne.
 Parternes begrundelse af påstandene er i det væsentlige følgende:
Rettighedshaverne gør gældende, ad I a: at udgangspunktet for vederlagets størrelse må tages i den af dem  

 opstillede takstskala, som efter grundlaget for de omhandlede lovbestemmelser  

 kun kan tilsidesættes, for såvidt den må anses som ubillig.
Det fremsatte  

 krav er imidlertid yderst rimeligt.
I absolutte tal er beløbene meget  

 beskedne.
Også relativt er det krævede vederlag beskedent set i forhold både  

 til den danske radio- og TV-licens og til, hvad tilslutning til hybridnettet  

 vil koste pågældende brugere.
Der kan også henvises til den meget større  

 udgift, som brugerne af den lokale københavnske »Kanal 2« er  

 villige til at sætte sig i for at kunne modtage denne stations dekodede  

 udsendelser.
Desuden ligger det danske niveau med hensyn til vederlaget for  

 tvangsudnyttelse af kunstneriske rettigheder - f.eks. med hensyn til  

 Gramex-ordningen - traditionelt på et højere niveau end det gennemsnitlige  

 udenlandske.
I lovmotiverne til de pågældende bestemmelser henvises til, at vederlagets  

 størrelse for de enkelte anlæg bør afpasses efter de aftaler, der andetsteds  

 i Europa måtte være indgået på området.
Efter de herom foreliggende - senere  

 i kendelsen nærmere omtalte - oplysninger fra forskellige europæiske lande  

 bør der ikke tillægges ordningerne i Belgien, Holland eller Østrig nogen  

 vægt, da disse ordninger og deres forudsætninger adskiller sig væsentligt fra  

 de danske forhold.
Derimod må udgangspunktet tages i ordningen i Norge, hvor  

 taksten for modtagelse fra de to svenske tv-kanaler ved voldgift blev fastsat  

 til ialt 50 n.kr., senest aftalemæssigt forhøjet for 1987 til 58 n.kr.,  

 svarende til ca. 63 d.kr.
Det er for rettighedshaverne nødvendigt, at der fastsættes et rimeligt  

 minimumsbeløb, således som det har fundet udtryk i kravet om betaling af 192  

 kr. årligt pr. husstand for indtil 6 kanaler, uanset om det enkelte anlæg kun  

 har mulighed for at modtage og fordele et mindre antal.
I alt fald sålænge de  

 selvstændige fællesantenneanlæg er den almindeligste brugsform, måtte det  

 ellers befrygtes, at de betydelige administrationsudgifter - navnlig ved den  

 komplicerede administration af den individuelle fordeling mellem de  

 berettigede ophavsmænd m.fl. - ikke ville efterlade noget rimeligt  

 nettoprovenu til denne fordeling.
ad I b: Vederlaget må principielt kunne kræves fra det tidspunkt, da de  

 omhandlede ændringer af ophavsretsloven og fotografiloven trådte i kraft,  

 d.v.s. tilbage fra 1/7 1985. Rettighedshaverne har ikke overfor de  

 vederlagspligtige udvist nogen passivitet, der kan fritage disse for  

 betalingsforpligtelsen.
Fra hvilket tidspunkt man faktisk vil opkræve  

 betaling, er der endnu ikke taget stilling til.
ad I c: Rettighedshaverne anser det for principielt rigtigst og tillige  

 for alle parter mest hensigtsmæssigt, at vederlagsfastsættelsen gælder indtil  

 videre.
En tidsubegrænset fastsættelse må dog forudsætte en indeksregulering,  

 hvortil man foreslår benyttet forbrugerprisindekset.
 ad II: De i bilag 1 og 2 indeholdte aftaleudkast indeholder de krav, som  

 de berørte radiofonier med hjemmel i ophavsretslovens § 48, jfr. § 54, stk.  

 2, vil stille dels (bil 1) til de enkelte vederlagspligtige  

 fællesantenneanlæg uden tilslutning til hybridnettet, dels (bil 2) til  

 teleselskaberne som formidlere af programleveringen gennem hybridnettet.
Bilag 1 angår telefonselskaberne som ansvarlige for de antenneanlæg, som  

 de ejer men teleselskaberne har ikke fremsat indsigelser mod udkastets  

 enkelte bestemmelser eller angivet på hvilke punkter, det skulle stille  

 rettighedshaverne bedre, end de efter loven kan kræve.
Uoverensstemmelsen  

 mellem parterne angår herefter i det væsentligste kun teleselskabernes  

 indsigelse mod bestemmelserne i § 3 i udkastets bilag 2 om, at de overfor  

 rettighedshaverne skal være ansvarlige for vederlaget fra de tilslutninger  

 der modtager programmer via hybridnettet, samt at de om nødvendigt skal  

 afbryde fordelingen til tilslutninger, der overtræder vilkårene.
Rettighedshaverne er af den opfattelse at både lovgrundlaget og dettes  

 traktatmæssige forudsætninger giver radiofonierne ret til overfor  

 teleselskaberne at stille disse krav, der ikke er ubillige.
Efter den  

 endelige formulering af ophavsretslovens § 22 a, er vederlagsfritagelsen for  

 anlæg, som ikke omfatter mere end 25 tilsluttede husstande, blevet begrænset  

 til anlæg, der modtager udsendelser ved hjælp af egen antenne.
Det må dermed  

 bindende være forudsat, at hybridnettet skal betragtes som en del af det  

 samlede kabelnet, hvorigennem fordelingen sker til de endelige modtagere.  

 Teleselskaberne må derfor være selvstændigt ansvarlige for, at  

 rettighedshaverne modtager deres fastsatte vederlag, eller i alt fald hæfte  

 for dette.
Det er da også mest praktisk, at opkrævning af vederlaget sker  

 gennem teleselskaberne i forbindelse med disses opkrævninger af de  

 almindelige tekniske abonnementsafgifter.
 Allerede ud fra den samme opfattelse af teleselskabernes stilling med  

 hensyn til fordelingen af tv-udsendelser gennem hybridnettet må det tillige  

 kunne kræves, at de selv overholder og påser overholdelsen af  

 leveringsvilkårene og om nødvendigt afbryder tilslutningen til aftagere, der  

 måtte misligholde deres forpligtelser.
 Teleselskabernes synspunkter er i hovedtræk følgende:
ad I a: Vederlagets størrelse bør i første række følge det prisniveau der  

 gælder i andre europæiske lande for modtagelse af radio- og tv-programmer fra  

 nabolande.
Efter oplysningerne fra Belgien, Holland og Østrig, hvor  

 forholdene i flere relevante henseender er de samme som i Danmark, lå  

 niveauet i 1985 på 4.30 til 7.60 d.kr. pr. programkanal.
Den norske ordning,  

 som rettighedshaverne har taget som udgangspunkt, er derimod af flere grunde  

 mindre egnet til sammenligning og kan i alt fald langt fra begrunde de beløb,  

 som rettighedshaverne forlanger.
Ved fastsættelse af vederlagsskalaen bør det tages i betragtning, at  

 hovedparten af landets fællesantenneanlæg endnu i en årrække ikke vil kunne  

 modtage flere kanaler, end antennen allerede nu kan tage ned.
Først  

 efterhånden som hybridnettet udbygges, vil nogle anlæg gennem tilslutning  

 hertil få mulighed for at modtage alle nabolandsprogrammer.
Men sådan  

 tilslutning vil kun kunne ske i bymæssige bebyggelser med mere end 250  

 husstande og kun hvor det er rentabelt.
Kravet om, at der for antenneanlæg,  

 der kun kan modtage fra 1 til 5 kanaler, skal betales fuldt vederlag svarende  

 til 6 kanaler, er derfor urimeligt.
Vederlaget bør fastsættes pr. kanal efter  

 hvor mange kanaler det enkelte anlæg faktisk modtager.
 ad I b: Det ville ikke være rimeligt, om rettighedshaverne nu skulle kunne  

 kræve vederlag tilbage fra 1/7 1985. Dette gælder særligt i forhold til de  

 talrige private fællesantenneanlæg, der ikke er parter i den foreliggende  

 sag, og som rettighedshaverne hverken før eller efter den 1/7 1985 har  

 adviseret om, at de ville blive mødt med krav om betaling, således at de  

 kunne indrette deres forhold derefter.
ad I c: Det må være mest hensigtsmæssigt, at der er mulighed for med  

 passende mellemrum at regulere vederlaget i takt med udviklingen i det øvrige  

 Europa.
Der bør derfor fastsættes en forholdsvis kort tidsbegrænsning,  

 således at spørgsmålet ved udløbet kan genforhandles efter de til den tid  

 foreliggende forhold.
En indeksregulering af vederlaget efter danske  

 indekstal synes i øvrigt ikke særligt relevant, når der er tale om afgifter,  

 hvis provenu hovedsagligt skal udbetales rettighedshavere i udlandet.
 ad II: Aftaler som de af radiofonierne foreslåede må ikke fravige de  

 principper, der er fastlagt ved ændringerne i 1985 dels af lov om radio- og  

 fjernsynsvirksomhed, dels af ophavsretsloven, og rettighedshaverne må ikke  

 gennem sådanne aftaler kunne tiltage sig rettigheder, der ikke stemmer med  

 disse principper.
 Dette får betydning for bestemmelsen, i § 3 i bil 2. Teleselskaberne  

 ønskes her gjort ansvarlige for vederlaget til COPY-DAN samt tilpligtet at  

 kontrollere overholdelsen af de opstillede betingelser og om fornødent  

 afbryde programleveringen til de anlæg, som måtte overtræde betingelserne.
Fordelingen af programmer i hybridnettet må imidlertid betragtes som en  

 lukket teletransport - fra Post- og telegrafvæsenets modtagestationer og til  

 de af teleselskaberne etablerede hovedfordelingspunkter i de enkelte  

 kommuner, hvortil de enkelte fællesantenneanlæg forbindes.
Denne  

 teletransport finder sted i teleselskabernes overordnede lyslederkabelnet,  

 der ved siden af transporten af tv- og radiosignalerne anvendes til  

 telekommunikationer af anden art.
For de fællesantenneanlæg, der tilsluttes  

 hybridnettet, sker der ikke derved nogen særlig ændring, udover at den  

 hidtidige antenne erstattes af tilslutningen til hybridnettet.
Det er da også  

 disse modtagende kabelanlæg, der fortsat skal være forpligtede overfor  

 rettighedshaverne, og ikke teleselskaberne, hvis opgave alene er den nævnte  

 lukkede transport frem til de enkelte kabelanlæg.
At forholdet skal opfattes således, fremgår da også klart bl.a. af  

 bemærkningerne til loven om ændring af ophavsretsloven.
Det udtales her:  

 »Ansvaret for vederlagsafregningen med rettighedshavernes  

 fællesorganisation påhviler principielt ejeren af det enkelte kabelanlæg, men  

 den foreslåede licensordning udelukker ikke, at der - f.eks. i forbindelse  

 med etableringen af det såkaldte hybridnet - ved teleforvaltningens  

 mellemkomst træffes aftale med rettighedshavernes fællesorganisation om visse  

 rettighedstakster, som derefter eventuelt opkræves sammen med de tekniske  

 abonnementsafgifter for tilslutning til hybridnettet«.
Også andre  

 momenter i lovens forarbejder taler tydeligt i samme retning.
Den ændring, som under lovforslagets behandling foretoges vedrørende § 22  

 a, stk. 2, og hvorefter vederlagsfritagelsen for kabelanlæg med indtil 25  

 husstandstilslutninger ikke skulle omfatte de i hybridnettet tilsluttede  

 anlæg, tilsigtede ikke nogen principiel ændring af teleselskabernes stilling  

 på det omhandlede punkt.
Den skyldtes andre hensyn.
Hvad særligt angår kravet om afbrydelse af teleforbindelsen til  

 fællesantenneanlæg, der misligholder deres betalingsforpligtelse, bemærkes,  

 at man har erklæret sig villig til at bidrage til - om fornødent ved  

 afbrydelse af programforsyningen - at de enkelte anlæg overholder, hvad der  

 kan henføres under tekniske betingelser.
Derimod finder man det ikke  

 rimeligt, at man skal afbryde forbindelsen til anlæg, der ikke rettidigt  

 afregner vederlag til rettighedshaverne.
Disse ville derved opnå en  

 ubegrundet bedre stilling end overfor de af hybridnettet uafhængige  

 antenneanlæg.
Det er endvidere teknisk umuligt at afbryde en mindre del af  

 hybridnettets programforsyning til et enkelt fællesantenneanlæg.
 Om forholdene på det omhandlede område i andre europæiske lande kan  

 oplyses følgende:
 I nogle vesteuropæiske lande er der inden for de sidste 3-4 år indgået  

 aftaler eller på anden måde truffet bestemmelse om vederlag for  

 kabeldistribution af radio- og fjernsynsudsendelser.
I Østrig blev der ved en ændring af ophavsretsloven i 1980 indført en  

 tvangslicensordning for denne kabeldistribution.
Samtidig blev det i en ny  

 lovbestemmelse slået fast, at distribution pr. kabel af de østrigske  

 programmer skulle betragtes som en del af de oprindelige udsendelser.
Ved en  

 statslig voldgiftskendelse af august 1982 fastsattes vederlaget til 3  

 schilling pr. måned pr. husstand for distributionen af 6-8 udenlandske  

 fjernsynskanaler.
 Nogen tid efter afsigelsen af denne kendelse indgik parterne en aftale,  

 der medførte, at vederlaget med virkning fra 1/1 1984 forhøjedes til 7,80  

 schilling månedlig, dog med en vis »rabat« for årene 1984, 1985 og,  

 1986. På årsbasis vil vederlaget herefter fra 1/1 1987 udgøre et beløb,  

 svarende til ca. 49 d.kr.
Det fremgår af forarbejderne til den østrigske lovændring, at det har  

 været tilsigtet, at tvangslicenssystemet skulle virke som en  

 »prisbremse« og sikre, at der blev fastsat et vederlagsniveau, der  

 så lidt som muligt kom til at belaste den østrigske handelsbalance.
I  

 ordningen er der tillige indbygget en forudsætning om, at der ved  

 fastsættelsen af vederlaget skal tages hensyn til, om de udenlandske  

 udsendelser, der distribueres, kommer fra lande, der reelt yder beskyttelse i  

 tilfælde af kabeldistribution af østrigske udsendelser.
Den østrigske  

 tvangslicensordning er således væsensforskellig fra den ordning, der nu er  

 gennemført i Danmark.
 I september 1983 blev der i Belgien indgået en aftale om kabelspredningen  

 af radio- og fjernsynsudsendelser mellem en organisation af kabeloperatører  

 og en væsentlig del af rettighedshaverne, herunder de belgiske og udenlandske  

 radiofonier.
Ifølge aftalen får kabelselskaberne ret til at distribuere de pågældende  

 radiofoniers fjernsynsprogrammer (plus radioprogrammer), d.v.s. 18  

 fjernsynsprogrammer, hvoraf 4 indenlandske, mod en betaling, der for 1985  

 udgør 420 B.F., svarende til ca. 76 kr.
Aftalen løber til udgangen af  

 kalenderåret 1988.
Den omstændighed, at ikke alle rettighedshavere er med i aftalen medfører  

 - sammenholdt med, at aftalen bygger på den ophavsretlige eneret - at  

 kabeloperatørerne ikke har opnået fuld sikkerhed imod at blive mødt med krav  

 om forbud mod kabelfordeling af specifikke programpunkter.
De har dermed fået  

 et argument for ikke at acceptere en for høj betaling.
 Ved en bedømmelse af den belgiske aftale må det desuden tages i  

 betragtning, at der i Belgien ikke er nogen lovbeskyttelse af udøvende  

 kunstnere, ligesom der heller ikke findes nogen beskyttelsesregel for  

 radiofonierne, svarende til den danske lovs § 48.
I Belgien domineres kabelspredningen af relativt få store kommercielle  

 kabelselskaber.
De har gennem mange år forsynet de belgiske seere i de større  

 byer med et stort antal udenlandske programmer.
I Holland blev der indgået en aftale i maj 1985. Den trådte i kraft med  

 virkning fra 1. juli 1984 og gælder indtil udløbet af juni 1987. Det drejer  

 sig om en art modelkontrakt, der forudsættes anvendt overfor de enkelte  

 forskellige kabeloperatører.
På rettighedshaversiden er der ligesom - i  

 Belgien - ikke tale om fuld dækning, og også i Holland bygger aftalen på den  

 ophavsretlige eneret.
 Aftalen giver kabelselskaberne ret til at fordele de to hollandske  

 fjernsynsprogrammer samt de udenlandske radiofoniers programmer.
For op til 5 udenlandske fjernsynsprogrammer skal der betales et beløb,  

 svarende til ca. 39 d.kr.
Hvis der fordeles mellem 6 og 10 er vederlaget ca.  

 52 kr., og hvis distributionen omfatter mellem 11 og 15 programmer udgør  

 vederlaget 65-66 kr. pr. år.
 Aftalen indeholder bestemmelser om indeksregulering pr. 1/7 1985 og 1/7  

 1986, og beløbene må således antages idag at ligge noget højere, end forud  

 angivet.
Den hollandske lovgivning indeholder lige så lidt som den belgiske regler  

 om beskyttelse af udøvende kunstnere, og der findes heller ikke nogen  

 bestemmelse, svarende til § 48 i den danske lov om ophavsret.
Holland har  

 ikke tilsluttet sig den europæiske overenskomst om beskyttelse af  

 fjernsynsudsendelser.
 I Holland er der - som i Belgien - store kommercielle kabelanlæg i nogle  

 af de større byer, men der findes tillige et stort antal (ca. 6.000) små  

 fællesantenneanlæg af den type, som forekommer almindeligt i Danmark.
I Norge blev der i 1984 indgået en aftale om videresending over kabelnet  

 af radio- og fjernsynsprogrammer fra de svenske radiofonier.
Aftalen er  

 indgået mellem på den ene side en antenneinstallatørgruppe (AIG), som har en  

 række kabeldistributører som medlemmer, og på den anden side de tre svenske  

 radio- og tv-selskaber, de svenske og norske organisationer, der til en vis  

 grad kan sammenlignes med COPY-DAN samt den internationale organisation  

 AGICOA, der repræsenterer filmproducenterne.
 Vederlaget blev i overensstemmelse med aftale fastsat af en særlig  

 voldgiftsret, der afsagde sin kendelse den 21. december 1984.
I kendelsen bestemmes det, at der for året 1985 skal betales 50 n.kr. for  

 modtagelsen af de to svenske fjernsynsprogrammer (samt de svenske  

 radioprogrammer). En indeksregulering skulle finde sted i 1986, og beløbet  

 kom for dette år op på 52,50 n.kr.
Vederlaget for 1987 er efter frie  

 forhandlinger mellem parterne fastsat til 58 n.kr., svarende til ca. 63 d.kr.
Det fremgår af kendelsen, at voldgiftsretten har anlagt det synspunkt, at  

 modtagelsen af de to svenske TV-programmer måtte tillægges en betydelig værdi  

 for de ca. 300.000 seere, der omfattes af aftalen og som ellers ikke har  

 adgang til andet TV end det ene norske program.
Ganske særlig vægt synes der  

 at være lagt på det forhold, at de udenlandske programmer, der her er tale  

 om, sendes på et sprog, som forstås af de fleste nordmænd.
Forhandlinger om vederlag for kabeldistribution har i flere år været i  

 gang i Schweitz.
Noget endeligt resultat af disse forhandlinger foreligger  

 imidlertid ikke.
 Til det således foreliggende skal nævnet udtale:
ad I.
Fastsættelse af vederlagets størrelse m.v ad I a.
Ved fastsættelsen af den omhandlede licensbetaling må det lægges  

 til grund, at rettighedshaverne har krav på et rimeligt vederlag, men også at  

 forbrugerne på deres side har et berettiget krav på, at taksterne bliver  

 rimelige.
Ved den afvejning af de modstående interesser, der således skal  

 finde sted, må som udgangspunkt i første række tages de motivudtalelser, der  

 indeholdes i bemærkningerne til lovforslaget af 13. december 1984 om ændring  

 af ophavsretsloven.
 Det udtales her, at der i forhold til det enkelte kabelanlæg bør søges  

 »fastlagt et samlet afgiftsbeløb afpasset efter det antal af programmer,  

 som spredes over anlægget«.
At antallet af kanaler er af betydning kan dog ikke forstås således, at  

 vederlaget for flere kanaler bør udfindes ved simpel multiplikation af et  

 grundbeløb for 1 kanal.
For kabelabonnenter består værdien ved en forøgelse  

 af kanalantallet først og fremmest i den forøgede valgmulighed, som de derved  

 opnår.
Det samlede forbrug af rettighedshavernes beskyttede produkter kan  

 heller ikke antages at blive forøget i samme takt som det numeriske  

 kanalantal.
Denne ret selvfølgelige betragtning er da også til en vis grad -  

 omend efter nævnets opfattelse langt fra tilstrækkeligt - tilgodeset i  

 parternes tarifforslag.
 Et væsentligt tvistepunkt er det af rettighedshaverne rejste krav om en  

 mindstebetaling omfattende 6 fjernsynskanaler, uanset om det enkelte anlæg  

 kun kan udnytte et mindre kanalantal.
Ved bedømmelsen af dette spørgsmål må det tages i betragtning, at  

 forpligtelsen til at betale vederlag i henhold til ophavsretslovens § 22 a og  

 fotografilovens § 11 a i hvert fald endnu et stykke tid også vil komme til at  

 hvile på husstande der er tilsluttet fællesantenneanlæg, hvori det ikke vil  

 være muligt at fordele mere end nogle få eller måske endda kun et enkelt  

 TV-program.
Dette kan skyldes anlæggets geografiske placering eller dets  

 tekniske indretning, ligesom det kan have sin årsag i, at antenneforeningen  

 ikke ønsker at slutte sig til hybridnettet eller ikke har mulighed herfor.  

 Dette forhold kunne i og for sig ud fra en ligelighedsbetragtning tale for en  

 beregning pr. kanal.
Imidlertid må nævnet lægge afgørende vægt på det af  

 rettighedshaverne fremhævede synspunkt, at hvis den tilsigtede  

 rettighedsclearing overhovedet skal kunne fungere, må dette forudsætte, at  

 der ved en minimering af vederlaget uafhængigt af de enkelte anlægs  

 kanalantal sikres dem dækning for ordningens ikke ubetydelige  

 administrationsudgifter og derudover et rimeligt beløb til fordeling.  

 Spørgsmålet bør kunne optages til fornyet overvejelse, når hybridnettet er  

 videre udbygget.
 I lovmotiverne hedder det dernæst, at størrelsen af det samlede vederlag  

 for det enkelte anlæg bør »afpasses efter de aftaler, som måtte være  

 indgået på området i Europa«.
 Med hensyn til indholdet af de europæiske ordninger, som er nævnet  

 bekendt, henvises til redegørelsen ovenfor i kendelsen.
En nærmere sammenligning med disse ordninger er behæftet med betydelig  

 usikkerhed, idet forholdene i de enkelte lande i flere henseender ikke er  

 sammenlignelige.
Af denne grund kan man navnlig ikke tillægge oplysningerne  

 fra Østrig nogen særlig vægt.
Den hollandske ordning er efter nævnets opfattelse bedst egnet til  

 sammenligning.
I Holland er der - ved siden af enkelte store kabelanlæg - et  

 stort antal mindre fællesantenneanlæg, svarende til dem vi kender i Danmark.  

 Det må på den anden side tages i betragtning, at der ingen beskyttelse er for  

 udøvende kunstnere og heller ingen selvstændig beskyttelse for radiofonier  

 samt at ikke alle rettighedshavere er med i aftalen.
I Belgien har en væsentlig del af seerne gennem mange år kunnet modtage et  

 stort antal udenlandske programmer (10-12) gennem store kabelanlæg med  

 betydelig kapacitet.
Dette må antages at være baggrunden for, at man har  

 aftalt en samlet betaling svarende til knap 80 kr. for hele kabeludbudet på  

 16-18 kanaler.
Den ordning, der er truffet i Norge, er der naturligvis særlig grund til  

 at lægge vægt på i betragtning af, at den norske lovgivning på området har  

 stor lighed med den danske.
Som det er anført i redegørelsen for de  

 udenlandske betalingsordninger har den norske afgørelse imidlertid kun en  

 begrænset rækkevidde.
Den vedrører alene modtagelsen af de 2 svenske  

 fjernsynsprgrammer (plus radio) i tilgift til Norsk Rikskringkastings, og man  

 kan intet udlede af den, om hvor vederlagsniveauet ville være blevet lagt i  

 tilfælde af, at det havde drejet sig om mere end 2 udenlandske programmer  

 eller om andre programmer end de svensksprogede.
 Lovmotiverne omtaler udover det allerede citerede, at det ved  

 vederlagsfastsættelsen må tages i betragtning, at »spredningen af  

 udenlandske programmer har et vist sekundært præg i forhold til spredningen  

 af de danske programmer, for hvilke kabelabonnenterne gennem licensbetaling  

 til DR dækker de fulde omkostninger ved programmernes produktion og  

 distribution«.
 Endelig udtales det, at det samlede vederlag som pålægges den enkelte  

 kabelabonnent »ikke bør overstige en vis mindre procentdel af, hvad der  

 betales i licens til DR for eksistensen af de danske programmer«.
ad I b.
Angående spørgsmålet om, fra hvilket tidspunkt vederlag eventuelt  

 skal kunne kræves, må nævnet principielt være af den opfattelse, at da den  

 ændrede retstilstand er etableret fra ændringslovens ikrafttræden den 1. juli  

 1985, må rettighedshaverne have adgang til at indkræve vederlag allerede fra  

 denne dato.
Nævnet finder ikke, at rettighedshaverne har udvist nogen  

 passivitet, eller at der i øvrigt foreligger noget, som kan betage dem denne  

 mulighed.
Dette må i alt fald gælde i forhold til teleselskaberne.
ad I c.
Spørgsmålet om tidsmæssig begrænsning af takstfastsættelsen og i  

 forbindelse hermed om indeksering af taksterne:
I grundlaget for beløbsfastsættelsen indgår mange usikre faktorer.  

 Ligeledes må det forudses, at der ved ordningens gennemførelse i praksis og  

 med udviklingen af hybridnettet vil kunne indvindes erfaringer, som begrunder  

 en revision af taksterne.
Endvidere må det antages at udviklingen i andre  

 lande kan influere på bedømmelsen af beløbsfastsættelsen.
Under disse  

 omstændigheder finder nævnet at fastsættelsen bør tidsbegrænses til udgangen  

 af juni 1988.
Når afgørelsen således tidsbegrænses, har spørgsmålet om en automatisk  

 indeksregulering mindre betydning.
Ved nævnets nedenfor angivne fastsættelse  

 af taksterne tager man som udgangspunkt det nugældende pris- og lønniveau med  

 et vist skønnet hensyn til den sandsynlige økonomiske udvikling frem til juni  

 1988. Man ser herefter bort fra at fastsætte nogen indeksregulering.
 Efter en samlet vurdering, mener nævnet at kunne opstille følgende tarif:
ad II.
Teleselskabernes forbehold over for rettighedshavernes modeludkast  

 til aftaler.
 Således som sagen er forelagt nævnet må det lægges til grund at uenigheden  

 mellem parterne alene angår de i § 3 i bilag 2 omhandlede forhold.
Efter motiverne til loven om ophavsretsændringen må nævnet for sit  

 vedkommende anse det for utvivlsomt, at teleselskaberne ikke i deres egenskab  

 af signaltransportører gennem hybridnettet kan pålægges noget ansvar for  

 modtagerforeningernes opfyldelse af deres forpligtelser over for  

 rettighedshaverne.
Opkrævningen af vederlag hos de nævnte foreninger m.v.  

 påhviler principielt Copy-Dan.
Det er imidlertid - således som det også  

 berøres i lovmotiverne - nærliggende, at teleselskaberne bistår Copy-Dan  

 hermed.
 Nævnet kan heller ikke pålægge teleselskaberne at overvåge og afbryde  

 hybridnetstilslutningen til anlæg, der ikke måtte overholde forpligtelserne  

 over for Copy-Dan.
Herefter bestemmes:
 Kjøbenhavns Telefon Aktieselskab, Fyns kommunale Telefonselskab og Jydske  

 Telefon-Aktieselskab skal som ejere af kabelanlæg indenfor hvert sit  

 koncessionsområde til COPY-DAN's forvaltningssektor »Kabel-TV«  

 betale vederlag efter nedenstående takstskala for den i ophavsretslovens §§  

 22 a og 54, stk. 2 samt fotografilovens § 11 a nævnte fordeling af radio- og  

 fjernsynsudsendelser.
 Der betales pr. husstand, som er tilsluttet vedkommende anlæg, årligt:
 Alle beløb er exclusive moms.
 Vederlaget skal kunne kræves fra den 1. juli 1985.
 Fastsættelsen er gældende indtil udløbet af juni 1988.
