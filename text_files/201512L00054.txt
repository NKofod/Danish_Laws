Fremsat den 11. november 2015 af beskæftigelsesministeren (Jørn Neergaard Larsen) Forslag til Lov om ændring af lov om Fonden for Forebyggelse og Fastholdelse (Ændring af organiseringen og administrationen af Fonden for Forebyggelse og Fastholdelse) § 1 I lov om Fonden for Forebyggelse og Fastholdelse, jf. lovbekendtgørelse nr. 1022 af 23. september 2014, som ændret ved § 67 i lov nr. 1482 af 23. december 2014, foretages følgende ændringer:
 1. I § 1 ændres »et uafhængigt organ inden for« til: »en del af«.
 2. § 8 ophæves.
 3. Overskriften før § 10 affattes således:
»Følgegruppen« 4. § 10 affattes således:
 »§ 10. Følgegruppen for Fonden for Forebyggelse og Fastholdelse udpeges af beskæftigelsesministeren og består af 1 formand og følgende andre medlemmer:
 1) 1 medlem indstillet af Landsorganisationen i Danmark.
 2) 1 medlem fra et medlemsforbund efter indstilling fra Landsorganisationen i Danmark.
 3) 1 medlem indstillet af FTF (Funktionærernes og Tjenestemændenes Fællesråd).
 4) 1 medlem indstillet af Akademikernes Centralorganisation.
 5) 1 medlem indstillet af Dansk Arbejdsgiverforening.
 6) 1 medlem indstillet af Lederne.
 7) 1 medlem indstillet af Danske Regioner.
 8) 1 medlem indstillet af KL (Kommunernes Landsforening).
 9) 1 medlem indstillet af Danske Handicaporganisationer.
Stk. 2. Følgegruppen vejleder om anvendelsen af fondens midler.« 5. §§ 13-14 og 16 ophæves.
 6. Overskriften før § 23 affattes således:
»Administrationen af initiativerne« 7. § 23 affattes således:
 »§ 23. Administrationen af initiativerne i Fonden for Forebyggelse og Fastholdelse varetages af Styrelsen for Arbejdsmarked og Rekruttering.
Stk. 2. Styrelsen fastsætter retningslinjer om ansøgningers indhold og form samt retningslinjer for udbetalinger.« 8. § 24 ophæves.
 9. I § 24 a, stk. 1 og 2, ændres »Direktøren for Fonden for Forebyggelse og Fastholdelse« til: »Styrelsen for Arbejdsmarked og Rekruttering«.
 10. §§ 31-34 ophæves.
§ 2 Loven træder i kraft den 1. januar 2016.
Bemærkninger til lovforslaget Almindelige bemærkninger 1. Indledning Fonden for Forebyggelse og Fastholdelse blev oprettet som Forebyggelsesfond ved lov nr. 87 af 30. januar 2007. Loven udmøntede den del af aftalen af 20. juni 2006 om initiativer til sikring af fremtidens velstand og velfærd og investeringer i fremtiden ("Velfærdsaftalen"), der vedrørte oprettelse af en forebyggelsesfond.
Fonden blev etableret med en bestyrelse, et antal faglige rådgivende udvalg og et sekretariat.
Fonden blev oprettet med en kapital på 3 mia. kr.
 Som følge af omprioriteringer og den løbende anvendelse af fondens midler vil der fra 2016 og frem være et væsentligt mindre råderum til bestyrelsens prioritering end hidtil.
I dette lovforslag foreslås det, at organiseringen og administrationen af Fonden for Forebyggelse og Fastholdelse forenkles.
Dette sker ved, at Styrelsen for Arbejdsmarked og Rekruttering fra 1. januar 2016 varetager administrationen af Fonden for Forebyggelse og Fastholdelse indtil fondsmidlerne er endeligt forbrugt.
Styrelsen vil have de kompetencer, som bestyrelsen og sekretariatet har i dag.
Det betyder blandt andet, at styrelsen vil fastsætte kriterier for tildeling af fondsmidlerne, fastsætte retningslinjer om ansøgningers indhold og form samt retningslinjer for udbetalinger.
Styrelsen vil desuden give tilsagn om støtte til godkendte ansøgninger og forestå udbetaling af støtte.
Samtidig foreslås det, at bestyrelsen, som består af arbejdsmarkedets parter, pr. 1. januar 2016 erstattes af en følgegruppe med samme sammensætning.
Følgegruppen vil have til formål at vejlede Styrelsen for Arbejdsmarked og Rekruttering om forskellige aspekter vedrørende fordelingen af fondsmidlerne.
Følgegruppen afholder møder efter behov.
2. Lovforslagets indhold 2.1. Fondens organisatoriske forhold Formål med Fonden for Forebyggelse og Fastholdelse er at yde støtte til at forebygge og forhindre fysisk og psykisk nedslidning ved anvendelse af fondens midler.
Fonden har ydet støtte til projekter, der knytter sig til arbejdspladser med henblik på at forebygge nedslidende rutiner og arbejdsgange, at styrke genoptræning og rehabilitering af syge og personer med handicap og at støtte utraditionelle initiativer, der styrker bevidstheden om risiko ved rygning, alkohol, fedme og fysisk inaktivitet.
Forligspartierne bag velfærdsaftalen fastlægger de overordnede rammer for udbetaling af midler fra fonden sideløbende med de årlige finanslovsforhandlinger.
De overordnede rammer kan fastlægges dels ved en fordeling af midler inden for de formål, som fonden kan yde midler til, dels ved en overordnet prioritering af indsatsområder og evt. temaer.
Inden for disse overordnede rammer træffer fonden beslutning om uddeling af midler.
Ved lov nr. 1381 af 23. december 2012 blev fondens navn ændret til Fonden for Forebyggelse og Fastholdelse.
Derudover blev fondens formål ændret, så fonden siden da har kunnet yde støtte til følgende formål:
  Indsatser, der forebygger fysisk og psykisk nedslidning samt arbejdsulykker og erhvervssygdomme.
  Indsatser, der bidrager til at fastholde seniorer samt medarbejdere med nedsat arbejdsevne eller bidrager til hurtig tilbagevenden til arbejdsmarkedet efter sygdom.
  Indsatser, der bidrager til inklusion på arbejdsmarkedet.
Fonden for Forebyggelse og Fastholdelse har inden for disse rammer anvendt de afsatte midler til forebyggelse, fastholdelse og inklusion på arbejdsmarkedet.
Fondens bestyrelse har udmeldt særlige indsatsområder inden for rammerne af de midler, som fonden administrerer, samt fastsat kriterier for tildeling af de midler, som fonden administrerer, og på baggrund heraf at bevilget støtte efter ansøgning.
Fondens sekretariat har forestået den praktiske udmøntning af midlerne samt understøttet bestyrelsens arbejde, herunder med oplysninger om anvendelsen af fondens midler.
2.1.1. Gældende ret Efter § 1, i lov om Fonden for Forebyggelse og Fastholdelse, er fonden et uafhængigt organ inden for den statslige forvaltning.
 Fonden er en selvstændig offentlig myndighed inden for den statslige forvaltning dog uden for det ministerielle hierarki og uden instruktionsbeføjelser for beskæftigelsesministeren.
Fonden er ikke omfattet af lov om fonde og visse foreninger eller af lov om erhvervsdrivende fonde.
Der er således ikke tale om en selvejende institution, men et uafhængigt organ uden for det almindelige ministerielle hierarki.
2.1.2. Den foreslåede ordning Det foreslås i § 1, nr. 1, at fonden overgår fra at være et uafhængigt organ inden for den statslige forvaltning til at blive en del af Styrelsen for Arbejdsmarked og Rekruttering.
Som følge af forslaget skal administrationen af Fonden for Forebyggelse og Fastholdelse fremover varetages af Styrelsen for Arbejdsmarked og Rekruttering, hvorfor fonden ikke længere vil være uafhængig af den offentlige forvaltning.
Fonden vil fortsat blive betegnet som en fond, og formålene med anvendelsen af midlerne er uændrede.
2.2. Bestyrelsen erstattes af en følgegruppe 2.2.1. Gældende ret Det fremgår af § 10, stk. 1, i lov om Fonden for Forebyggelse og Fastholdelse, at bestyrelsen udpeges af beskæftigelsesministeren og består af 1 formand og ni andre medlemmer.
Beskæftigelsesministeren udpeger 1 medlem indstillet af Landsorganisationen i Danmark og 1 medlem fra et medlemsforbund indstillet af Landsorganisationen i Danmark, 1 medlem indstillet af FTF (Funktionærernes og Tjenestemændenes Fællesråd), 1 medlem indstillet af Akademikernes Centralorganisation, 1 medlem indstillet af Dansk Arbejdsgiverforening, 1 medlem indstillet af Lederne, 1 medlem indstillet af Danske Regioner, 1 medlem indstillet af KL (Kommunernes Landsforening) og 1 medlem indstillet af Danske Handicaporganisationer.
Herudover udpeger beskæftigelsesministeren efter § 10, stk. 2, i lov om Fonden for Forebyggelse og Fastholdelse, tilforordnede til bestyrelsen.
De tilforordnede har ikke stemmeret.
Efter § 10, stk. 3, udpeges bestyrelsens medlemmer og formand for en periode af op til 4 år.
Bestyrelsens medlemmer og formand kan genudpeges.
Hvis formanden eller et medlem af bestyrelsen udtræder af bestyrelsen før udløbet af perioden, kan beskæftigelsesministeren udpege en afløser for den resterende del af perioden.
2.2.2. Den foreslåede ordning Det foreslås i § 1, nr. 4, at følgegruppen udpeges af beskæftigelsesministeren og består af 1 formand og ni andre medlemmer.
Følgegruppen består af repræsentanter fra de samme organisationer, som indtil nu har siddet i bestyrelsen.
 Følgegruppens opgave bliver at vejlede Styrelsen for Arbejdsmarked og Rekruttering om forskellige aspekter vedrørende fordelingen af fondsmidlerne.
2.3. Administrationen af initiativerne overgår til Styrelsen for Arbejdsmarked og Rekruttering 2.3.1. Gældende ret Beskæftigelsesministeren udpeger efter § 23 i lov om Fonden for Forebyggelse og Fastholdelse et sekretariat, som skal sikre koordination af arbejdet i bestyrelsen.
Det fremgår af § 24, stk. 1, i lov om Fonden for Forebyggelse og Fastholdelse, at sekretariatet fastsætter retningslinjer om ansøgningernes indhold og form samt retningslinjer for udbetalinger.
Af stk. 2 fremgår, at sekretariatet påser, at de fastsatte retningslinjer er overholdt.
Ansøgninger og tilbud, der ikke opfylder formkravene, afvises af sekretariatet.
 Det fremgår af § 24, stk. 3, i lov om Fonden for Forebyggelse og Fastholdelse, at sekretariatet giver tilsagn om støtte til godkendte ansøgninger og forestår udbetalinger af støtte.
Efter § 24 a, stk. 1, i lov om Fonden for Forebyggelse og Fastholdelse kan direktøren for Fonden for Forebyggelse og Fastholdelse indhente oplysninger til brug for administrationen af denne lov fra lønmodtagere og arbejdsgivere og disses organisationer, andre offentlige myndigheder, arbejdsløshedskasser, Lønmodtagernes Garantifond og Arbejdsmarkedets Tillægspension.
Det kan fx være oplysninger om konkret angivne personers ansættelse hos en arbejdsgiver efter § 24 a, stk. 1, nr. 1, i loven.
Det fremgår af § 24 a, stk. 2, i lov om Fonden for Forebyggelse of Fastholdelse, at direktøren for Fonden for Forebyggelse og Fastholdelse kan til brug for administrationen af denne lov få terminaladgang til oplysninger i indkomstregisteret og til oplysninger i Det Fælles Datagrundlag.
Adgangen kan medvirke til at sikre, at fondens indsatser kan administreres enkelt og smidigt i forhold til ansøgning, oplysningsgrundlag og kontrol.
2.3.2. Den foreslåede ordning Det foreslås i § 1, nr. 7, at § 23 nyaffattes, da administrationen af initiativerne i Fonden for Forebyggelse og Fastholdelse fremadrettet varetages af Styrelsen for Arbejdsmarked og Rekruttering.
Styrelsen for Arbejdsmarked og Rekruttering vil have de kompetencer, som bestyrelsen og sekretariatet har i dag.
Det betyder blandt andet, at styrelsen vil fastsætte kriterier for tildeling af fondsmidlerne.
Styrelsen vil desuden give tilsagn om støtte til godkendte ansøgninger og forestå udbetaling af støtte.
 Som følge heraf foreslås det, at bemyndigelsen til at udstede nye retningslinjer om ansøgningers indhold og form samt retningslinjer for udbetalinger gives til Styrelsen for Arbejdsmarked og Rekruttering.
2.4. Tilsyn med støtten og klageadgang 2.4.1. Gældende ret Efter § 16 i lov om Fonden for Forebyggelse og Fastholdelse kan bestyrelsen i forbindelse med varetagelsen af sine opgaver rådføre sig med relevante myndigheder og eksperter.
I medfør af § 24, stk. 1, i lov om Fonden for Forebyggelse og Fastholdelse, fastsætter sekretariatet retningslinjer om ansøgningers indhold og form samt retningslinjer for udbetalinger.
Af stk. 2 fremgår, at sekretariatet påser, at de fastsatte retningslinjer er overholdt og afviser ansøgninger og tilbud, der ikke opfylder formkravene.
Det fremgår af § 31, stk. 1, i lov om Fonden for Forebyggelse og Fastholdelse, at sekretariatet fører tilsyn med de projekter, der modtager støtte fra fonden.
Af stk. 2 fremgår, at sekretariatet fastsætter retningslinjer for tilsynet, herunder plan for tilsyn ved projektets gennemførelse, som kan gradueres efter projektets størrelse, emneområde m.v., og krav om indsendelse af fremdriftsrapport m.v.
 Derudover skal støttemodtager efter § 32 i lov om Fonden for Forebyggelse og Fastholdelse underrette sekretariatet, hvis et projekt forsinkes eller forudsætningerne for støtten ændres væsentligt.
 Efter § 33, stk. 3, i lov om Fonden for Forebyggelse og Fastholdelse, kan fonden træffe afgørelse om bortfald eller tilbagebetaling af støtte, hvis betingelserne for støtte fra fonden ikke længere er opfyldt, eller det viser sig, at støttemodtager har givet urigtige eller vildledende oplysninger.
Fondens afgørelser kan som hovedregel ikke påklages, jf. § 34 i lov om Fonden for Forebyggelse og Fastholdelse.
Dog kan sekretariatets afgørelser om afvisning af ansøgninger og tilbud indbringes for Arbejdsmiljøklagenævnet inden 4 uger efter, at ansøgningen eller tilbuddet er blevet afvist, jf. § 34, stk. 2, i loven.
2.4.2. Den foreslåede ordning Det foreslås i § 1, nr. 5, 8 og 10, at de bestemmelser i lov om Fonden for Forebyggelse og Fastholdelse, der regulerer spørgsmål om midlernes anvendelse, herunder ydelse af tilskud, tilsyn med midlernes anvendelse, tilbagebetaling og afvisning af ansøgninger, klageadgang mv., ophæves.
Dette omfatter lovens §§ 16, 24 og 31-34.
Ophævelserne er begrundet i, at administrationen af initiativerne i Fonden for Forebyggelse og Fastholdelse fremadrettet varetages af Styrelsen for Arbejdsmarked og Rekruttering.
Styrelsen for Arbejdsmarked og Rekruttering har således hjemmel til at fastsætte nærmere regler om administration af fondens midler.
Da denne hjemmel er udmøntet i Styrelsens nuværende bekendtgørelse nr. 1173 af 8. oktober 2013 om puljeadministration af tilskud fra puljer under Arbejdsmarkedsstyrelsen og Styrelsen for Fastholdelse og Rekrutterings områder, vil fondens midler kunne administreres i henhold til puljebekendtgørelsen, som indeholder de retningslinjer for administrationen af puljer, som er administreret af Styrelsen for Arbejdsmarked og Rekruttering.
Herefter bemyndiges styrelsen til at fastsætte nærmere retningslinjer om ansøgningers indhold og form samt retningslinjer for udbetalinger.
3. Økonomiske og administrative konsekvenser for det offentlige Det foreslås, at organiseringen og administrationen af Fonden for Forebyggelse og Fastholdelse forenkles ved at lade Styrelsen for Arbejdsmarked og Rekruttering varetage sekretariatsbetjeningen fra 1. januar 2016 indtil fondsmidlerne er endeligt forbrugt.
 Lovforslaget vedrører således ændringer i administrationen af Fonden for Forebyggelse og Fastholdelse, idet den nuværende sekretariatsfunktion for Fonden for Forebyggelse og Fastholdelse foreslås nedlagt pr. 1. januar 2016. Sekretariatsbetjeningen af Fonden for Forebyggelse og Fastholdelse varetages herefter af Styrelsen for Arbejdsmarked og Rekruttering, jf. § 1, nr. 7.
 Ændringerne i administrationen af Fonden for Forebyggelse og Fastholdelse medfører statslige mindreudgifter til administration på 3,0 mio. kr. i 2016.
I 2016 vil Styrelsen for Arbejdsmarked og Rekruttering skulle administrere og afslutte en række af fondens projekter fra tidligere år, der løber ind i 2016. På den baggrund vil der blive foreslået afsat et administrationsbidrag på 2,0 mio. kr. på finansloven for 2016 til administration af fondens initiativer i Styrelsen for Arbejdsmarked og Rekruttering.
Dermed vil bevillingen til administration og sekretariatsbetjening af fonden blive reduceret fra 5,0 mio. kr. til 2,0 mio. kr. i 2016, hvilket medfører statslige mindreudgifter på 3,0 mio. kr. i 2016.
 Lovforslaget medfører ikke økonomiske og administrative konsekvenser for regioner og kommuner.
 4. Økonomiske og administrative konsekvenser for erhvervslivet mv.
 Lovforslaget har ingen økonomiske og administrative konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
 8. Hørte myndigheder og organisationer mv.
 Et udkast til lovforslag har i perioden fra den 2. september 2015 til den 18. september 2015 været sendt i høring hos følgende myndigheder og organisationer mv.:
 Advokatsamfundet, Ankestyrelsen, Arbejdsløshedskassen for Selvstændige (ASE), Arbejdsmarkedets Tillægspension, Arbejdsmiljørådet, Arbejdsskadeforeningen AVS, Bedre Psykiatri, Beskæftigelsesrådet, Beskæftigelsesrådets Ydelsesudvalg, Business Danmark, Centralorganisationernes Fællesudvalg, Danmarks Frie Fagforening, Dansk Socialrådgiverforening, Danske Advokater, Danske Handicaporganisationer, Danske Patienter, Danske Regioner, Danske Universiteter, Danske Ældreråd, Datatilsynet, Den Uvildige Konsulentordning på Handicapområdet, Det Centrale Handicapråd, Erhvervsstyrelsen, Finansrådet, Finanstilsynet, Finanssektorens Arbejdsgiverforening, Foreningen af kommunale social-, sundheds- og arbejdsmarkedschefer i Danmark, Foreningen af Statsforvaltningsjurister, Forsikring & Pension, Frie Funktionærer, Frivilligrådet, FSR - danske revisorer, Ingeniørforeningen (IDA), Jobrådgivernes Brancheforening, KA Pleje, KL, Kooperationen, Kristelig Arbejdsgiverforening, Kristelig Fagbevægelse, Landsforeningen af Fleks- og Skånejobbere - LAFS, Landsforeningen af nuværende og tidligere Psykiatribrugere (LAP), Landsforeningen for Arbejdsskadede (LFA), Landsforeningen for førtidspensionister, Lederforum, Lægeforeningen, Pension Danmark, Psykiatrifonden, Retssikkerhedsfonden, Rigsrevisionen, Rådet for Socialt Udsatte, SAND - De hjemløses organisation, SIND, Statsforvaltningerne, Sundhedskartellet, Ældre Sagen.
Bemærkninger til lovforslagets enkelte bestemmelser Til § 1 Til nr. 1 Efter § 1 i lov om Fonden for Forebyggelse og Fastholdelse, er fonden et uafhængigt organ inden for den statslige forvaltning.
 Fonden er en selvstændig offentlig myndighed inden for den statslige forvaltning dog uden for det ministerielle hierarki og uden instruktionsbeføjelser for beskæftigelsesministeren.
Fonden er ikke omfattet af lov om fonde og visse foreninger eller af lov om erhvervsdrivende fonde.
Der er således ikke tale om en selvejende institution, men et uafhængigt organ uden for det almindelige ministerielle hierarki.
Det foreslås i § 1, nr. 1, at Fonden for Forebyggelse og Fastholdelse skal overgå fra at være et uafhængigt organ inden for den statslige forvaltning, til at blive en pulje under Styrelsen for Arbejdsmarked og Rekrutterings ressort.
Baggrunden er et ønske om, at Fonden for Forebyggelse og Fastholdelse fremover skal fortsætte som en pulje, hvor anvendelsen af midler forbliver uændret.
 Ændringen skal ses i sammenhæng med § 1, nr. 7, hvor Styrelsen for Arbejdsmarked og Rekruttering skal varetage administrationen af fonden.
Til nr. 2 Efter § 8 i lov om Fonden for Forebyggelse og Fastholdelse, er det fonden, der afholder de nødvendige udgifter til sekretariatsbetjening, øvrige administrative udgifter samt eventuelle udgifter til honorering af bestyrelsens formand og medlemmer.
Det foreslås, at § 8 ophæves.
Forslaget skal ses i sammenhæng med forslaget til § 1, nr. 7, hvor Styrelsen for Arbejdsmarked og Rekruttering skal varetage administrationen af Fonden for Forebyggelse og Fastholdelse.
I stedet tilvejebringes der hjemmel på finansloven til overførsel af et årligt administrationsbidrag.
Til nr. 3 Det foreslås, at overskriften nyaffattes, da de bestemmelser, som overskriften knytter sig til, foreslås ændret.
 Der henvises til de almindelige bemærkninger i pkt. 2.2.2.
Til nr. 4 Af § 10, stk. 1, i lov om Fonden for Forebyggelse og Fastholdelse, fremgår det, at bestyrelsen udpeges af beskæftigelsesministeren og består af 1 formand og ni andre medlemmer.
Det fremgår, at beskæftigelsesministeren udpeger 1 medlem indstillet af Landsorganisationen i Danmark og 1 medlem fra et medlemsforbund indstillet af Landsorganisationen i Danmark, 1 medlem indstillet af FTF (Funktionærernes og Tjenestemændenes Fællesråd), 1 medlem indstillet af Akademikernes Centralorganisation, 1 medlem indstillet af Danske Arbejdsgiverforening, 1 medlem indstillet af Lederne, 1 medlem indstillet Danske Regioner, 1 medlem indstillet af KL (Kommunernes Landsorganisation) og 1 medlem indstillet af Danske Handicaporganisationer.
Af  § 10, stk. 2, i lov om Fonden for Forebyggelse og Fastholdelse, fremgår det, at beskæftigelsesministeren udpeger tilforordnede til bestyrelsen.
De tilforordnede har ikke stemmeret.
Fremgangsmåden for beskæftigelsesministerens udpegning af bestyrelsens medlemmer fremgår af § 10, stk. 3.
 Det foreslås, at § 10 nyaffattes, og at de gældende bestemmelser om bestyrelsens struktur og opgaver erstattes af nye bestemmelser om følgegruppens struktur og opgaver.
Det foreslås i stk. 1, at følgegruppen udpeges af beskæftigelsesministeren og består af 1 formand og ni andre medlemmer.
Følgegruppen består af repræsentanter fra de samme organisationer, som indtil nu har siddet i bestyrelsen.
 Det foreslås i stk. 2, at følgegruppens opgave bliver at vejlede administrationen om forskellige aspekter vedrørende fordelingen af midler.
Baggrunden for forslaget om at erstatte bestyrelsen med en følgegruppe er, at der fra 2016 vil være færre ordninger, der skal administreres.
Derudover vil der ikke være nye initiativer, der skal udvikles, og dermed færre opgaver for gruppen.
Til nr. 5 §§ 13 og 14 i lov om Fonden for Forebyggelse og Fastholdelse, omhandler bestyrelsens beslutningsdygtighed og øvrige beføjelser.
 Efter § 16 i lov om Fonden for Forebyggelse og Fastholdelse, kan bestyrelsen i forbindelse med varetagelsen af sine opgaver rådføre sig med relevante myndigheder og eksperter.
Det foreslås i § 1, nr. 5, at §§ 13-14 og 16 ophæves.
Forslaget skal ses i sammenhæng med forslaget til § 1, nr. 4, hvor fondens bestyrelse erstattes af en følgegruppe, som har til formål at vejlede om forskellige aspekter vedrørende fordelingen af midler.
Til nr. 6 Det foreslås, at overskriften nyaffattes, da de bestemmelser, som overskriften knytter sig til, foreslås ændret som følge af, at Styrelsen for Arbejdsmarked og Rekruttering varetager administrationen af initiativerne i Fonden for Forebyggelse og Fastholdelse.
Der henvises i øvrigt til de almindelige bemærkninger i pkt. 2.3.2.
Til nr. 7 Efter § 23 i lov om Fonden for Forebyggelse og Fastholdelse er det beskæftigelsesministeren, der udpeger et sekretariat, som skal sikre koordination af arbejdet i bestyrelsen.
Bestemmelsen i § 23 foreslås affattet således, at det fremgår, at det er Styrelsen for Arbejdsmarked og Rekruttering, der fremadrettet varetager administrationen af initiativerne i fonden.
Det betyder, at styrelsen bl.a. vil fastsætte kriterier for tildeling af fondsmidlerne, give tilsagn om støtte til godkendte ansøgninger og forestå udbetaling af støtte.
 Som følge heraf foreslås det, at bemyndigelsen til at udstede nye retningslinjer om ansøgningers indhold og form samt retningslinjer for udbetalinger fremover gives til Styrelsen for Arbejdsmarked og Rekruttering.
Til nr. 8 Det fremgår af § 24 i lov om Fonden for Forebyggelse og Fastholdelse, at sekretariatet fastsætter retningslinjer om ansøgningers indhold og form samt retningslinjer for udbetalinger.
 Efter § 24, stk. 2, påser sekretariatet, at de fastsatte retningslinjer er overholdt og afviser ansøgninger og tilbud, der ikke opfylder formkravene.
 Bestemmelsen i § 24 foreslås ophævet, idet administrationen af fonden fremadrettet varetages af Styrelsen for Arbejdsmarked og Rekruttering.
Til nr. 9 Efter § 24 a, stk. 1, i lov om Fonden for Forebyggelse og Fastholdelse, kan direktøren for Fonden for Forebyggelse og Fastholdelse indhente oplysninger til brug for administrationen af denne lov fra lønmodtagere og arbejdsgivere og disses organisationer, andre offentlige myndigheder, arbejdsløshedskasser, Lønmodtagernes Garantifond og Arbejdsmarkedets Tillægspension.
Efter gældende regler kan der indhentes oplysninger om - konkret angivne personers ansættelse hos en arbejdsgiver, - hos hvilke arbejdsgivere en konkret angivet person har været ansat, - i hvilke perioder en konkret angivet person har holdt ferie, - hvornår en konkret angivet person er ophørt hos en arbejdsgiver, - i hvilken periode og i hvilket omfang en konkret angivet person har været beskæftiget, - om, hvilken løn der er udbetalt til en konkret angivet person, - om, hvilke offentlige ydelser der er udbetalt til en konkret angivet person, og - om meddelelser af betydning for udbetaling og kontrol med udbetalinger fra fonden.
 Det fremgår af § 24 a, stk. 2, at direktøren for Fonden for Forebyggelse og Fastholdelse kan til brug for administrationen af denne lov få terminaladgang til oplysninger i indkomstregisteret, jf. § 7 i lov om et indkomstregister, og til oplysninger i Det Fælles Datagrundlag, jf. lov om organisering og understøttelse af beskæftigelsesindsatsen m.v.
Efter § 24 a, stk. 3, omfatter stk. 2 alle oplysninger om indkomst, løn- og ansættelsesperiode, og ansættelsesbetingelser og ferie m.v. til brug for udbetalings- og kontrolopgaver, herunder oplysninger om identiteten af henholdsvis arbejdsgiver og lønmodtager.
Der kan ske samkøring og sammenstilling af oplysninger for at kontrollere, at udbetalinger fra fonden sker i henhold til loven og regler, der er udstedt i medfør af loven.
 Jf. § 24 a, stk. 4, fastsætter beskæftigelsesministeren, i det omfang det er påkrævet, regler om indhentning af oplysninger efter denne bestemmelse.
 Det foreslås, at Styrelsen for Arbejdsmarked og Rekruttering bemyndiges til at indhente de oplysningstyper, der er nævnt i lovens § 24 a, stk. 1 og 2, og som er nødvendige til brug for styrelsens administration af denne lov.
Personoplysninger skal efter persondatalovens § 5 behandles i overensstemmelse med god databehandlingsskik.
Det indebærer bl.a., at:
  Indsamling af oplysninger skal ske til udtrykkeligt angivne og saglige formål, og senere behandling må ikke være uforenelig med disse formål.
  Oplysninger, som behandles, skal være relevante og tilstrækkelige og ikke omfatte mere, end hvad der kræves til opfyldelse af de formål, hvortil oplysningerne indsamles, og de formål, hvortil oplysningerne senere behandles.
  Behandling af oplysninger skal tilrettelægges således, at der foretages fornøden ajourføring af oplysningerne.
  Der skal endvidere foretages den fornødne kontrol for at sikre, at der ikke behandles urigtige eller vildledende oplysninger.
  Oplysninger, der viser sig urigtige eller vildledende, skal snarest muligt slettes eller berigtiges.
  Indsamlede oplysninger må ikke opbevares på en måde, der giver mulighed for at identificere den registrerede i et længere tidsrum end det, der er nødvendigt af hensyn til de formål, hvortil oplysningerne behandles.
 Behandlingen af personoplysninger som led i administrationen af Fonden for Forebyggelse og Fastholdelse vil skulle ske i overensstemmelse med disse principper.
 For oplysninger omfattet af § 24 a, stk. 1 og 2, i lov om Fonden for Forebyggelse og Fastholdelse vurderes det, at der er tale om oplysninger omfattet af persondatalovens § 6. Det vurderes, at behandlingen kan ske i overensstemmelse med persondatalovens § 6, stk. 1, nr. 6. Efter denne bestemmelse kan der således ske behandling af oplysninger, hvis behandlingen er nødvendig af hensyn til udførelsen af en opgave, der henhører under offentlig myndighedsudøvelse, som den dataansvarlige eller en tredjemand, til hvem oplysningerne videregives, har fået pålagt.
For oplysninger i indkomstregisteret gælder, at myndigheder m.fl. alene kan få adgang til forud definerede data i indkomstregistret, jf. § 15, stk. 3, i bekendtgørelse nr. 1256 af 9. november 2010 om et indkomstregister.
Herved er persondatalovens bestemmelser om, at der alene må behandles nødvendige, relevante og tilstrækkelige oplysninger til udtrykkeligt angivne og klare formål, opfyldt.
 Behandling af oplysninger om personnummer kan finde sted i overensstemmelse med persondatalovens § 11, hvorefter offentlige myndigheder kan behandle oplysninger om personnummer med henblik på en entydig identifikation eller som journalnummer.
 Forslaget er en konsekvens af, at administrationen af Fonden for Forebyggelse og Fastholdelse fra den 1. januar 2016 varetages af Styrelsen for Arbejdsmarked og Rekruttering.
Til nr. 10 Efter § 31, stk. 1, i lov om Fonden for Forebyggelse og Fastholdelse, fører sekretariatet tilsyn med anvendelsen af midler, som fonden administrerer og bevilger.
Af stk. 2 fremgår, at sekretariatet fastsætter retningslinjer for tilsynet, herunder plan for tilsyn ved projektets gennemførelse, som kan gradueres efter projektets størrelse, emneområde m.v., og krav om indsendelse af fremdriftsrapport m.v.
 I medfør § 32 i lov om Fonden for Forebyggelse og Fastholdelse, skal støttemodtager underrette sekretariatet, hvis projekter forsinkes eller forudsætningerne ændres væsentligt.
 Det fremgår af § 33 i lov om Fonden for Forebyggelse og Fastholdelse, at fonden kan træffe afgørelse om bortfald og tilbagebetaling af støtten.
Efter § 34, stk. 1, i lov om Fonden for Forebyggelse og Fastholdelse, kan afgørelser, som efter denne lov er truffet af fonden, ikke indbringes for anden administrativ myndighed.
Afgørelser efter § 24, stk. 2, kan dog indbringes for Arbejdsmiljøklagenævnet inden 4 uger efter, at ansøgningen eller tilbuddet er blevet afvist, jf. § 34, stk. 2.
 Det foreslås i § 1, nr. 10, at alle bestemmelser ophæves, idet administrationen af initiativerne i fonden fremadrettet varetages af Styrelsen for Arbejdsmarked og Rekruttering.
Til § 2 Det foreslås, at loven træder i kraft den 1. januar 2016.
