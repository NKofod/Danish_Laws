 En præst har pligt til attestere udmeldelse af folkekirken også i  

 tilfælde hvor vedkommende ved at slutte sig til et andet trossamfund allerede  

 er udtrådt af denne.
 Kirkeministeriets skrivelse af 26. januar 1954 til biskoppen over  

 Københavns stift.
 I den med Deres Højærværdigheds skrivelse af 23. december 1953 hertil  

 tilbagefulgte skrivelse har sporvejsfunktionær N.N. besværet sig over, at  

 sognepræst ved A. kirke O.O. ikke har villet modtage hans og hans hustrus  

 formelle udmeldelse af folkekirken.
Det fremgår af sagen, at andrageren og hans hustru, der bor i A. sogn, har  

 henvendt sig til sognepræst O.O. med udmeldelsesblanketter, for at  

 sognepræsten derefter kunne udstede attest om udmeldelsen af folkekirken.  

 Sognepræst O.O. har imidlertid, da de pågældende tillige havde oplyst, at de  

 havde tilsluttet sig »Jehovas Vidner«, ikke ville modtage  

 udmeldelsen, men gjort dem opmærksom på, at de ved at tilslutte sig et  

 trossamfund udenfor folkekirken har stillet sig udenfor denne, og at der i et  

 sådant tilfælde ikke kræves formel udtrædelse.
Sognepræsten har derhos givet  

 de pågældende anvisning på, hvorledes de overfor skattemyndighederne kunne  

 dokumentere deres udtrædelse af folkekirken.
 I anledning heraf skal man meddele til efterretning og videre  

 bekendtgørelse, at omend ministeriet med sognepræst O.O. er enig i, at de  

 pågældende ved at slutte sig til »Jehovas Vidner« er udtrådt af  

 folkekirken, jf. bestemmelsen i menighedsrådslovens § 5, stk. 3, vil de  

 pågældende dog, når de overfor vedkommende sognepræst gør anmeldelse om deres  

 udtræden i overensstemmelse med reglerne i kgl. anordning af 22. marts 1897,  

 have krav på præstens attest om udtrædelsen.
 Idet man vedlægger de hertil indsendte 2 udmeldelsesblanketter samt  

 dåbsattest for N.N., beder man Deres Højærværdighed foranledige, at  

 sognepræsten herefter udfærdiger de begærede attester.
 Det tilføjes, at klageren herfra er gjort bekendt med foranstående.
