Skriftlig fremsættelse (23. november 2011) Justitsministeren (Morten Bødskov) Herved tillader jeg mig for Folketinget at fremsætte:
Forslag til lov om ændring af retsplejeloven (Fordeling af opgaver mellem politikredsene og statsadvokaturerne m.v.) (Lovforslag nr.
L 40) Formålet med lovforslaget er at foretage de ændringer af retsplejeloven, der er nødvendige for at gennemføre anbefalingerne i betænkning nr. 1523/2010 om en fremtidig statsadvokatordning.
Betænkningen er afgivet af en arbejdsgruppe, der har haft til opgave på grundlag af den nye politikredsstruktur at overveje, om der bør ske ændringer i de nuværende statsadvokaturers opgavevaretagelse og organisatoriske struktur i lyset af den omorganisering af politi og anklagemyndighed, som er gennemført ved politireformen.
Reformen vedrørte navnlig politikredsenes struktur, hvor 54 politikredse blev samlet i 12 nye kredse.
Der blev i den forbindelse foretaget en justering af inddelingen af de 6 regionale statsadvokaters geografiske område.
 Med lovforslaget foreslås navnlig ændringer af retsplejelovens regler om politikredsenes og de regionale statsadvokaters kompetence til at varetage udførelsen af straffesager i 1. instans.
Der foreslås således bl.a. indført en såkaldt call-in-ordning, som indebærer, at statsadvokaterne  efter Rigsadvokatens bemyndigelse  i en periode kan varetage (påtalen og) udførelsen i 1. instans af straffesager inden for visse sagsområder, der ellers som udgangspunkt hører under politikredsenes kompetence.
Call-in-ordningen forudsættes navnlig anvendt inden for sagsområder, hvor der eksempelvis i forbindelse med implementering af ny lovgivning er et særligt behov for tæt styring og koordinering af anklagemyndighedens sagsbehandling på landsplan.
Det foreslås endvidere, at det fremover som udgangspunkt skal være politikredsene, der varetager udførelsen af nævningesager i 1. instans.
Samtidig foreslås det, at statsadvokaten i særlige tilfælde kan bestemme, at en nævningesag, som ellers hører under vedkommende politikreds, skal udføres af statsadvokaten.
Justitsministeriet vil samtidig administrativt gennemføre en række ændringer af anklagemyndighedens forhold som foreslået af arbejdsgruppen.
Det drejer sig således navnlig om forslaget om at sammenlægge Statsadvokaten for Særlig Økonomisk Kriminalitet og Statsadvokaten for Særlige Internationale Straffesager, og forslaget om at reducere antallet af regionale statsadvokater fra seks til to.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
