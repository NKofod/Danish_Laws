 Til levnedsmiddelkontrolenhederne.
 Angående datomærkning af færdigpakket hakket kød og kødfars, herunder rå  

 medisterpølse, samt fiskefars og hakket fiskekød.
I henhold til § 39, stk. 4, i bekendtgørelse nr. 121 af 28. marts 1980 om  

 detailforhandling af levnedsmidler skal hakket kød og kødfars, herunder rå  

 medisterpølse, samt fiskefars og hakket fiskekød sælges inden 24 timer fra  

 hakketidspunktet.
Det er videre bestemt, at når disse levnedsmidler  

 forhandles som færdigpakkede levnedsmidler, skal de være mærket med oplysning  

 om tilvirkningstidspunkt (dato og klokkeslæt). Der er som bekendt meddelt  

 dispensation fra denne regel for så vidt angår L-mærket hakket kød og  

 kødfars, herunder rå medisterpølse, hvorfor nærværende skrivelse ikke  

 omfatter disse L-mærkede produkter.
 I henhold til bekendtgørelser nr. 67 og 69 af 20. februar 1981 skal de af  

 nærværende skrivelse omhandlede levnedsmidler i færdigpakket stand desuden  

 mærkes med datoen for den mindste holdbarhed, for fersk fisk og fiskevarer  

 dog den sidste forbrugsdag, dvs. den dato til og med hvilken varen bevarer  

 sine specifikke egenskaber under de rette opbevaringsforhold.
 Veterinærdirektoratet er blevet gjort bekendt med, at nogle virksomheder -  

 herunder detailforhandlingsvirksomheder - der fremstiller hakket kød og  

 kødfars, herunder rå medisterpølse, samt fiskefars og hakket fiskekød i  

 færdigpakket stand - udover en datomærkning med angivelse af  

 fremstillingstidspunktet (dato og klokkeslæt) samt »mindst holdbar  

 til« (»sidste forbrugsdag«) - desuden mærker med en angivelse  

 af den for de pågældende levnedsmidler givne salgsfrist enten i form af en  

 »sidste salgsdag«, en »Irma-dato« eller lignende.  

 Veterinærdirektoratet er i denne anledning blevet forespurgt, hvorvidt en  

 sådan mærkning er tilladt, og om, hvorledes levnedsmiddelkontrolenhederne  

 skal forholde sig i forhold til nævnte § 39, stk. 4, i bekendtgørelse nr. 121  

 og til levnedsmiddellovens § 26.
I ovennævnte anledning skal veterinærdirektoratet præcisere, 1. at færdigpakket hakket kød og kødfars, herunder rå medisterpølse, samt  

 fiskefars og hakkes fiskekød, skal mærkes med tidspunktet (dato og  

 klokkeslæt) for tilvirkningen (fremstillingen), f.eks. som:
 »Fremstillet den 24. november kl. 22.50«.
 Denne mærkning kan suppleres med en dato for pakningen.
2. at de pågældende levnedsmidler i færdigpakket stand skal mærkes med  

 dato for »mindst holdbar til« (»sidste forbrugsdag«),  

 fastlagt af fremstilleren.
Denne dato angiver tidspunktet til og med hvilken  

 det pågældende levnedsmiddel bevarer sine specifikke egenskaber under de  

 rette opbevaringsforhold.
 3. at de pågældende levnedsmidler i færdigpakket stand yderligere kan  

 mærkes med en salgsfrist, f.eks. som »sidste salgsdag«,  

 »Irma-dato« eller lignende på højst 24 timer fra tidspunktet for  

 tilvirkningen (fremstillingen). Denne mærkning må opfattes som en  

 driftsforskrift til detailudsalgene.
 4. at reglerne om en salgsfrist på højst 24 timer, som angivet i  

 detailforhandlingsbekendtgørelsen, for de pågældende levnedsmidler er  

 gældende, uanset at en dato for »mindst holdbar til« (»sidste  

 forbrugsdag«) er angivet længere end 24 timer fra tilvirkningen  

 (fremstillingen).
 5. at levnedsmiddelkontrolenheden ved tilsynene i  

 detailforhandlingsvirksomheder må kontrollere, at forhandlingen af hakket kød  

 og kødfars, herunder rå medisterpølse, samt fiskefars og hakket fiskekød sker  

 inden for den i detailforhandlingsbekendtgørelsen nævnte salgsperiode på 24  

 timer, idet udgangspunktet for tilsynsmyndighedens vurdering af dette forhold  

 er det angivne tidspunkt (dato og klokkeslæt) for tilvirkningen  

 (fremstillingen). Det må videre kontrolleres, om en eventuel angiven sidste  

 salgsfrist (f.eks. »sidste salgsdato«, »Irma-dato« eller  

 lignende) er korrekt angivet som højst 24 timer efter det angivne tidspunkt  

 (dato og klokkeslæt) for tilvirkningen (fremstillingen).
6. at en overskridelse af den i bekendtgørelse nr. 121 angivne  

 salgsperiode på 24 timer for de i nærværende skrivelse angivne levnedsmidler  

 må påtales af tilsynsmyndigheden under henvisning til § 39, stk. 4, i  

 detailforhandlingsbekendtgørelsen.
Er datoen for »mindst holdbar  

 til« (»sidste forbrugsdag«) også overskredet, skal sagen  

 yderligere påtales i medfør af levnedsmiddellovens § 26.
 P.v.v.
