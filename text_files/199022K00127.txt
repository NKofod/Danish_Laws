Nr LSF 127 Forslag til Lov om ændring af lov om dagpenge ved sygdom eller fødsel  

 (Dagpengeret til visse studerende) Fremsat af Kofod-Svendsen (KRF) Lysholm Christensen (KRF) Glønborg (KRF)  

 Inger Stilling Pedersen (KRF) den 5. februar 1991 § 1 I lov nr. 852 af 20. december 1989 om dagpenge ved sygdom eller fødsel,  

 som ændret senest ved § 4 i lov nr. 794 af 30. november 1990, foretages  

 følgende ændringer:
 1. § 2, stk. 1, affattes således:
»Dagpenge ydes på grundlag af lønindtægt, stipendium fra Statens  

 Uddannelsesstøtte og anden indtægt, der erstatter lønindtægt, jf. stk. 2, og  

 selvstændig erhvervsindtægt.« 2. I § 11 indsættes efter stk. 1 som nyt stykke:
»Stk. 2. Kommunen udbetaler dagpenge til modtagere af Statens  

 Uddannelsesstøtte under fravær fra studiet, såfremt der er bevilget orlov fra  

 institutionen på grund af graviditet, barsel og adoption.« 3. I § 13, stk. 3, og § 14, stk. 2, indsættes efter  

 »lønindtægt« ordene: »stipendium fra Statens  

 Uddannelsesstøtte«.
 4. I § 15, stk. 2 og stk. 3, 1. og 2. pkt.,  

 indsættes efter »arbejdet« ordene: »eller studiet«.
 5. I § 15 indsættes efter stk. 3 som nyt stykke:
»Stk. 4. For studerende, hvis studier ikke kan genoptages  

 efter 24 uger, forlænges dagpengeperioden.
Dagpengeperioden kan højst  

 forlænges til starten af det semester, hvor det er muligt at genoptage  

 studiet.
Dette tidspunkt skal fremgå af meddelelsen om orlov fra  

 studiet.« 6. I § 16, stk. 3, indsættes efter »arbejdet«  

 ordene: »eller studiet«.
 7. I § 17 indsættes efter stk. 2 som nyt stykke:
»Stk. 3. Dagpenge efter dette kapitel udbetales til  

 studerende, der modtager stipendium fra Statens Uddannelsesstøtte, og som har  

 fået bevilget orlov fra uddannelsesinstitutionen på grund af graviditet,  

 barsel og adoption.« Stk. 3 bliver herefter stk. 4.
 8. § 18 affattes således:
»§ 18. § 9 og § 10 finder tilsvarende anvendelse ved  

 beregning af dagpenge efter dette kapitel bortset fra de i stk. 2 nævnte  

 tilfælde.
Dog kan den samlede dagpengeudbetaling pr. uge ikke overstige det i  

 § 9, stk. 2, nævnte beløb.
 Stk. 2. Dagpenge til en studerende svarer til det beløb, som den  

 studerende ville have kunnet modtage i kontanthjælp, hvis den studerende  

 havde været berettiget hertil.
§ 2 Loven træder i kraft den 1. januar 1992.
Bemærkninger til lovforslaget Almindelige bemærkninger Kristeligt Folkeparti fremsatte i folketingssamlingen 1990-91, 1. samling,  

 et delvis tilsvarende forslag, se Folketingstidende 1990-91, 1. samling,  

 forhandlingerne sp. 114 og 1217 samt tillæg A sp. 947.
Efter de gældende regler forudsætter fædres ret til dagpenge, at begge  

 forældre har lønindtægt eller selvstændig erhvervsindkomst.
SF fremsatte i  

 folketingssamlingen 1990-91, 1. samling, et forslag, L 51, om selvstændig  

 dagpengeret til fædre, se Folketingstidende 1990-91, 1. samling,  

 forhandlingerne sp. 1115 og 2125 og tillæg A sp. 1673. Forslagsstillerne  

 havde planlagt at indarbejde SF's forslag i nærværende forslag, men under  

 udarbejdelsen heraf genfremsatte Socialdemokratiet SF's forslag fra sidste  

 samling, L 45, se Folketingstidende 1990-91, 2. samling, forhandlingerne sp.  

 203 og 999. Sammenarbejdningen af forslagene må derfor ske under  

 udvalgsarbejdet.
 Lovforslaget fremsættes som et led i bestræbelserne på at begrænse  

 aborttallet.
Studerende, der bliver gravide, står i en meget vanskelig økonomisk  

 situation.
De er ikke længere berettiget til SU, hvis de tager orlov fra  

 studiet.
Gør de ikke det, kan de dog søge om dispensation fra  

 støttetidsreglerne, hvis det ved studiets afslutning viser sig, at fødslen  

 har forsinket studiet.
Problemet er især stort for studerende på studier med  

 mødepligt.
Bistandshjælp udbetales kun under begrænsede omstændigheder.
Det  

 har i praksis vist sig ganske vanskeligt for studerende i den situation at få  

 bistandshjælp.
I øvrigt vil det også være mere rimeligt, at studerende under  

 graviditet, barsel og adoption har samme ret til at modtage dagpenge som  

 lønmodtagere og selvstændige erhvervsdrivende.
 Dette forslag tilsigter at ligestille modtagere af SU med lønmodtagere  

 eller selvstændige erhvervsdrivende med hensyn til ret til dagpenge ved  

 graviditet, barsel og adoption.
For så vidt angår § 16, stk. 1, i den gældende lov forventer  

 forslagsstillerne, at den for studerendes vedkommende også vil komme i  

 anvendelse i de tilfælde, hvor det er mest hensigtsmæssigt at genoptage  

 studierne umiddelbart efter fødslen, f.eks. på grund af, at den afsluttende  

 eksamen er nært forestående, eller som følge af specialeskrivning.
Faderen  

 bør så kunne indtræde i dagpengeretten.
 Økonomiske konsekvenser:
Prognoserne fra Danmarks Statistik siger, at der i de kommende år vil  

 blive født ca. 62.000 børn om året.
Det må skønnes, at 2.500 af disse børn  

 fødes af studerende.
 Ved en maksimumydelse på 5.300 kr. (se bemærkninger til nr. 8) svarende  

 til grænsebeløbet i bistandslovens § 37, stk. 5, vil udgiften til  

 dagpengeydelse til studerende beløbe sig til 13,5 mio. kr.
Bemærkninger til de enkelte bestemmelser Til § 1 Til nr. 1-2 Med disse bestemmelser slås det fast, at dagpengeretten udvides til  

 modtagere af Statens Uddannelsesstøtte ved graviditet, barsel og adoption,  

 samt at dagpengene udbetales af kommunen.
Til nr. 3, 4 og 6 Der er tale om konsekvensændringer som følge af, at modtagere af  

 stipendium fra Statens Uddannelsesstøtte får dagpengeret.
Til nr. 5 For nogle studiers vedkommende vil det ikke have nogen mening at genoptage  

 studiet umiddelbart efter udløbet af en barselorlov på 24 uger midt i et  

 semester.
I sådanne tilfælde foreslås det, at dagpengeperioden kan forlænges  

 til det tidspunkt, hvor det er relevant at genoptage studierne.
Dette  

 tidspunkt skal fremgå af orlovsmeddelelsen fra uddannelsesinstitutionen.
Til nr. 7 For at være berettiget til at modtage de særlige dagpenge skal den  

 studerende have bevilget orlov fra uddannelsesinstitutionen på grund af  

 graviditet, barsel eller adoption.
Til nr. 8 Det foreslås, at studerende, der har ret til dagpenge efter denne lov, får  

 en ydelse svarende til den hjælp, der gives til gravide på bistandshjælp,  

 dvs. en grundydelse på ca. 2.800 kr. pr. måned samt et bolig- og børnetillæg  

 op til et maksimum på 5.300 kr. om måneden (pr. 1. juli 1990).  

 Bistandshjælpen til unge under 23 år, der ikke har forsørgerpligt over for  

 ægtefælle eller børn, ydes som en samlet hjælp til underhold og boligudgifter  

 svarende til stipendier for henholdsvis hjemmeboende og udeboende efter lov  

 om Statens Uddannelsesstøtte.
Gravide under 23 år vil efter 12.  

 svangerskabsuge få hjælp efter reglerne for personer over 23 år.
På den  

 baggrund har forslagsstillerne fundet det mest rimeligt, at dagpengene til  

 studerende beregnes efter tilsvarende regler.
