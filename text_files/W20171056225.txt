Offererstatningslovens § 10 - manglende medvirken til politiets opklaring af sagen, nævnets j.nr. 16-520-09308 Ansøger, der var taxachauffør, blev under en køretur udsat for vold af to passagerer.
Ansøger blev slået en gang på låret og i ansigtet.
Ansøger standsede herefter sin vogn og trak den ene skadevolder ud af vognen.
Hændelsen blev filmet af vognenes videoovervågning og efterfølgende gennemset af politiet.
Politiet vejledte i forbindelse med efterforskningen ansøgeren om mulig-heden for, at han selv risikerede at blive sigtet og efterfølgende dømt for vold på grund af sin håndtering af den ene skadevolder.
Ansøger valgte efter vejledning af sin advokat at trække anmeldelsen tilbage.
Nævnet besluttede at meddele ansøgeren afslag efter offererstatningslovens § 10, da ansøgeren ikke i tilstrækkeligt omfang efter evne havde medvirket til politiets opklaring af sagen.
Nævnet lagde vægt på, at ansøgeren valgte at trække anmeldelsen tilbage, samt at politiet på denne baggrund besluttede at opgive påtalen i sagen.
