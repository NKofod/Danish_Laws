Betænkning afgivet af Forsvarsudvalget den 8. december 2016 Betænkning over Forslag til lov om jobordning for veteraner [af forsvarsministeren (Peter Christensen)]:
1. Udvalgsarbejdet Lovforslaget blev fremsat den 11. november 2016 og var til 1. behandling den 23. november 2016. Lovforslaget blev efter 1. behandling henvist til behandling i Forsvarsudvalget.
Møder Udvalget har behandlet lovforslaget i 1 møde.
Høring Et udkast til lovforslaget har inden fremsættelsen været sendt i høring, og forsvarsministeren sendte den 6. oktober 2016 dette udkast til udvalget, jf.
FOU alm. del  bilag 5. Den 10. november 2016 sendte forsvarsministeren de indkomne høringssvar og et notat herom til udvalget.
Spørgsmål Udvalget har stillet 7 spørgsmål til forsvarsministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af DF og IA) indstiller lovforslaget til vedtagelse uændret.
Enhedslisten ønsker en fredelig udenrigspolitik og er imod Danmarks krigsdeltagelse i Irak og Afghanistan, men Enhedslisten mener samtidig, at de mennesker, der har været udsendt til krigsområder, skal have en ordentlig behandling og hjælp og støtte til at håndtere fysiske såvel som psykiske skader.
I forbindelse med behandlingen af lovforslaget har EL rejst nogle kritikpunkter, der også berøres af en del aktører på området, og som der bør være fokus på, bl.a. at det er usikkert, om forslaget vil have den ønskede effekt og nå de grupper, der har særlig behov for det.
EL mener, der i højere grad er brug for en opsøgende og social indsats over for nogle af de veteraner, der oplever de største problemer med PTSD.
Det er vores ønske i Enhedslisten, at der skal ske en generel styrkelse af hjælpen og støtten til alle, der er ramt af arbejdsløshed eller sygdom; både veteraner og andre skal mødes af et system i kommunerne, der støtter op om helbredelse og mulighederne for at finde tilbage på arbejdsmarkedet på de vilkår, den enkelte kan klare.
Og her er det tydeligt, at nedskæringer i kommunerne og afskaffelse af revalidering samt kontanthjælpsloft m.m. trækker i den helt forkerte retning og forpester livet for alt for mange mennesker, der er kommet til skade eller har mistet deres arbejde.
Særlovgivning for bestemte grupper er ikke den bedste måde at håndtere de problemer.
Der er brug for gennemgående forbedringer til fordel for alle  også veteraner.
Endelig ærgrer EL sig i den grad over, at finansieringen kommer fra Irak- og Afghanistankommissionen.
EL ønsker at få genoptaget kommissionens arbejde og få sandheden frem.
Uanset hvad man mener om kommissionen, er det simpelthen for usselt et træk fra regeringens side at skubbe veteraner foran sig i en sag, som er så dybt politisk.
 Et mindretal i udvalget (DF) vil redegøre for sin indstilling til lovforslaget ved 2. behandling.
 Et andet mindretal i udvalget (IA) vil stemme hverken for eller imod lovforslaget ved 3. behandling.
 Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Marie Krarup (DF) Søren Espersen (DF) Jan Erik Messmann (DF) Jeppe Jakobsen (DF) Henrik Brodersen (DF) Ib Poulsen (DF) Peter Juel Jensen (V) Jakob Ellemann-Jensen (V) Marcus Knuth (V) Kristian Pihl Lorentzen (V) Torsten Schack Pedersen (V) Michael Aastrup Jensen (V) Villum Christensen (LA) Carsten Bach (LA) Rasmus Jarlov (KF) fmd.
Annette Lind (S) Bjarne Laustsen (S) Henrik Dam Kristensen (S) Jan Johansen (S) nfmd.
Jesper Petersen (S) Simon Kollerup (S) Trine Bramsen (S) Nick Hækkerup (S) Eva Flyvholm (EL) Nikolaj Villumsen (EL) René Gade (ALT) Martin Lidegaard (RV) Holger K.
Nielsen (SF) Aaja Chemnitz Larsen (IA) Tjóðveldi og Javnaðarflokkurin havde ikke medlemmer i udvalget.
