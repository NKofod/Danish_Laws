3 nævnsmedlemmer fandt, at disse overskrifter bibragte læserne  

 det indtryk, at det var banken eller en af bankens ansatte, der havde  

 foretaget svindel.
Da der hverken var holdepunkter for dette i det  

 tilgrundliggende materiale eller i artiklen, var god presseskik  

 overtrådt, og nævnet udtalte sin alvorlige kritik.
Det blev  

 pålagt bladet at offentliggøre et resumé af kendelsen.  

 Dissens fra 1 medlem.
Kendelse fra Pressenævnet i sag nr.  

 98/1997 Unibank A/S har ved advokat Per Håkon Schmidt klaget  

 til Pressenævnet over forsiden og en artikel bragt i Ekstra Bladet den  

 29. juni 1997, idet banken finder, at god presseskik er overtrådt.
 Forside-overskriften, der fyldte mere end ½ side,  

 lød:
"SVINDEL I UNIBANK Banken brugte falsk dokument til at tømme klients  

 konto, men løber fra ansvaret." I artiklen, der fyldte hele side 4, hed det bl.a.:
 "Direktør  Jette  Rørdam fra det lille firma  

 Russcan ApS ... har netop oplevet, at Unibank uden hendes vidende har  

 plyndret Russcans konto for hver en krone, idet banken handlede på  

 grundlag af et falsk dokument.
Kriminalpolitiet i Gentofte har efterforsket sagen i  

 længere tid, men har endnu ikke kunnet rejse sigtelse mod nogen.
Alt  

 tyder dog på, at dokumentfalskneren ikke sidder i Unibank, men at  

 banken "kun" har handlet overordentligt skødesløst og  

 letfærdigt.
 - Vi har ikke gjort noget forkert, siger man  

 officielt i Unibanks topledelse, og det er den største voldtægt  

 mod sandheden, en bank har foretaget i lang tid.
 Unibanks letsindige omgang med klientens penge har  

 medført, at det lille firma Russcan er lammet og formentlig må  

 opgive at fortsætte.
- Jeg er rystet.
Unibank har benyttet sig af et  

 forfalsket dokument, men nægter alligevel at have ansvaret for den  

 skade, der derved opstod, siger  Jette  Rørdam.
 ....
FALSK PAPIR Pludselig tømte Unibank Russcans konto for over en  

 halv million kroner og sendte pengene til to leverandørfirmaer, der  

 var almindelige kreditorer hos Russcan.
Samtidig standsede banken den  

 betalingsservice, den havde ydet.
Med ét slag var Russcan lammet.
 Da  Jette  Rørdam efterforskede katastrofen i  

 Unibank, opdagede hun med det samme, at banken havde foretaget sine  

 transaktioner på grundlag af et falsk dokument.
 I banken lå den ægte bekræftede  

 fuldmagt, der bestemte, at der altid skulle være to af anpartshavernes  

 underskrifter, når penge skulle anvises, men den havde banken  

 tilsyneladende glemt alt om.
 I stedet havde banken plyndret kontoen med henvisning til  

 et primitivt forfalsket dokument, ifølge hvilket der kun  

 behøvedes en enkelt underskrift, nemlig russeren  Robert  

  Linchits'.
Falskneriet var lavet ved at fotokopiere den originale  

 fuldmagt og foretage ændringer i den.
At Unibank lod sig snyde af det  

 afslører en grotesk mangel på akkuratesse.
TO TUNGER Da  Jette  Rørdam gjorde kraftige forestillinger  

 over for Unibank, indtog dens ledelse et arrogant standpunkt, der fx kom til  

 udtryk på denne måde i en skrivelse fra privatkundechef  Palle  

  Amstrup:
 - Vi er således ikke enige i, at banken har  

 begået en fejl.
 Men Unibank taler med to tunger, for samtidig med at den  

 siger således til  Jette  Rørdam, har den over for  

 kriminalpolitiet i Gentofte erkendt at have begået, hvad den med en  

 bizar underdrivelse kalder "en formel fejl".
 Dette bekræftes over for Ekstra Bladet af  

 politimester  Arne  Baun, der også siger, at efterforskningen af  

 Unibanks rolle er afsluttet, og at den egentlige falskner skal søges  

 et andet sted.
 ...
BANKMORAL Alt tyder således på, at det er  Robert  

  Linchits, der har fået Unibank til at hoppe på limpinden.
 Det vigtigste er imidlertid, at Unibank virkelig hoppede  

 på limpinden, men efterfølgende nægter ansvar for noget  

 som helst.
I den seneste tid har der været megen offentlig  

 debat om bankernes etik.
Det er fremført, at de ofte sjofler private  

 kunder, at de er arrogante over for folk.
I den anledning er  

 Finansrådet og Forbrugerombudsmanden blevet enige om, at der er behov  

 for at lave et tillæg til de nuværende etiske regler for  

 bankrådgivning.
Eksemplet med Unibank er glimrende egnet til at  

 indgå i forarbejderne til sådanne nye regler, for hvis en bank  

 nægter at bøde på de skader, den selv har  

 påført en klient, så bør der ske noget -  

 topdirektøren i Unibank kunne for eksempel tvangsindskrives til et  

 kursus i at opføre sig ordentligt." Klageren har gjort gældende, at der i bladets  

 artikel ikke er dækning for overskriften, og at overskriften i sig selv  

 er urigtig.
 Klageren har videre gjort gældende, at artiklens  

 indhold er i strid med de faktiske forhold og med den viden, journalisten har  

 haft, samt at overskriften og artiklen indeholder urigtige strafbare  

 sigtelser over for klageren og i øvrigt på tendentiøs og  

 uretmæssig måde søger at sværte klageren på  

 trods af, at eventuelle ulovligheder er begået hos den kunde, som har  

 givet anledning til artiklen.
Klageren har til støtte for klagen anført,  

 at læserne på baggrund af den angivne overskrift og den  

 øvrige tekst på forsiden, som også blev anvendt som  

 løbeseddel, må få det indtryk, at ansatte i banken har  

 begået svindel, og/eller at "banken" som juridisk person har gjort sig  

 skyldig i svindel.
Det forholder sig imidlertid således, at en eller  

 flere personer i selskabet, som er kunde hos klageren, har begået falsk  

 og derved formået klageren til at udbetale i henhold til en urigtig  

 tegningsberettigelse.
 Klageren har videre anført, at det har været  

 klart for bladet, at en bank er særlig følsom over for anklager  

 om svindel eller andre økonomiske ukorrektheder med kundernes eller  

 andres midler, og det påhviler derfor bladet at være særlig  

 omhyggelig med at sikre overensstemmelse mellem overskrift og indhold.
 Klageren har endelig anført, at det er at skyde  

 langt over målet at anføre, at den pågældende sag er  

 af offentlig interesse.
Bladet har i en udtalelse gjort gældende, at de  

 fremførte klagepunkter er uberettigede.
Bladet har nærmere  

 anført, at overskriften er objektivt rigtig, idet der ubestrideligt er  

 foregået "svindel" i banken forstået på den måde, der  

 er redegjort for i artiklen - altså fysisk i bankens afdeling i  

 Hellerup.
 Bladet har videre anført, at hverken  

 overskrift eller artikel sigter klageren for at "svindle" for egen vindings  

 skyld, - men for at "der er foregået en form for svindel i Unibank",  

at klageren har vedgået, at banken foretog de finansielle  

 transaktioner på grundlag af et dokument, som ikke var den lovlige  

 tegningsberettigelse, men derimod en fotokopi, og at den fotokopierede  

 tegningsberettigelse af kriminalpolitiet i Gentofte er betegnet som  

 dokumentfalsk.
 Bladet har derudover anført, at klageren hverken  

 over for bladet eller kunden har villet forklare, hvorfor banken foretog  

 transaktionerne på grundlag af den falske tegningsberettigelse.
Bladet har videre anført, at bladet har henvendt  

 sig til klageren, men alene fået det svar, at banken ikke diskuterer  

 klientsager med udenforstående.
Bladets kritiske omtale af klageren  

 rækker derfor ikke ud over, hvad klagerens egen adfærd har  

 berettiget.
 Bladet har endelig anført, at den skildrede sag i  

 høj grad er af offentlig interesse.
 Følgende nævnsmedlemmer har deltaget i sagens  

 behandling: Axel Kierkegaard, Finn Rowold, Ulrik Holmstrup og Ole Askvig.
 Pressenævnet udtaler:
 Pressenævnet er enig med bladet i, at det har  

 offentlig interesse at oplyse om forhold i pengeinstitutter, når der -  

 som her - er foretaget transaktioner på grundlag af forkerte  

 dokumenter.
3 medlemmer - Axel Kierkegaard, Finn Rowold og Ulrik  

 Holmstrup - finder imidlertid, at forsiden og artiklens overskrift bibragte  

 læserne det indtryk, at det var enten banken som sådan eller en  

 ansat i banken, der havde foretaget svindel.
Da der hverken i artiklen eller  

 i det til grund for denne liggende materiale var dækning for denne  

 opfattelse, har bladet overtrådt god presseskik.
Disse medlemmer finder, at pengeinstitutter som  

 følge af disses samfundsmæssige funktion har en særlig  

 følsomhed over for klager om økonomiske transaktioner med  

 kunders og andres indeståender.
Det er derfor en skærpende  

 omstændighed, når bladet på forsiden, der også blev  

 anvendt som løbeseddel, og i artiklens overskrift beskylder banken for  

 at have foretaget ulovlige økonomiske transaktioner.
1 medlem - Ole Askvig - finder, at pengeinstitutter som  

 følge af disses samfundsmæssige funktion har en særlig  

 følsomhed.
Følgelig bør disse så også agere  

 særligt agtpågivende.
Dette medlem finder, at klageren ved sin  

 forretningsmæssige adfærd i høj grad selv har bidraget til  

 den måde, sagen er behandlet i Ekstra Bladet.
Bladets kritiske omtale  

 af klageren rækker ikke ud over, hvad klagerens egen adfærd har  

 berettiget.
 Dette medlem finder derfor ikke grundlag for kritik af  

 bladet.
 Der afsiges kendelse efter stemmeflertallet, og  

 Pressenævnet udtaler herefter sin alvorlige kritik af Ekstra  

 Bladet.
 I medfør af medieansvarslovens § 49  

 pålægges det herefter den ansvarshavende redaktør af  

 Ekstra Bladet at offentliggøre følgende:
"Kendelse fra Pressenævnet Ekstra Bladet bragte den 29. juni 1997 på forsiden  

 følgende overskrift "SVINDEL I UNIBANK". Den samme overskrift var  

 bragt over selve artiklen, der fyldte hele side 4, og som omhandlede en sag,  

 hvor Unibank på grundlag af en forfalsket tegningsberettigelse havde  

 trukket et beløb på et selskabs konto og sendt beløbet  

 til to af selskabets kreditorer.
 Unibank A/S har klaget til Pressenævnet, idet banken  

 finder, at god presseskik er overtrådt, blandt andet fordi der i  

 bladets artikel ikke er dækning for overskriften.
 Ekstra Bladet har anført, at overskriften er  

 objektivt rigtig, idet der ubestrideligt er foregået "svindel" i banken  

 - altså fysisk i bankens afdeling i Hellerup.
 Pressenævnet udtaler i anledning af klagen, at det  

 har offentlig interesse at oplyse om forhold i pengeinstitutter, når  

 der - som her - er foretaget transaktioner på grundlag af forkerte  

 dokumenter.
3 medlemmer - Axel Kierkegaard, Finn Rowold og Ulrik  

 Holmstrup - finder imidlertid, at forsiden og artiklens overskrift bibragte  

 læserne det indtryk, at det var enten banken som sådan eller en  

 ansat i banken, der havde foretaget svindel.
Da der hverken i artiklen eller  

 i det til grund for denne liggende materiale var dækning for denne  

 opfattelse, har bladet overtrådt god presseskik.
Disse medlemmer finder, at pengeinstitutter som  

 følge af disses samfundsmæssige funktion har en særlig  

 følsomhed over for klager om økonomiske transaktioner med  

 kunders og andres indeståender.
Det er derfor en skærpende  

 omstændighed, når bladet på forsiden, der også blev  

 anvendt som løbeseddel, og i artiklens overskrift beskylder banken for  

 at have foretaget ulovlige økonomiske transaktioner.
1 medlem - Ole Askvig - finder, at pengeinstitutter som  

 følge af disses samfundsmæssige funktion har en særlig  

 følsomhed.
Følgelig bør disse så også agere  

 særligt agtpågivende.
Dette medlem finder, at klageren ved sin  

 forretningsmæssige adfærd i høj grad selv har bidraget til  

 den måde, sagen er behandlet i Ekstra Bladet.
Bladets kritiske omtale  

 af klageren rækker ikke ud over, hvad klagerens egen adfærd har  

 berettiget.
 Dette medlem finder derfor ikke grundlag for kritik af  

 bladet.
 Der afsiges kendelse efter stemmeflertallet, og  

 Pressenævnet udtaler herefter sin alvorlige kritik af Ekstra  

 Bladet.
 København, den 24. september 1997.
Axel Kierkegaard, Finn Rowold, Ulrik Holmstrup og Ole  

 Askvig." Afsagt onsdag den 24. september 1997.
