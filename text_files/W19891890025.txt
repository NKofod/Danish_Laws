Sælgerpantebreve ved et ejendomssalg, der ikke kom sælgeren i hænde,  

 men blev solgt til tredjemand umiddelbart i forbindelse med handelen, kunne  

 ved avanceopgørelsen indgå til salgskursen, der var lavere end de i  

 SD-cirkulæret angivne kurser.
Et tredje - usælgeligt - pantebrev, som sælger  

 havde i behold, skulle derimod indregnes til cirkulærets højere kurs, jf.  

 ejendomsavancebeskatningsloven og bekendtgørelsen hertil.
 A klagede for indkomståret 1987 over den af de stedlige skattemyndigheder  

 foretagne avanceopgørelse i medfør af ejendomsavancebeskatningsloven ved  

 klagerens salg af en ejendom.
Det var oplyst, at klageren ved slutseddel af 21. december 1987 havde  

 solgt ejendommen.
Ved allonge til slutsedlen, ligeledes dateret den 21.  

 december 1987, havde klageren betinget sig at kunne afhænde sælgerprioriteten  

 for en gennemsnitlig kurs på minimum 59. Det var videre oplyst, at sælger  

 havde undersøgt den opnåelige kurs gennem en banks pantebrevsbørs, og at hun  

 samme dag som de tinglyste sælgerpantebreve forelå fra advokaten, havde  

 afregnet de 2 bedst placerede pantebreve med nom. pålydende på henholdsvis  

 57.500 kr. og 120.000 kr. til kurs 59. Et tredje, efterstående, sidste  

 sælgerpantebrev på nom. 75.000 kr. var på grund af faldende huspriser  

 usælgeligt.
Sælger havde af samme årsag undladt at lade handelen gå tilbage,  

 og havde i stedet beholdt dette pantebrev.
 Ved avanceopgørelsen efter ejendomsavancebeskatningsloven havde klageren  

 alene medregnet de udstedte sælgerpantebreve til en samlet værdi af 108.475  

 kr., idet hun havde lagt kurs 59 til grund for pantebrevene på henholdsvis  

 nom. 57.500 kr. og 120.000 kr. og alene kurs 5 for pantebrevet på nom. 75.000  

 kr.
De stedlige skattemyndigheder havde i stedet opgjort værdien af  

 sælgerpantebrevene til 192.875 kr., idet man havde anset, at de to af  

 klageren afhændede pantebreve skulle ansættes til henholdsvis kurs 78 og kurs  

 76, og at det pantebrev, som klageren stadig havde i behold, skulle ansættes  

 til kurs 74. Til støtte herfor var anført, at de anvendte kurser var i nøje  

 overensstemmelse med lovbekendtgørelse nr. 504 af 26. september 1984, § 4,  

 stk. 5, om beskatning af fortjeneste ved afståelse af fast ejendom, og  

 bekendtgørelse nr. 252 af 8. maj 1984, § 5, stk. 1, om beskatning af  

 fortjeneste ved afståelse af fast ejendom.
Det var samtidig tilføjet, at  

 loven ikke hjemlede tilladelse til at dispensere i de tilfælde, hvor  

 pantebreve blev afhændet til lavere kurser end de i SD-cirkulærerne  

 kvartalsvis offentliggjorte kurser, jf. i øvrigt cirkulære nr. 216 af 17.  

 december 1982, pkt. 7.
For Landsskatteretten blev det gjort gældende, at kurserne i SD-cirkulære  

 nr. 1 fra 1988 ikke kunne anvendes, idet de 2 bedst placerede pantebreve ved  

 salget var solgt til kurs 59 til tredjemand, og således aldrig var blevet  

 udstedt til sælger.
Der blev i den forbindelse henvist til, at salget af de 2  

 pantebreve var sket samtidig med handelen og som en del af denne.
Det var  

 derfor klagerens revisors opfattelse, at de nævnte pantebreve ved  

 avanceopgørelsen burde ansættes til den kurs, som pantebrevene havde  

 indbragt.
Da det sidst placerede pantebrev i prioritetsrækken havde vist sig  

 usælgeligt, fandt klagerens revisor, at dette ikke kunne ansættes til en kurs  

 der var højere, end de 2 foranstående pantebreve var solgt til.
Som dokumentation for, at de nævnte pantebreve var blevet solgt direkte i  

 forbindelse med handelens indgåelse, blev fremlagt kopi af korresponcance,  

 som klagerens bankforbindelse havde ført med forskellige  

 pantebrevsinvestorer.
Skrivelser med tilbud om salg af de nævnte pantebreve  

 var således henholdsvis den 9. november 1987 og den 4. december 1987 tilsendt  

 en konkret investor samt en bank.
Med skrivelse af 15. januar 1988 havde  

 klagerens bank meddelt den berigtigende advokat, at man havde en køber til  

 kurs 59, samt hvorledes pantebrevene ønskedes opdelt.
Om pantebrevet, som endnu var i klagerens besiddelse, blev oplyst, at juni  

 termin 1989 ikke var betalt.
Ejendommen var i øvrigt nu sat på tvangsauktion  

 af andre panthavere.
Efter det oplyste fandt Landsskatteretten i overensstemmelse med en af  

 Statsskattedirektoratet afgiven udtalelse, at de 2 bedst placerede pantebreve  

 skulle ansættes til kurs 59 under hensyn til, at disse ikke var udstedt  

 direkte til sælger, men afhændet af denne i umiddelbar forbindelse med  

 handelen.
Provenuet heraf måtte derfor sidestilles med en yderligere kontant  

 udbetaling.
Vedrørende det tredje pantebrev, der havde 4 terminer,  

 bemærkedes, at dette ikke var afhændet af klageren i umiddelbar forbindelse  

 med handelen.
Kursfastsættelsen fandtes herefter at skulle ske til den  

 objektive kurs, jf.
SD-cirkulære nr. 1 fra 1988. Da det i øvrigt ikke var  

 godtgjort, at pantebrevet tidligere af klageren var opsagt til indfrielse og  

 tabet konstateret ved en direkte efterfølgende tvangsauktion, fandt  

 Landsskatteretten - i overensstemmelse med de stedlige myndigheders  

 opfattelse - at kursen på dette pantebrev skulle ansættes til 74.
