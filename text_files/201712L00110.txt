Fremsat den 29. november 2017 af økonomi- og indenrigsministeren (Simon Emil Ammitzbøll-Bille) Forslag til Lov om ændring af lov om Danmarks Statistik1) (Introduktion af officiel offentligt produceret statistik og gennemførelse af forordning om europæiske statistikker) § 1 I lov om Danmarks Statistik, jf. lovbekendtgørelse nr. 599 af 22. juni 2000, som ændret bl.a. ved § 1 i lov nr. 1272 af 16. december 2009, § 17 i lov nr. 579 af 1. juni 2010 og senest ved § 68 i lov nr. 1231 af 18. december 2012, foretages følgende ændringer:
 1. Overalt i loven ændres »styrelse« til: »bestyrelse« og »styrelsen« til: »bestyrelsen«.
 2. § 1 affattes således:
»§ 1. Danmarks nationale statistikmyndighed er Danmarks Statistik.
Danmarks Statistik er en fagligt uafhængig statslig myndighed, som hører under økonomi- og indenrigsministeren.
Stk. 2. Danmarks Statistik varetager følgende opgaver 1) udvikling, indsamling, udarbejdelse og formidling af statistiske oplysninger vedrørende samfundsforhold, 2) udarbejdelse af statistiske ydelser på begæring af ministerier, kommunalbestyrelser, regionsråd og andre offentlige myndigheder og institutioner til brug for lovgivning, analyse og administration mod anvisning af finansiering, 3) ledelse af eller medvirken ved indretning og benyttelse af de offentlige myndigheders og institutioners registre, som kan anvendes til statistiske formål, 4) samordning af den officielle offentligt producerede statistik, 5) statistikfaglige interesser i forbindelse med offentlige digitaliseringstiltag og 6) opgaver vedrørende internationalt statistisk samarbejde.
Stk. 3. Danmarks Statistik kan udover de opgaver, der er omtalt i stk. 2, 1) udarbejde statistiske analyser og prognoser, 2) bistå udvalg og kommissioner i statistiske spørgsmål, 3) indsamle og kvalitetssikre oplysninger samt stille disse til rådighed for offentlige myndigheder og institutioner som databehandler for andre dataansvarlige offentlige myndigheder og institutioner, 4) stille data til rådighed for statistisk analyse og videnskabelige formål og 5) drive indtægtsdækket og tilskudsfinansieret virksomhed på grundlag af institutionens statistiske produktion og afledte aktiviteter, jf.
Finansministeriets budgetvejledning.
Stk. 4. Offentlige myndigheder eller institutioner, der forbereder indsamling og bearbejdning af statistiske oplysninger, skal underrette Danmarks Statistik herom med henblik på samordning.« 3. § 2 affattes således:
»§ 2. Ledelsen af Danmarks Statistik varetages af en bestyrelse med rigsstatistikeren som formand og syv øvrige medlemmer.
Rigsstatistikerens stemme er udslagsgivende ved stemmelighed.
Stk. 2. Bestyrelsen har ansvaret for den overordnede strategiske og økonomiske ledelse af Danmarks Statistik.« 4. Efter § 2 indsættes:
»§ 2 a.
Rigsstatistikeren har eneansvaret for fastlæggelse af de faglige kriterier for udvikling, indsamling, udarbejdelse og formidling af Danmarks Statistiks statistikproduktion.
 Stk. 2. Rigsstatistikeren træffer afgørelse i alle spørgsmål vedrørende den interne forvaltning.
Stk. 3. Rigsstatistikeren ansætter og afskediger institutionens personale.
Ved ansættelse og afskedigelse af tjenestemænd afgiver rigsstatistikeren indstilling herom til økonomi- og indenrigsministeren.
 Stk. 4. Rigsstatistikeren repræsenterer Danmark i det europæiske statistiksystem og andre internationale statistiske fora.
Stk. 5. Rigsstatistikeren ansættes og afskediges af økonomi- og indenrigsministeren efter indstilling fra bestyrelsen.
Rigsstatistikeren deltager ikke i bestyrelsens behandling heraf.
Den samlede ansættelsesperiode kan ikke overstige 9 år.
Ansættelsesområdet er Danmarks Statistik.
§ 2 b.
Bestyrelsen sikrer den faglige uafhængighed for den officielle offentligt producerede statistik og for institutionen Danmarks Statistik.
 Stk. 2. Bestyrelsen behandler og træffer beslutning i sager af betydning for institutionens strategiske ledelse, herunder arbejdsplan, statistikprogram og budget samt træffer beslutning om, i hvilket omfang og på hvilken måde de oplysninger, der er nævnt i §§ 3 a og 8-12, skal indhentes.
 Stk. 3. Medlemmerne af bestyrelsen beskikkes af økonomi- og indenrigsministeren efter indstilling fra rigsstatistikeren for en periode af 4 år med mulighed for genbeskikkelse i én periode.
Stk. 4. Medlemmerne af bestyrelsen beskikkes i deres personlige og faglige egenskab uden at være undergivet instruktionsbeføjelser fra nogen myndighed, organisation eller lignende.
Ved beskikkelsen skal tilstræbes en bred sammensætning, der sikrer bestyrelsens indsigt i relevante samfundsområder og statistisk ekspertise samt indsigt i både offentlig og privat virksomhed.« 5. § 3 affattes således:
»§ 3. Økonomi- og indenrigsministeren tildeler Danmarks Statistik en bevilling til dækning af udgifterne ved Danmark Statistiks ordinære statistikproduktion.
Finansieringen fastsættes på grundlag af de årlige bevillingslove.
Stk. 2. Økonomi- og Indenrigsministeriet fører tilsyn med, om Danmarks Statistiks interne forvaltning udføres i overensstemmelse med Finansministeriets regler og retningslinjer.« 6. § 4 affattes således:
 »§ 4. Offentligt produceret alment samfundsbelysende statistik er den statistik, der løbende produceres af offentlige myndigheder og institutioner, og som er landsdækkende, offentligt tilgængelig og udgives med en fast frekvens.
Stk. 2. Danmarks Statistik udarbejder og offentliggør årligt en liste over offentligt produceret alment samfundsbelysende statistik på basis af myndighedernes indberetninger herom.« 7. Efter § 4 indsættes:
»§ 4 a.
Officiel offentligt produceret statistik er den del af offentligt produceret alment samfundsbelysende statistik, der efterlever retningslinjer for officiel offentligt produceret statistik, jf. § 4 c.
 Stk. 2. Offentlige myndigheder og institutioner, der ønsker, at deres offentligt producerede alment samfundsbelysende statistikker skal indgå i den officielle offentligt producerede statistik, jf. § 4 b, stk. 2, skal anmode om dette til Danmarks Statistik.
 Stk. 3. Produktion af officiel offentligt produceret statistik skal ske på et uafhængigt grundlag og uafhængigt af tjenstlig, jf. dog stk. 4, eller politisk instruks.
 Stk. 4. Lederne af de statistikansvarlige enheder eller ledere med ansvar for statistik i de statistikproducerende myndigheder er fagligt uafhængige og har det faglige ansvar for produktionen af officielle offentligt producerede statistikker.
§ 4 b.
Danmarks Statistik skal som national statistikmyndighed, jf. § 1, stk. 1, koordinere aktiviteter i forbindelse med udvikling, indsamling, udarbejdelse og formidling af officiel offentligt produceret statistik i henhold til de retningslinjer, der gælder for officiel offentligt produceret statistik.
 Stk. 2. Danmarks Statistik udarbejder, vedligeholder og offentliggør en liste over officiel offentligt produceret statistik.
 Stk. 3. Al statistik, som i Danmark produceres til EUs statistiske program, behandles som officiel offentligt produceret statistik.
 Stk. 4. Danmarks Statistik vedligeholder en fælles offentlig portal for officiel offentligt produceret statistik, der giver adgang til statistikkerne og deres annoncerede tidspunkt for offentliggørelse.
§ 4 c.
Det påhviler Danmarks Statistik at udarbejde og revidere retningslinjer for officiel offentligt produceret statistik, der baserer sig på internationale standarder for statistik, samt at koordinere og løbende evaluere deres efterlevelse hos de myndigheder, der producerer officiel offentligt produceret statistik.
Evalueringen baseres på oplysninger, som de statistikproducerende eller statistikansvarlige myndigheder indberetter til Danmarks Statistik.
Stk. 2. Med henblik på at sikre efterlevelsen af retningslinjer for officiel offentligt produceret statistik, udarbejder Danmarks Statistik på grundlag af de løbende evalueringer en årlig rapport, som forelægges for økonomi- og indenrigsministeren.« 8. Efter § 6 indsættes:
»§ 7. Danmarks Statistiks behandling af erhvervsdata er underlagt de krav til databeskyttelse, der følger af artikel 20 i Europa-Parlamentets og Rådets forordning om europæiske statistikker.« § 2 Loven træder i kraft den 1. juli 2018.
§ 3 Loven gælder ikke for Færøerne og Grønland.
Bemærkninger til lovforslaget Almindelige bemærkninger Indholdsfortegnelse 1. Indledning 1.1. Officiel offentligt produceret statistik 1.2. EU-forordning om europæiske statistikker 1.3. Danmarks Statistiks organisering 2. Lovforslagets indhold 2.1. Officiel offentligt produceret statistik 2.1.1. Gældende ret 2.1.2. Økonomi- og Indenrigsministeriets overvejelser 2.1.3. Den foreslåede ordning 2.2. EU-forordning om europæiske statistikker 2.2.1. Gældende ret 2.2.2. Økonomi- og Indenrigsministeriets overvejelser 2.2.3. Den foreslåede ordning 2.3. Danmarks Statistiks organisering 2.3.1. Gældende ret 2.3.2. Økonomi- og Indenrigsministeriets overvejelser 2.3.3. Den foreslåede ordning 3. Økonomiske og administrative konsekvenser for det offentlige 4. Økonomiske og administrative konsekvenser for erhvervslivet mv.
5. Administrative konsekvenser for borgerne 6. Miljømæssige konsekvenser 7. Forholdet til EU-retten 8. Hørte myndigheder og organisationer mv.
9. Sammenfattende skema 1. Indledning Formålet med lovforslaget er at introducere en ny, frivillig ordning om officiel offentligt produceret statistik, som administreres af Danmarks Statistik, jf. afsnit 1.1. Ordningen skal fungere som et kvalitetsstempel.
Formålet er at sikre større gennemsigtighed, øget samordning og ensartet kvalitet af den alment samfundsbelysende statistik, som offentlige myndigheder i Danmark producerer.
 Lovforslaget har desuden til formål at bringe den gældende lovgivning i overensstemmelse med Europa-Parlamentets og Rådets forordning (EF) nr. 223/2009 af 11. marts 2009 om europæiske statistikker, som ændret ved Europa-Parlamentets og Rådets forordning (EU) nr. 2015/759 af 29. april 2015 om ændring af forordning (EF) nr. 223/2009 om europæiske statistikker (herefter forordningen om europæiske statistikker), jf. afsnit 1.2.
 I samme ombæring opdateres gældende lov om Danmarks Statistik, herunder hvad angår rigsstatistikerens og styrelsens (herefter bestyrelsens) rolle og mandat således, at der er overensstemmelse med de faktiske forhold, jf. afsnit 1.3. Desuden udvides bestyrelsen med ét medlem.
1.1. Officiel offentligt produceret statistik Som den nationale statistikmyndighed efterlever Danmarks Statistik standarderne, der er fastsat i Adfærdskodeks for europæisk statistik samt i det dertil knyttede Quality Assurance Framework.
Danmarks Statistiks efterlevelse af disse standarder monitoreres af EU-Kommissionen og European Statistical Governance Advisory Board (ESGAB), hvis rapport herom forelægges Europa-Parlamentet og EUs ministerråd.
 I forbindelse med den seneste evaluering af Danmarks efterlevelse af Adfærdskodeks for europæiske statistikker i 2015 (herefter ESGAB peer review), var en af anbefalingerne, at der skulle sigtes mod bedre koordinering af statistikproduktionen i Danmark, herunder med en klar definition af officiel offentligt produceret statistik.
 Det foreslås derfor, at Danmarks Statistik koordinerer den officielle offentligt producerede statistik i Danmark, udarbejder retningslinjerne for disse samt løbende evaluerer efterlevelsen hos de myndigheder, der frivilligt har meldt (evt. dele af) deres statistikker ind til Danmarks Statistik som værende officiel offentligt produceret statistik.
 Retningslinjer for officiel offentligt produceret statistik baseres på Adfærdskodeks for europæiske statistikker, der blev tiltrådt af ECOFIN-rådet i 2005, og som opstiller grundlæggende principper for produktionen af officiel europæisk statistik og udspringer af FNs fundamentale principper for officiel statistik.
1.2. EU-forordning om europæiske statistikker Europa-Parlamentets og Rådets forordning nr. 223/2009 af 11. marts 2009 om europæiske statistikker trådte i kraft d. 1. april 2009 og blev ændret ved Europa-Parlamentets og Rådets forordning nr. 2015/759 af 29. april 2015. Den seneste forordning trådte i kraft d. 8. juni 2015.
Hensigten med forordningen om europæiske statistikker er at tydeliggøre ansvaret for, at medlemsstaterne og EU-Kommissionen træffer alle nødvendige foranstaltninger for at bevare tilliden til europæiske statistikker.
Forordningen betoner således begreber som faglig uafhængighed, upartiskhed, objektivitet og pålidelighed, når det angår produktionen af europæiske statistikker, hvilket vil sige statistikker, der er udfærdiget til EUs statistiske program.
1.3. Danmarks Statistiks organisering De overordnede rammer for Danmarks Statistiks organisering foreslås videreført fra gældende ret, navnlig at Danmarks Statistik ledes af en bestyrelse med rigsstatistikeren som formand.
Gældende ret indeholder dog flere bestemmelser med uddateret indhold, eksempelvis at rigsstatistikeren udnævnes af kongen, og at Danmarks Statistiks personaleforhold hører under økonomiministeren.
Lovforslaget medfører klare afgrænsninger af bestyrelsens og rigsstatistikerens rolle og mandat, samt disses ansættelses- og beskikkelsesforhold.
Det foreslås ydermere, at bestyrelsen udvides med et enkelt medlem for at sikre en passende bredde i bestyrelsens sammensætning.
Desuden foreslås en ny bestemmelse, der medfører en ensretning af reglerne for databeskyttelse af erhvervsdata, uanset om Danmarks Statistik har indhentet erhvervsdata til brug for europæisk statistik eller anden national statistik.
 Slutteligt foreslås der en tydeliggørelse af finansieringen af Danmarks Statistiks ordinære statistikproduktion.
2. Lovforslagets indhold 2.1. Officiel offentligt produceret statistik 2.1.1. Gældende ret Der er aktuelt ingen lovgivning om officiel offentligt produceret statistik.
Der eksisterer ikke et samlet overblik over den statistik, der produceres af offentlige myndigheder i Danmark, og der eksisterer, i modsætning til sammenlignelige europæiske lande, ikke et formaliseret dansk statistiksystem for offentlige myndigheder.
Det er således alene for den europæiske statistik, dvs. den statistik, der produceres til EUs statistiske program, at der foreligger klare krav om kvalitet, uafhængighed mv., jf. afsnit 2.2.1.
2.1.2. Økonomi- og Indenrigsministeriets overvejelser Statistik anvendes til planlægning, beslutningstagning og evaluering.
Pålidelig statistik er således et centralt element for det demokratiske samfunds virke, og det er derfor vigtigt, at den offentliggjorte statistik har en høj troværdighed, er relevant og udarbejdet i henhold til anerkendte standarder.
Rigsstatistikeren skal i henhold til forordningen om europæiske statistikker, som trådte i kraft 8. juni 2015, udarbejde retningslinjer med henblik på at sikre ensartede standarder for den europæiske statistik.
Disse retningslinjer gælder, uanset om statistikken udarbejdes af Danmarks Statistik eller af andre offentlige myndigheder og institutioner.
For den øvrige offentligt producerede alment samfundsbelysende statistik, foreligger der imidlertid ikke fælles standarder.
 En af anbefalingerne i forbindelse med den seneste evaluering af Danmarks efterlevelse af Adfærdskodeks for europæiske statistikker i 2015, det såkaldte ESGAB peer review, var, at der skulle sigtes mod bedre koordinering af statistikproduktionen i Danmark, herunder med en klar definition af officiel offentligt produceret statistik.
Økonomi- og Indenrigsministeriet finder, at det vil styrke gennemsigtigheden vedrørende indhold og kvalitet af den statistik, der udarbejdes af offentlige myndigheder, hvis al alment samfundsbelysende statistik produceret af offentlige myndigheder i Danmark (herefter benævnt offentligt produceret alment samfundsbelysende statistik) får mulighed for at efterleve fælles standarder vedrørende blandt andet uafhængighed, kvalitet, dokumentation, objektivitet, datafortrolighed og tilgængelighed, svarende til standarderne for europæisk statistik.
Det vil dog pålægge offentlige myndigheder en væsentlig administrativ byrde, hvis der stilles lovkrav om, at al offentligt produceret statistik skal efterleve standarderne for europæisk statistik.
På den baggrund finder Økonomi- og Indenrigsministeriet, at det bør være frivilligt for den enkelte offentlige myndighed, hvorvidt man ønsker at lade en eller flere givne nationale statistikker omfatte af procedurerne for officiel offentligt produceret statistik og dermed opnå betegnelsen officiel offentligt produceret statistik.
 Som den nationale statistikmyndighed i Danmark og i kraft af, at Danmarks Statistik i forvejen administrerer Adfærdskodeks for europæiske statistikker i Danmark, finder Økonomi- og Indenrigsministeriet det naturligt, at Danmarks Statistik får en koordinerende rolle i forhold til udarbejdelsen af statistik hos alle offentlige myndigheder og institutioner i Danmark.
2.1.3. Den foreslåede ordning Der sondres i lovforslaget mellem på den ene side offentligt produceret alment samfundsbelysende statistik, dvs. alment samfundsbelysende statistik, der løbende produceres af offentlige myndigheder, og på den anden side officiel offentligt produceret statistik, der er dén offentligt producerede alment samfundsbelysende statistik, som er indmeldt til ordningen, og som efterlever retningslinjer for officiel offentligt produceret statistik.
Med begrebet officiel offentligt produceret statistik introduceres i denne lov retningslinjer for officiel offentligt produceret statistik, der er et sæt af (minimums)standarder for officiel statistikproduktion.
Retningslinjerne vedrører blandt andet uafhængighed, kvalitet, dokumentation, objektivitet, datafortrolighed og tilgængelighed.
Betegnelsen officiel offentligt produceret statistik foreslås at gælde for dén offentligt producerede alment samfundsbelysende statistik, der efterlever retningslinjer for officiel offentligt produceret statistik, og vil kunne betragtes som et kvalitetsstempel.
Ordningen sikrer en øget gennemsigtighed vedrørende indhold og kvalitet af den officielle offentligt producerede statistik, der udarbejdes af offentlige myndigheder og institutioner.
 Lovforslaget indebærer, at det er frivilligt for den enkelte offentlige myndighed, om en given statistik skal leve op til retningslinjer for officiel offentligt produceret statistik og dermed opnå betegnelsen officiel offentligt produceret statistik.
Retningslinjer for officiel offentligt produceret statistik svarer indholdsmæssigt til de retningslinjer, som gælder for europæisk statistik.
Al europæisk statistik er således pr. definition officiel offentligt produceret statistik, eftersom europæisk statistik i henhold til forordningen om europæiske statistikker er underlagt standarderne i retningslinjer for officiel offentligt produceret statistik.
Med lovforslaget sikres, at den officielle offentligt producerede nationale statistik opnår samme standard, som den statistik, der produceres i Danmark til europæiske formål i henhold til forordningen om europæiske statistikker.
 Med lovforslaget tildeles Danmarks Statistik en koordinerende funktion i forhold til den officielle offentligt producerede danske statistik i lighed med det ansvar, der i henhold til forordningen om europæiske statistikker pålægges Danmarks Statistik med hensyn til den europæiske statistik.
Konkret vedrører dette for det første, at Danmarks Statistik, med henblik på at skabe overblik over statistikproduktionen i Danmark, årligt udarbejder en liste over den offentligt producerede alment samfundsbelysende statistik, som udarbejdes af offentlige myndigheder og institutioner i Danmark.
Listen baseres på indmeldinger fra de statistikproducerende offentlige myndigheder og institutioner.
 For det andet indebærer det, at Danmarks Statistik udarbejder og reviderer standarder for officiel offentligt produceret statistik, der baseres på de internationalt anerkendte standarder for god statistikpraksis som indeholdt i Adfærdskodeks for europæiske statistikker.
For det tredje får Danmarks Statistik til opgave at vurdere, hvorvidt en given statistik efterlever retningslinjer for officiel offentligt produceret statistik.
Evalueringen baseres på oplysninger, som rapporteres til Danmarks Statistik.
For europæisk statistik er denne evaluering obligatorisk.
For den offentligt producerede nationale statistik, som ikke er omfattet af europæisk lovgivning, gennemføres evalueringen, såfremt en offentlig myndighed eller institution ønsker en given statistik optaget som officiel offentligt produceret statistik og har indmeldt dette til Danmarks Statistik.
Og for det fjerde skal Danmarks Statistik årligt offentliggøre en liste over officiel offentligt produceret statistik.
Danmarks Statistik udarbejder ligeledes en årlig rapport til økonomi- og indenrigsministeren vedrørende efterlevelse af retningslinjer for officiel offentligt produceret statistik, herunder med anbefalinger til eventuelle forbedringspunkter.
2.2. EU-forordning om europæiske statistikker 2.2.1. Gældende ret Forordningen om europæiske statistikker tydeliggør ansvaret for, at medlemsstaterne og EU-Kommissionen træffer alle nødvendige foranstaltninger for at bevare tilliden til europæiske statistikker, hvilket vil sige statistikker, der er udfærdiget til EUs statistiske program.
Forordningen betoner begreber som faglig uafhængighed, upartiskhed, objektivitet og pålidelighed i produktionen af europæiske statistikker, herunder medlemsstaternes ansvar for at sikre, at de nævnte forhold overholdes.
Kapitel 1 omhandler forordningens almindelige bestemmelser, herunder fastsættelse af principper for statistikker og definitioner af begreber anvendt i forordningen.
Forordningens kapitel 2 omhandler den statistiske styring, dvs. blandt andet en beskrivelse af det europæiske statistiske system, de nationale statistiske kontorer, lederne af disse kontorer, EU-Kommissionens statistiske myndighed (Eurostat) og internationalt samarbejde.
Kapitel 2 omhandler desuden Adfærdskodeks for europæiske statistikker, herunder ensartede standarder for statistisk kvalitet.
Kapitel 3 omhandler udarbejdelsen af europæiske statistikker, herunder gennemførelsen af det europæiske statistiske program, samarbejdsnetværk, den europæiske statistiske metode og adgang til samt anvendelse og integrering af administrative registre.
Kapitel 4 omhandler formidling af europæiske statistikker, og kapitel 5 fastsætter bestemmelser om statistisk fortrolighed.
En forordning kan desuden pålægge de enkelte medlemsstater at indføre yderligere nationale bestemmelser.
Det er tilfældet med forordningen om europæiske statistikker, der pålægger medlemsstaterne dels at udpege en national statistikmyndighed og dels at fastsætte passende sanktioner for enhver krænkelse af princippet om statistisk fortrolighed.
2.2.2. Økonomi- og Indenrigsministeriets overvejelser I lov om Danmarks Statistik § 1 beskrives Danmarks Statistik som den centrale myndighed for den danske statistik.
Forordningen om europæiske statistikker pålægger imidlertid medlemsstaterne at udpege en national statistikmyndighed og fastslå det ansvar og den koordinerende rolle, som den nationale statistikmyndighed i hver medlemsstat skal løfte og udfylde.
 Det er Økonomi- og Indenrigsministeriets vurdering, at den gældende lov om Danmarks Statistik bør opdateres, således at det tydeligt fremgår, at Danmarks Statistik er den nationale statistikmyndighed i Danmark.
For så vidt angår fastsættelse af passende sanktioner for krænkelser af princippet om statistisk fortrolighed finder Økonomi- og Indenrigsministeriet, at disse er indeholdt i straffelovens §§ 152-152 f.
Straffelovens § 152 omhandler de strafbare tilfælde, hvor den, som virker eller har virket i offentlig tjeneste eller hverv, uberettiget videregiver eller udnytter fortrolige oplysninger, hvortil den pågældende i den forbindelse har fået kendskab, kan straffes med bøde eller fængsel indtil 6 måneder.
Straffelovens §§ 152 a. -152 f. fastsætter blandt andet, at det ligeledes er strafbart at anskaffe sig, videregive eller udnytte oplysninger, der er fremkommet ved en sådan strafbar hændelse, som omtalt i § 152, uden at have medvirket til gerningen.
2.2.3. Den foreslåede ordning For at bringe den gældende lovgivning i overensstemmelse med forordningen om europæiske statistikker, foreslås det, at der indføres en bestemmelse, der udpeger Danmarks Statistik som den nationale statistikmyndighed.
I den nuværende lov om Danmarks Statistiks § 1 benævnes Danmarks Statistik som central myndighed for den danske statistik.
Med lovforslaget bringes ordlyden dermed i fuld overensstemmelse med forordningerne om europæiske statistikker.
Desuden sker en yderligere præcisering af Danmarks Statistiks faglige uafhængighed som noget nyt, hvilket er i tråd med forordningerne om europæiske statistikker.
2.3. Danmarks Statistiks organisering 2.3.1. Gældende ret De gældende regler for Danmarks Statistiks virksomhed er fastlagt i lov om Danmarks Statistik (Lovbekendtgørelse nr. 599 af 22. juni 2000 som ændret ved § 1 i lov nr. 1272 af 16. december 2009, § 17 i lov nr. 579 af 1. juni 2010 og § 68 i lov nr. 1231 af 18. december 2012). Lov om Danmarks Statistik er fra 1966 og er bortset fra enkelte tilretninger, herunder vedr. digital kommunikation mellem det offentlige og virksomheder, ikke blevet ændret siden vedtagelsen i 1966.
 Efter lov om Danmarks Statistiks § 1, stk. 1, er Danmarks Statistik den centrale myndighed for den danske statistik med følgende hovedopgaver; at indsamle, bearbejde og offentliggøre statistiske oplysninger om samfundsforholdene, herunder kan Danmarks Statistik bistå udvalg og kommissioner i statistiske spørgsmål, udarbejde statistiske analyser og prognoser, samt udføre statistiske opgaver for private og offentlige kunder mod betaling efter reglerne for indtægtsdækket virksomhed (serviceopgaver). Desuden forestår eller medvirker Danmarks Statistik ved indretning og udnyttelse af offentlige myndigheders centrale administrative registre, som kan anvendes til statistiske formål, og de varetager opgaver vedrørende internationalt statistisk samarbejde.
 § 1, stk. 2, i lov om Danmarks Statistik fastsætter, at Danmarks Statistik, efter økonomiministerens bestemmelse, skal forestå tilvejebringelsen af statistiske oplysninger til brug for den statslige administration og lovgivningsmagten.
Efter den gældende bestemmelse i lov om Danmarks Statistik § 1, stk. 3, skal Danmarks Statistik underrettes såfremt en offentlig myndighed eller institution påtænker at påbegynde indsamling og bearbejdelse af statistiske oplysninger således, at en samordning kan finde sted.
Lovgivningen præciserer ikke, hvad der i denne sammenhæng menes med samordning, eller hvordan en sådan samordning skal implementeres.
Det følger af lov om Danmarks Statistik §§ 2-4, at Danmarks Statistik kan agere fagligt uafhængigt, idet § 2 fastslår, at Danmarks Statistik er en selvstændig myndighed, som ledes af en styrelse (bestyrelse) bestående af rigsstatistikeren som formand og 6 andre medlemmer med indsigt i samfundsforholdene.
Det følger af § 4, stk. 1, at rigsstatistikeren har ansvaret for den faglige og administrative ledelse af Danmarks Statistik, mens styrelsen i henhold til § 3, stk. 1, træffer beslutning om Danmarks Statistiks arbejdsplan samt i henhold til § 3, stk. 2, om i hvilket omfang og på hvilken måde Danmarks Statistik kan indhente oplysninger fra virksomheder, organisationer mv. i henhold til §§ 8-12 a.
Styrelsen godkender i henhold til § 3, stk. 3, Danmarks Statistiks budget og træffer beslutning i spørgsmål af større økonomisk betydning, og kan i øvrigt i henhold til § 3, stk. 5, tage stilling til sager, som forelægges af rigsstatistikeren.
 Lov om Danmarks Statistik specificerer ikke direkte princippet om statistikkens faglige uafhængighed, som fremgår af både FNs og EU's grundlæggende principper for officiel statistikproduktion.
Efter lovens § 4, stk. 2, hører Danmarks Statistiks personaleforhold under økonomiministeren.
Rigsstatistikeren forelægger sager direkte for ministeren, når afgørelse af sager indenfor Danmarks Statistiks forretningsområde hører under økonomiministeren i henhold til § 4, stk. 3.
2.3.2. Økonomi- og Indenrigsministeriets overvejelser Det er afgørende for Danmarks Statistiks virke og troværdighed, at Danmarks Statistik er en fagligt uafhængig organisation.
I forbindelse med det seneste ESGAB peer review af statistikproduktionen i Danmark i 2015 blev det anbefalet, at den eksisterende statistiske lovgivning opdateres med henblik på at bringe den nationale statistiklovgivning i overensstemmelse med forordningen om europæiske statistikker.
Konkret blev det anbefalet, at den nye lov bør indeholde specifikke bestemmelser vedrørende faglig uafhængighed, rigsstatistikerens status, bestyrelsens rolle samt Danmarks Statistiks koordinerende rolle.
2.3.3. Den foreslåede ordning Med henblik på at sikre den faglige uafhængighed foreslås det i lovforslaget, at Danmarks Statistik organiseres med en bestyrelse bestående af 8 medlemmer, hvor rigsstatistikeren er formand.
Ved stemmelighed er rigsstatistikerens stemme udslagsgivende.
Bestyrelsen foreslås udvidet med et enkelt medlem, for at sikre en passende bredde i bestyrelsens sammensætning.
Desuden foreslås en ny bestemmelse, der medfører en ensretning af reglerne for databeskyttelse af erhvervsdata, uanset om Danmarks Statistik har indhentet erhvervsdata til brug for europæisk statistik eller anden national statistik.
Det foreslås, at rigsstatistikeren får eneansvaret for de faglige kriterier, der lægges til grund for statistikproduktionen, mens bestyrelsen under rigsstatistikerens ledelse træffer beslutning om blandt andet Danmarks Statistiks strategi, arbejdsplan og budget, samt i hvilket omfang og på hvilken måde, der skal indberettes til statistik.
Bestyrelsen træffer desuden beslutning om den rapport til økonomi- og indenrigsministeren om officiel offentligt produceret statistik, der er nævnt i den foreslåede, nye § 4 c, stk. 2. Bestyrelsens medlemmer fungerer udelukkende i deres personlige og faglige egenskab og repræsenterer ikke institutionelle eller organisatoriske interesser.
Bestyrelsen fungerer således som garant for den faglige uafhængighed af den officielle danske offentligt producerede statistik samt for institutionen Danmarks Statistik.
Herved sikres den nødvendige samordning med forordningen om europæiske statistikker.
 Danmarks Statistiks placering som en fagligt uafhængig institution under økonomi- og indenrigsministeren foreslås tydeliggjort.
3. Økonomiske og administrative konsekvenser for det offentlige Bestemmelserne om officiel offentligt produceret statistik medfører administrative omkostninger for Danmarks Statistik i omegnen af 1 mio. kr. årligt, som afholdes inden for institutionens egen økonomiske ramme.
Lovforslaget vurderes ikke at have yderligere økonomiske eller administrative konsekvenser for det offentlige, som ikke allerede er pålagt som følge af lov om Danmarks Statistik eller forordningen om europæiske statistikker.
Lovforslaget har ingen økonomiske eller administrative konsekvenser for kommuner og regioner.
 4. Økonomiske og administrative konsekvenser for erhvervslivet mv.
 Lovforslaget har ingen økonomiske eller administrative konsekvenser for erhvervslivet mv.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslagets § 1, nr. 2, sikrer, at der etableres overensstemmelse med Europa-Parlamentets og Rådets forordning (EF) nr. 223/2009 af 11. marts 2009 om europæiske statistikker, som ændret ved Europa-Parlamentets og Rådets forordning (EU) nr. 2015/759 af 29. april 2015 om ændring af forordning (EF) nr. 223/2009 om europæiske statistikker og national udmøntning af visse bestemmelser heri.
 Europa-Parlamentets og Rådets forordning (EU) 2016/679 af 27. april 2016 om beskyttelse af fysiske personer i forbindelse med behandling af personoplysninger og om fri udveksling af sådanne oplysninger træder i kraft i Danmark maj 2018. Der vurderes, at der vil være hjemmel i forordningens artikel 6, stk. 2, jf. stk. 1, litra c og e, artikel 9, stk. 2, litra j, og artikel 89 til at videreføre de gældende hjemler i den nuværende lov om Danmarks Statistik.
 8. Hørte myndigheder og organisationer mv.
 Et udkast til lovforslag har i perioden fra den 26. september 2017 til og med den 24. oktober 2017 været sendt i høring hos følgende myndigheder og organisationer m.v.:
 Akademikerne, Ankestyrelsen, Arbejderbevægelsens Erhvervsråd, Arbejdstilsynet, Brancheforeningen Danske Bedemænd, Centralorganisationernes Fælles Udvalg, CEPOS, Copenhagen Business School (CBS), Dansk Akvakultur, Dansk Gartneri, Danmarks Evalueringsinstitut (EVA), Danmarks Fiskeriforening, Danmarks Nationalbank, Danmarks Statistik, Dansk Arbejdsgiverforening, Dansk Byggeri, Dansk Erhverv, Dansk Erhvervsfremme, Dansk Industri, Dansk Metal, Dansk Transport og Logistik, Danske Bank, Danske Regioner, Datatilsynet, De Økonomiske Råds Sekretariat, Det Frie Forskningsråd, Det Nationale Forsknings- og Analysecenter for Velfærd, Det Nationale Forskningscenter for Arbejdsmiljø, Domstolsstyrelsen, DREAM, FinansDanmark, Forbrugerrådet, Forhandlingsfællesskabet, Forsikring og Pension, FSD Socialchefer, FTF, Håndværksrådet, KL, Kommunaldirektørforeningen i Danmark, Københavns Kommune, Københavns Universitet, Landbrug & Fødevarer, Landdistrikternes Fællesråd, Landsbyggefonden, Landsorganisationen i Danmark (LO), Offentligt Ansattes Organisationer (OAO), Rigspolitiet, Rigsrevisionen, Roskilde Universitet, Sammenslutning af Danske Småøer, Stats- og Kommunalt Ansattes Forhandlingsfællesskab, Sundhedskartellet, Syddansk Universitet, Vejdirektoratet, Økonomidirektørforeningen, Aalborg Universitet, Aarhus BSS, Aarhus Universitet og 3F  Fagligt Fælles Forbund.
Bemærkninger til lovforslagets enkelte bestemmelser Til § 1 Til nr. 1 Danmarks Statistiks bestyrelse omtales i lov om Danmarks Statistiks § 2: Danmarks Statistik er en selvstændig institution og ledes af en styrelse, der består af rigsstatistikeren som formand og 6 andre medlemmer med indsigt i samfundsforhold, herunder erhvervs- og arbejdsforhold. .
Det foreslås, at Danmarks Statistiks bestyrelse fremover ikke benævnes som styrelse, men som bestyrelse, hvilket er i tråd med, hvordan ledelsen i lignende institutioner betegner sig selv.
Der er taget højde for forskellige bøjninger af betegnelsen i gældende lov om Danmarks Statistik.
 Bestemmelsen indebærer, at betegnelsen af Danmarks Statistiks bestyrelse opdateres til tidssvarende sprogbrug.
Til nr. 2 I § 1, stk. 1, i lov om Danmarks Statistik er Danmarks Statistik oprettet som en central myndighed for den danske statistik og betegnes i § 2, stk. 1, som en selvstændig institution.
Det ressortmæssige tilhørsforhold til Økonomi- og Indenrigsministeriet fremgår ikke direkte af gældende lov, men det fremgår eksempelvis, at økonomiministeren udpeger styrelsens medlemmer (§ 2, stk. 1), at økonomiministerens indstilling om udnævnelse af rigsstatistikeren afgives efter samråd med styrelsen (§ 2, stk. 2), og at forslag til Danmarks Statistiks budget afgives til økonomiministeren (§ 3, stk. 3).
I henhold til forordningen om europæiske statistikker artikel 5, stk. 1, udpeger medlemsstaterne en national statistikmyndighed, der er ansvarlig for koordinering af nationale aktiviteter i forbindelse med udvikling, udarbejdelse og formidling af europæisk statistik.
Danmarks Statistik blev i 2009, afledt af vedtagelsen af Europa-Parlamentets og Rådets forordning nr. 223/2009 af 11. marts 2009 om europæiske statistikker, udpeget hertil på baggrund af en interministeriel høring gennemført af det daværende Økonomi- og Erhvervsministerium.
Det foreslås i § 1, stk. 1, 1. pkt., at Danmarks nationale statistikmyndighed er Danmarks Statistik.
Det er en delvis videreførelse af den gældende lovs § 1, stk. 1, for så vidt angår Danmarks Statistiks centrale rolle.
 Bestemmelsen vil ikke ændre på gældende praksis, men indføres for at opnå fuld overensstemmelse med ordlyden i forordningen om europæiske statistikker.
 Danmarks Statistik har en udstrakt grad af uafhængighed som følge af forordningen om europæiske statistikker artikel 2, stk. 1, litra a.
 For at understrege dette, foreslås det i § 1, stk. 1, 2. pkt., at Danmarks Statistiks er en fagligt uafhængig institution, som hører under økonomi- og indenrigsministeren.
Det følger heraf, at økonomi- og indenrigsministeren ikke har instruktionsbeføjelser over for Danmarks Statistik i faglige anliggender.
Den konkrete udmøntning af, hvorledes statistikproduktionen tilrettelægges og gennemføres, sker således uafhængigt af ressortministeren.
 Bestemmelsen ændrer ikke på gældende praksis, herunder at bestyrelsen beslutter institutionens arbejdsplan og statistikprogram, jf. den foreslåede § 2 b, stk. 2, og at der aftales årlige resultatplaner med Økonomi- og Indenrigsministeriet med henblik på at fastlægge de overordnede årlige mål for drift og udvikling af institutionen.
Som led i det ressortmæssige tilhørsforhold indebærer bestemmelsen desuden, at Danmarks Statistik varetager behandlingen af faglige spørgsmål og besvarelser heraf inden for institutionens forretningsområde for økonomi- og indenrigsministeren.
Spørgsmål af denne type færdigbehandles af Danmarks Statistik til forelæggelse for ministeren.
Faglige spørgsmål inden for Danmarks Statistiks forretningsområde, der ikke kræver ministerens involvering, færdigbehandles og besluttes i institutionen.
 Efter lov om Danmarks Statistiks § 1, stk. 1, er Danmarks Statistik den centrale myndighed for den danske statistik med følgende hovedopgaver; at indsamle, bearbejde og offentliggøre statistiske oplysninger om samfundsforholdene, eventuelt i samarbejde med kommunale og andre statistiske organer (§ 1, stk. 1, nr. 1), at forestå eller medvirke ved indretning og udnyttelse af offentlige myndigheders centrale administrative registre, som kan anvendes til statistiske formål (§ 1, stk. 1, nr. 3), og at varetage opgaver vedrørende internationalt statistisk samarbejde (§ 1, stk. 1, nr. 6). Desuden kan Danmarks Statistik bistå udvalg og kommissioner i statistiske spørgsmål (§ 1, stk. 1, nr. 4), udarbejde statistiske analyser og prognoser (§ 1, stk. 1, nr. 5) samt påtage sig indsamling, bearbejdelse og offentliggørelse af statistiske oplysninger for kommuner, organisationer og private virksomheder mv. (§ 1, stk. 1, nr. 2). Systematikken i nummereringen i § 1, stk. 1, bidrager ikke til en klar opdeling af de opgaver, som Danmarks Statistik skal varetage, og de opgaver, de kan varetage.
§ 1, stk. 2, i lov om Danmarks Statistik fastsætter, at Danmarks Statistik, efter økonomiministerens bestemmelse, skal forestå tilvejebringelsen af statistiske oplysninger til brug for den statslige administration og lovgivningsmagten.
Efter den gældende bestemmelse i lov om Danmarks Statistik § 1, stk. 3, skal Danmarks Statistik underrettes såfremt en offentlig myndighed eller institution påtænker at påbegynde indsamling og bearbejdelse af statistiske oplysninger således, at en samordning kan finde sted.
Lovgivningen præciserer ikke, hvad der i denne sammenhæng menes med samordning, eller hvordan en sådan samordning skal implementeres.
 Det foreslås, at lovens § 1, stk. 2, fastlægger de opgaver, som Danmarks Statistik skal varetage, hvorimod lovens § 1, stk. 3, fastsætter de opgaver, som Danmarks Statistik kan varetage.
Den foreslåede § 1, stk. 2, der er en delvis videreførelse af gældende lovs § 1, stk. 1, nr. 1, 3 og 6, for så vidt angår Danmarks Statistiks opgaver, har til formål at fastlægge Danmarks Statistiks kerneaktiviteter.
Bestemmelsen er udvidet i forhold til gældende ret af praktiske årsager og for at lovfæste, at Danmarks Statistik samordner den officielle offentligt producerede statistik, jf. stk. 2, nr. 4, dels for at opdatere gældende ret med anvisning af Danmarks Statistiks nuværende aktiviteter vedrørende indtægtsdækket virksomhed, jf. stk. 2, nr. 2, samt for at fremtidssikre bestemmelsen så den er i overensstemmelse med Danmarks Statistiks øvrige aktiviteter, jf. stk. 2, nr. 5.
Det foreslås med bestemmelsens stk. 2, nr. 1, at videreføre gældende rets § 1, stk. 1, nr. 1, for så vidt angår indsamling af statistiske oplysninger.
Gældende rets ordlyd for så vidt angår bearbejder og offentliggør erstattes af udvikler, udarbejder og formidler, hvilket bringer bestemmelsens ordlyd i overensstemmelse med forordningen om europæiske statistikker.
Udvikling af statistik indebærer blandt andet identifikation af brugerbehov og design af nye statistikker mht. valg af variable, indsamlingsmetoder m.m.
Indsamling af statistik er f.eks. spørgeskemaundersøgelser eller andre metoder til tilvejebringelse af oplysninger fra forskellige kilder, herunder administrative kilder.
Udarbejdelse af statistik dækker over alle aktiviteter i forbindelse med indsamling, lagring, behandling, og analyse af statistiske oplysninger, der er nødvendige for sammenstilling af statistikkerne.
Formidling af statistik indebærer aktiviteter, der består i at gøre statistikker og statistiske analyser tilgængelige for brugerne, herunder blandt andet vedligeholdelse af et system til formidling af statistik (f.eks. webplatform), produktion og promovering af de statistiske produkter (f.eks. pressemeddelelser, publikationer m.m.) samt retningslinjer for formidling.
 Den foreslåede bestemmelses stk. 2, nr. 2, reviderer gældende rets § 1, stk. 1, nr. 2, som bestemmer, at Danmarks Statistik kan påtage sig indsamling, bearbejdelse og offentliggørelse af statistiske oplysninger for kommuner, organisationer og private virksomheder mv.
 Det foreslås med bestemmelsen, at Danmarks Statistik mod anvisning af finansiering skal imødekomme offentlige myndigheders (statslige, regionale, kommunale) konkrete statistiske behov, hvor disse ligger uden for Danmarks Statistiks arbejdsplan.
Danmarks Statistiks arbejdsplan omfatter primært statistik, der produceres i henhold til EU-retlig eller national lovgivning, er af almen samfundsinteresse, og som kan udarbejdes inden for Danmarks Statistiks finanslovsbevilling.
Opgaver uden for Danmarks Statistiks arbejdsplan finansieres ikke inden for Danmarks Statistiks bevilling, og bestemmelsen indebærer derfor, at finansiering skal følge med bestillingen.
Det foreslås med bestemmelsens stk. 2, nr. 3, at videreføre gældende rets § 1, stk. 1, nr. 3, og dermed sikre Danmarks Statistiks inddragelse og medvirken ved indretning og udnyttelse af de offentlige myndigheders registre, som kan anvendes til statistiske formål.
Formuleringerne i gældende ret vedrørende centrale registre, der tjener til varetagelse af administrative opgaver for det offentlige og erhvervslivet foreslås fjernet, hvilket sikrer, at alle offentlige myndigheders registre potentielt kan benyttes til statistiske formål.
 Bestemmelsen skal ses i lyset af, at udnyttelse af administrative data er et centralt grundlag for Danmarks Statistiks statistikproduktion og sikrer en moderne og omkostningseffektiv statistikproduktion med hensyn til både kvalitet, effektivitet og mindskede byrder for erhvervslivet ved indberetning til statistik. Ændringer i administrative registre kan derfor have afgørende betydning for statistikproduktionen, hvorfor inddragelse af Danmarks Statistik bør sikres med henblik på at sikre kvalitet og stabilitet i de administrative kilder i henhold til forordningen om europæiske statistikker artikel 17a, stk. 2, samt anbefalingen i ESGAB peer review rapporten fra 2015 s. 18.
 Det foreslås med bestemmelsens stk. 2, nr. 4, der er ny i forhold til gældende ret, at lovfæste, at Danmarks Statistik samordner den officielle offentligt producerede statistik og reflekterer Danmarks Statistiks opgaver i henhold til lovforslagets § 1, nr. 7. Se i øvrigt de specielle bemærkninger til lovforslagets § 1, nr. 7.
 Den foreslåede bestemmelses stk. 2, nr. 5, der er ny i forhold til gældende ret, indebærer, at Danmarks Statistik høres og inddrages i forbindelse med offentlige digitaliseringstiltag, således at der tages højde for de statistikfaglige hensyn, herunder spørgsmål vedrørende statistisk fortrolighed.
 Det følger af den foreslåede bestemmelses stk. 2, nr. 6, der er en videreførelse af gældende rets § 1, stk. 1, nr. 6, at Danmarks Statistik varetager opgaver vedrørende internationalt statistisk samarbejde.
Dette skal ses i lyset af, at internationalt statistisk samarbejde er af stigende betydning og har til formål at øge sammenlignelighed af statistikker på tværs af lande.
Internationalt statistisk samarbejde danner grundlag for statistisk belysning af transaktioner over grænserne samt grænseoverskridende problemstillinger f.eks. vedrørende klima og miljø. Danmarks Statistik varetager opgaver vedrørende det internationale statistiske samarbejde i EU, FN og øvrige internationale organisationer og samarbejdsfora.
Det følger endvidere af forordningen om europæiske statistikker, at den nationale statistiske myndighed, der er ansvarlig for koordinering af alle nationale aktiviteter til udvikling, udarbejdelse og formidling af europæisk statistik, er det eneste kontaktpunkt for EU-Kommissionen i statistiske forhold.
Bestemmelsen sikrer dermed, at lovgivningen stemmer overens med, hvad der følger af forordningen om europæiske statistikker, for så vidt angår den nationale statistikmyndigheds engagement i det internationale statistiske arbejde.
 Det følger ligeledes af nævnte forordning, at ledere af de nationale statistiske myndigheder repræsenterer deres nationale statistiske systemer i det europæiske statistiske samarbejde, herunder den europæiske statistiske komité, jf. den foreslåede § 2 a, stk. 4. Danmarks Statistik inddrager andre nationale statistikproducerende myndigheder i fastlæggelsen af de danske positioner, hvor det er relevant for de pågældende myndigheder.
 Den foreslåede bestemmelses stk. 3 indeholder de opgaver, som Danmarks Statistik kan varetage, og er udvidet i forhold til gældende ret af praktiske årsager og for at opdatere gældende ret med anvisning af Danmarks Statistiks nuværende aktiviteter vedrørende indtægtsdækket virksomhed, jf. stk. 3, nr. 5, samt for at fremtidssikre bestemmelsen så den er i overensstemmelse med Danmarks Statistiks øvrige aktiviteter, jf. stk. 3, nr. 3-4.
Det følger af den foreslåede bestemmelses stk. 3, nr. 1, der er en videreførelse af gældende rets § 1, stk. 1, nr. 5, at Danmarks Statistik kan udarbejde statistiske analyser og prognoser.
Det indebærer, at Danmarks Statistik kan bidrage med perspektivering og samstilling af statistiske udgivelser.
Det forudsættes, at udarbejdelsen sker under hensyntagen til Danmarks Statistiks rolle som en faglig uafhængig og objektiv institution, hvor der tilstræbes en upartisk og fagligt funderet tilgang til de statistiske analyser og prognoser.
Ifølge den foreslåede bestemmelses stk. 3, nr. 2, der er en videreførelse af gældende rets § 1, stk. 1, nr. 4, kan Danmarks Statistik bistå udvalg og kommissioner i statistiske spørgsmål efter anvisning af finansiering af bistanden.
Dette indebærer, at finansieringen af den pågældende opgave følger med bestillingen.
 Den foreslåede bestemmelses stk. 3, nr. 3, der er ny i forhold til gældende ret, understreger, at Danmarks Statistik i rollen som databehandler for andre dataansvarlige offentlige myndigheder kan indsamle og kvalitetssikre oplysninger under anvendelse af Danmarks Statistiks kompetencer, metoder og teknik relateret til sikkerhed, datakvalitet m.m.
 De databeskyttelsesretlige forhold fremgår af Danmarks Statistiks datafortrolighedspolitik.
 Det følger af den foreslåede bestemmelses stk. 3, nr. 4, der er ny i forhold til gældende ret, at Danmarks Statistik, med henblik på at udnytte Danmarks Statistiks statistiske materiale til gavn for videnskaben og for analysearbejde, kan stille data til rådighed for statistisk analyse og videnskabelige formål under forudsætning af beskyttelse af den statistiske fortrolighed.
Det har stor værdi for samfundet, at eksempelvis erhvervslivets beslutningstagere, forsknings- og analyseinstitutioner har adgang til troværdige data af høj kvalitet.
Bestemmelsen indebærer, at Danmarks Statistik kan stille sådanne data til rådighed.
Det følger af den foreslåede bestemmelses stk. 3, nr. 5, der reviderer gældende rets § 1, stk. 1, nr. 2, at Danmarks Statistik, for at imødekomme særlige statistiske behov, som ikke er omfattet af Danmarks Statistiks arbejdsplan, samt for at sikre fuld udnyttelse af institutionens statistiske produktion og kompetencer, kan drive indtægtsdækket og tilskudsfinansieret virksomhed, jf.
Finansministeriets regler herom, som beskrevet med budgetvejledningens bestemmelser om indtægtsdækket virksomhed.
Formålet med den foreslåede bestemmelses stk. 4, der er en videreførelse af gældende rets § 1, stk. 3, er at sikre, at der ikke sker dobbeltproduktion og dobbeltindberetning af statistiske oplysninger.
Det foreslås derfor at pålægge offentlige myndigheder at underrette Danmarks Statistik, når optagelse af ny statistik påtænkes, for dermed at give Danmarks Statistik mulighed for at sikre koordination allerede på planlægningsstadiet.
 Bestemmelsens stk. 4 finder således anvendelse, når der er tale om påbegyndelse af en løbende indsamling af statistiske oplysninger til brug for statistiske formål, og ikke ved ad hoc-indsamlinger til brug for eksempelvis administrative formål, tilsyn, analyser mv.
 Om baggrunden for bestemmelsen henvises desuden til lovforslagets almindelige bemærkninger afsnit 2.3.2.
Til nr. 3 Efter gældende rets § 2, stk. 1, ledes Danmarks Statistik af en bestyrelse bestående af 7 medlemmer med rigsstatistikeren som formand.
Efter gældende rets § 4, stk. 2, hører Danmarks Statistiks personaleforhold under økonomiministeren.
 Det følger af artikel 5a, stk. 2, litra c, i forordningen om europæiske statistikker, at lederen af de nationale statistiske kontorer skal handle uafhængigt under udførelsen af de statistiske opgaver; og hverken må søge eller modtage instrukser fra nogen regering eller andre institutioner, organer, kontorer eller enheder.
Det foreslås med lovforslagets § 1, nr. 3, at bestemmelsen i lovens § 2 ændres.
Den foreslåede bestemmelse omhandler ledelsen af Danmarks Statistik og viderefører på nogle punkter den gældende lovs §§ 2-4, mens den på andre punkter ændrer gældende ret.
Rigsstatistikerens særlige rolle lovfæstes som noget nyt i denne bestemmelse.
Det foreslås i bestemmelsens stk. 1, der er en videreførelse af gældende lovs § 2, stk. 1, at rigsstatistikeren er formand for bestyrelsen.
Det foreslås desuden som noget nyt i denne bestemmelse, at bestyrelsen udvides med et enkelt medlem i forhold til gældende ret.
Da dette vil medføre, at bestyrelsen er af et lige antal, foreslås det at indføre, at rigsstatistikerens stemme er udslagsgivende ved stemmelighed.
 Bestyrelsen kan ikke stemme om sager, hvor rigsstatistikeren har eneansvaret, jf. forordningen om europæiske statistikker artikel 5a, stk. 2, litra a.
Den foreslåede bestemmelse sikrer, at Danmarks Statistiks overordnede ledelse er klart beskrevet.
Bestyrelsens mandat og retningslinjerne for dens sammensætning, herunder medlemmernes beskikkelsesperiode, er beskrevet i lovforslagets § 1, nr. 4.
 Med henblik på at underbygge Danmarks Statistik som en faglig uafhængig myndighed, jf. lovforslagets § 1 nr. 1, fastlægger bestemmelsens stk. 2, at ansvaret for den overordnede strategiske og økonomiske ledelse er placeret hos bestyrelsen.
Til nr. 4 Efter gældende rets § 2, stk. 2, udnævnes rigsstatistikeren af kongen, efter § 4, stk. 1, har rigsstatistikeren den faglige og administrative ledelse af Danmarks Statistik og efter § 4, stk. 2, hører Danmarks Statistiks personaleforhold under økonomiministeren.
Rigsstatistikeren forelægger sager direkte for ministeren, når afgørelse af sager indenfor Danmarks Statistiks forretningsområde hører under økonomiministeren i henhold til § 4, stk. 3.
 Det følger af artikel 5a, stk. 2, litra c, i forordningen om europæiske statistikker, at lederen af de nationale statistiske kontorer skal handle uafhængigt under udførelsen af de statistiske opgaver; og hverken må søge eller modtage instrukser fra nogen regering eller andre institutioner, organer, kontorer eller enheder.
For at sikre, at lovforslaget er i overensstemmelse med forordningen om europæiske statistikker, og at statistikproduktionen foregår uafhængigt i overensstemmelse med lovforslagets § 1, nr. 1, foreslås det i § 2 a, stk. 1, at rigsstatistikeren har eneansvaret for de statistikfaglige spørgsmål forbundet med udvikling, indsamling, bearbejdning og formidling af Danmarks Statistiks statistikproduktion, hvilket betoner ansvarsfordelingen mellem rigsstatistikeren og den øvrige bestyrelse.
Dette er i overensstemmelse med forordningen om europæiske statistikker artikel 5a, stk. 2, litra a, som fastsætter, at lederen af den nationale statistikmyndighed skal:
 have eneansvaret for at fastlægge processer, statistiske metoder, standarder og procedurer samt indholdet af og tidspunkterne for statistiske udgivelser og offentliggørelser af europæiske statistikker, der udvikles, udarbejdes og formidles af det nationale statistiske kontor,  tillægges beføjelser til at træffe afgørelse om alle spørgsmål vedrørende den interne forvaltning af det nationale statistiske kontor,  handle uafhængigt under udførelsen af deres statistiske opgaver; og hverken søge eller modtage instrukser fra nogen regering eller andre institutioner, organer, kontorer eller enheder,  være ansvarlige for det nationale statistiske kontors statistiske aktiviteter og budgetgennemførelse,  offentliggøre en årlig rapport og kan fremsætte bemærkninger om den ressourcetildeling, der vedrører det nationale statistiske kontors statistiske aktiviteter,  koordinere de statistiske aktiviteter, som gennemføres af alle nationale myndigheder, der er ansvarlige for udvikling, udarbejdelse og formidling af europæiske statistikker som omhandlet i artikel 5, stk. 1,  udarbejde nationale retningslinjer, hvor det er nødvendigt for at sikre kvaliteten i udviklingen, udarbejdelsen og formidlingen af alle europæiske statistikker inden for deres nationale statistiske systemer og overvåge og revidere gennemførelsen af disse, idet de alene har ansvar for at sikre overholdelsen af disse retningslinjer inden for det nationale statistiske kontor,  repræsentere deres nationale statistiske system i Det Europæiske Statistik System (ESS).
 Det følger af forordningen om europæiske statistikker artikel 5a, stk. 2, litra b, at lederen af det nationale statistiske kontor skal tillægges beføjelser til at træffe afgørelse i alle spørgsmål vedrørende den interne forvaltning.
Det foreslås i § 2 a, stk. 2, at rigsstatistikeren træffer afgørelse i alle spørgsmål vedrørende den interne forvaltning.
Forslaget sikrer, at dette også gør sig gældende for de dele af Danmarks Statistiks virke, som ikke direkte er omfattet af EU-forordninger.
Med den foreslåede § 2 a, stk. 3, fastsættes de personaleadministrative aspekter af rigsstatistikerens ansvar for den interne forvaltning, hvilket er en ændring i forhold til gældende lovs § 4 stk. 2, der anfører, at Danmarks Statistiks personaleforhold hører under økonomiministeren.
Bestemmelsens stk. 3 indebærer, at personaleforholdene for Danmarks Statistik er rigsstatistikerens ansvar, og at rigsstatistikeren ansætter og afskediger institutionens personale.
Det fastsættes desuden i § 2 a, stk. 3, 2. pkt., at rigsstatistikeren afgiver indstilling om ansættelse og afskedigelse af tjenestemænd til økonomi- og indenrigsministeren.
Dette indebærer, at økonomi- og indenrigsministeren udnævner og afskediger eventuelle tjenestemænd.
Den foreslåede § 2 a, stk. 4 fastslår som noget nyt, at rigsstatistikeren, eller dennes stedfortræder, som leder af Danmarks nationale statistiske myndighed, repræsenterer Danmark i en række internationale fora, f.eks.
EU, OECD og FN.
Som led i varetagelsen af denne opgave sikrer rigsstatistikeren samordning med andre nationale statistikproducenters interesser.
Bestemmelsen indebærer, at lovforslaget er i overensstemmelse med forordningen om europæiske statistikker, der angiver, at den nationale statistikmyndighed skal være EU-Kommissionens (Eurostats) eneste kontaktpunkt i medlemsstaten.
Det følger naturligt heraf, at Danmarks Statistik koordinerer og samordner andre nationale statistikproducenters interesser i denne forbindelse.
 Efter gældende ret udnævnes rigsstatistikeren af kongen, hvilket implicerer, at rigsstatistikeren er tjenestemandsansat.
 Den foreslåede § 2 a, stk. 5, der er en delvis videreførelse af gældende lovs § 2, stk. 2, omhandler rigsstatistikerens ansættelsesforhold.
For at sikre den faglige uafhængighed sker ansættelse og afskedigelse af rigsstatistikeren med den foreslåede bestemmelse efter indstilling fra bestyrelsen, hvilket er en udvidelse af gældende ret i og med, at bestyrelsens indstilling ligger til grund for ansættelse og afskedigelse af rigsstatistikeren, hvorimod det i gældende lov er anført, at indstillingen kommer fra økonomiministeren efter samråd med styrelsen.
Afskedigelse sker under iagttagelse af forordningen om europæiske statistikkers artikel 5a, stk. 4, således at afskedigelsen ikke må ske af grunde, der kan bringe uafhængigheden i fare.
Den foreslåede bestemmelses stk. 5 præciserer desuden, at rigsstatistikeren ikke må deltage i bestyrelsens behandling af sager om ansættelse og afskedigelse af lederen af Danmarks Statistik.
Det indebærer, at bestyrelsen konstituerer sig med en næstformand, der blandt andet leder bestyrelsen i forbindelse med udnævnelse og afskedigelse af rigsstatistikeren.
Det forudsættes i øvrigt, at bestyrelsen sikrer, at den eller de indstillede kandidater har de særlige statistikfaglige kompetencer, der kræves for at besidde stillingen, ved indstilling af en kandidat til ansættelse som rigsstatistiker.
Dette kan ske ved, at bestyrelsen gennemgår oversigten over ansøgere til stillingen og i øvrigt er repræsenteret i ansættelsesudvalget.
I øvrigt gælder de almindelige regler om offentlige opslag af stillinger i staten samt de forvaltningsretlige regler i forhold til ansættelsesproceduren.
Den foreslåede § 2 a, stk. 5 bevirker desuden, at rigsstatistikeren ansættes efter de almindeligt gældende regler om ansættelse af chefer i staten, herunder reglerne om åremålsansættelse.
Dog fastsættes det, at ansættelsesperioden ikke kan overstige 9 år.
Det forudsættes i den forbindelse, at den første åremålsperiode fastsættes som den længst mulige efter de gældende regler om åremålsansættelse, og at bestyrelsen indstiller til økonomi- og indenrigsministeren, om åremålsansættelsen skal forlænges efter de gældende regler om forlængelse af åremålsperioden efter udløbet af den første åremålsperiode.
 For at sikre den faglige uafhængighed fastsættes det endvidere, at ansættelsesområdet alene er Danmarks Statistik.
Det følger af lov om Danmarks Statistik §§ 2-4, at Danmarks Statistik kan agere fagligt uafhængigt, idet § 2 fastslår, at Danmarks Statistik er en selvstændig myndighed, som ledes af en styrelse (bestyrelse) bestående af rigsstatistikeren som formand og 6 andre medlemmer med indsigt i samfundsforholdene.
Det følger af § 4, stk. 1, at rigsstatistikeren har ansvaret for den faglige og administrative ledelse af Danmark Statistik, mens styrelsen i henhold til § 3, stk. 1, træffer beslutning om Danmarks Statistiks arbejdsplan, samt i henhold til § 3, stk. 2, om i hvilket omfang og på hvilken måde Danmarks Statistik kan indhente oplysninger fra virksomheder, organisationer mv. i henhold til §§ 8-12a.
Styrelsen godkender i henhold til § 3, stk. 3, Danmarks Statistiks budget og træffer beslutning i spørgsmål af større økonomisk betydning, og kan i øvrigt i henhold til § 3, stk. 5, tage stilling til sager, som forelægges af rigsstatistikeren.
Beskikkelsesperioden er højest 4 år ad gangen, jf. § 2, stk. 2, og der er ingen begrænsninger for genbeskikkelser.
 Den foreslåede § 2 b omhandler bestyrelsens mandat og arbejdsmåde samt medlemmernes beskikkelse og viderefører på nogle punkter den gældende lovs §§ 2-4, mens den på andre punkter ændrer gældende ret.
 Den foreslåede § 2 b, stk. 1, understreger som noget nyt Danmarks Statistiks bestyrelses funktion som garant for den faglige uafhængighed for Danmarks Statistik i kraft af sin position som en selvstændig bestyrelse, hvis medlemmer er udnævnt i deres personlige og faglige egenskab uden at være undergivet instruktionsbeføjelser fra nogen myndighed, interesseorganisation eller lignende, jf. bestemmelsens stk. 4. Bestyrelsens er på samme vis garant med hensyn til den faglige uafhængighed af officiel offentligt produceret statistik.
Den foreslåede § 2 b, stk. 2, fastsætter bestyrelsens opgaver.
Det foreslås, at bestyrelsen behandler og træffer beslutning i sager af betydning for institutionens strategiske ledelse, herunder arbejdsplan, statistikprogram og budget, samt træffer beslutning om, i hvilket omfang og på hvilken måde de oplysninger, der er nævnt i §§ 3 a og 8-12, skal indhentes.
 Sager af betydning for institutionens strategiske ledelse omfatter blandt andet Danmarks Statistiks strategi og arbejdsplan, der giver et overblik over det kommende års aktiviteter og nyudviklinger, Danmarks Statistiks statistikprogram, der som en selvstændig del af arbejdsplanen lister og beskriver de statistikker, Danmarks Statistik producerer, Danmarks Statistiks årsrapport og budget, nedsættelse af brugerudvalg samt ansættelse og afskedigelse af rigsstatistikeren, jf. den foreslåede § 2 a, stk. 5. Bestyrelsen træffer desuden beslutning om den i lovforslagets § 1, nr. 9, nævnte rapport til økonomi- og indenrigsministeren om officiel offentligt produceret statistik.
Bestemmelsen indebærer, at bestyrelsen sikrer, at der ikke pålægges erhvervslivet unødige byrder ved indberetning til statistik.
Bestyrelsen kan desuden rådgive rigsstatistikeren om spørgsmål vedr. f.eks. datafortrolighed og datasikkerhed samt spørgsmål af større principiel eller økonomisk betydning for Danmarks Statistik.
I forhold til officiel offentligt produceret statistik kan bestyrelsen rådgive om retningslinjer for officiel offentligt produceret statistik og samordning af officiel offentligt produceret statistik.
Af hensyn til opretholdelsen af den faglige uafhængighed foreslås det som noget nyt i den foreslåede bestemmelses stk. 3, at det er rigsstatistikeren, der indstiller bestyrelseskandidater til økonomi- og indenrigsministeren.
Dette er en ændring i forhold til gældende lovs § 2, stk. 1, hvor der blot står, at bestyrelsens medlemmer beskikkes af økonomiministeren.
Ligesom i gældende rets § 2, stk. 1, kan bestyrelsesmedlemmerne maksimalt beskikkes for en periode af 4 år, men som noget nyt foreslås det, at medlemmer af bestyrelsen maksimalt kan genbeskikkes i én periode.
Rigsstatistikeren kan forinden indstillingen rådføre sig med Økonomi- og Indenrigsministeriets departementschef.
Det foreslås i § 2 b, stk. 4, 1. pkt., at bestyrelsens medlemmer beskikkes i deres personlige og faglige egenskab uden at være undergivet instruktionsbeføjelser fra nogen myndighed, organisation eller lignende.
Bestemmelsen, der er en delvis videreførelse af gældende lovs § 2, stk. 1, præciserer bestyrelsens faglige uafhængighed yderligere i forhold til gældende lov.
Bestemmelsen indebærer, at bestyrelsens medlemmer handler selvstændigt i deres personlige og faglige egenskab.
Af hensyn til uafhængigheden må medlemmerne ikke undergives instruktionsbeføjelser fra nogen myndighed, organisation eller lignende.
Den foreslås i § 2 b, stk. 4, 2. pkt., at der ved beskikkelsen af bestyrelsens medlemmer tilstræbes en bred sammensætning, der sikrer bestyrelsens indsigt i relevante samfundsområder og statistisk ekspertise samt indsigt i både offentlig og privat virksomhed.
Med henblik på at sikre den nødvendige ekspertise samt bestyrelsens generelle legitimitet er det vigtigt, at bestyrelsen har en bred medlemssammensætning, således at der blandt medlemmerne findes indsigt i relevante samfundsforhold, statistisk ekspertise samt indsigt i både offentlig og privat virksomhed.
Ved indsigt i offentlig virksomhed forstås indsigt i statslige, kommunale og regionale opgaver.
Ved indsigt i privat virksomhed forstås indsigt i erhvervslivets forhold, herunder kenskab til diverse sektorer, f.eks. servicesektoren.
 Om baggrunden for bestemmelsen henvises desuden til lovforslagets almindelige bemærkninger afsnit 2.3.2.
Til nr. 5 Med § 3, stk. 3, i den gældende lov om Danmarks Statistik er det specificeret, at forslag til Danmarks Statistiks budget afgives til ministeren efter indstilling fra Danmarks Statistiks bestyrelse.
Denne bestemmelse foreslås erstattet af den nye § 3, som fastsætter, at økonomi- og indenrigsministeren tildeler Danmarks Statistik en bevilling til dækning af udgifterne ved Danmark Statistiks ordinære statistikproduktion.
Finansieringen fastsættes på grundlag af de årlige bevillingslove.
 Bestemmelsen tydeliggør, at Danmarks Statistik ikke er underlagt særbestemmelser, for så vidt angår principperne for tildeling af bevilling.
De årlige finanslovsprocesser sikrer, at op- eller nedjustering af Danmarks Statistiks budget sker ud fra en konkret vurdering af mængden af opgaver, der skal løses i det kommende finansår.
I den forbindelse iagttages forordningen om europæiske statistikkers principper om, at Danmarks Statistik tildeles tilstrækkelige midler til at udføre myndighedens bevillingsfinansierede aktiviteter.
 Det foreslås i § 3, stk. 2, der er ny i forhold til gældende ret, at Økonomi- og Indenrigsministeriet fører tilsyn med, om Danmarks Statistiks interne forvaltning udføres i overensstemmelse med Finansministeriets regler og retningslinjer.
 Bestemmelsen indebærer, at Danmarks Statistik i ikke-statistikfaglige spørgsmål er omfattet af Økonomi- og Indenrigsministeriets ministerieinstruks, at Danmarks Statistik skal følge gældende praksis for intern administration og økonomistyring som fastlagt af Finansministeriet og endelig, at Danmarks Statistik skal anvende statslige overenskomster og rammer for personaleadministration.
Bestemmelsen indebærer desuden, at Økonomi- og Indenrigsministeriet påser, at Danmarks Statistik administrerer inden for de specificerede rammer.
Tilsynet udføres inden for Finansministeriets rammer for økonomiopfølgning, koncernfælles nøgletal og endelig via opfølgning på eventuelle bemærkninger fra Rigsrevisionen.
 Om baggrunden for bestemmelsen henvises desuden til lovforslagets almindelige bemærkninger afsnit 2.3.2.
Til nr. 6 Der eksisterer ikke et samlet overblik over den alment samfundsbelysende statistik, der produceres af offentlige myndigheder i Danmark, og der eksisterer ikke et formaliseret dansk statistiksystem med krav og regler for, hvordan offentligt producerede statistikker bør udformes.
 Den foreslåede § 4 introducerer begrebet offentligt produceret alment samfundsbelysende statistik som den statistik, der løbende produceres af offentlige myndigheder og institutioner, og som er landsdækkende, offentligt tilgængelig og udgives med en fast frekvens.
Med statistik menes et publiceret aggregeret talmateriale, som er bearbejdet ved brug af statistiske metoder - dvs. offentligt produceret alment samfundsbelysende statistik inkluderer ikke det bagvedliggende datamateriale i f.eks. databaser.
Almen samfundsbelysende indebærer, at statistikken belyser væsentlige samfundsområder, der i bred forstand omfatter befolkningen og dens levevilkår, arbejdsmarkedet, miljøet, erhvervene og den offentlige sektor samt den generelle økonomiske udvikling.
Med fast frekvens forstås, at offentligt produceret alment samfundsbelysende statistik f.eks. ikke omfatter enkeltstående tal og tabeller udarbejdet til en minister eller til besvarelse af folketingsspørgsmål.
Offentligt produceret alment samfundsbelysende er landsdækkende, dvs. at eksempelvis kommunale statistikker ikke er omfattet.
Med offentligt tilgængeligt menes, at statistikkerne er tilgængelige for den brede offentlighed eksempelvis i form af trykte publikationer eller via internettet.
Det foreslås i § 4, stk. 2, at Danmarks Statistik årligt indsamler og offentliggør informationer om, hvilke offentligt producerede alment samfundsbelysende statistikker, der løbende udarbejdes af offentlige myndigheder og institutioner (offentligt produceret alment samfundsbelysende statistik), uanset om de efterlever retningslinjer for officiel offentligt produceret statistik.
Det foreslås desuden, at offentlige myndigheder og institutioner årligt indmelder til Danmarks Statistik hvilke statistikker, de udarbejder, der falder ind under ovenstående definition af offentligt produceret alment samfundsbelysende statistik.
Bestemmelsen sikrer borgere, beslutningstagere gennemsigtighed og overblik i forhold til de statistikker, der produceres af offentlige myndigheder og institutioner på givne områder.
Listen danner samtidig grundlag for myndighedernes indmelding af statistikker til officiel offentligt produceret statistik, jf. § 4 a, stk. 2.
 Om baggrunden for bestemmelsen henvises desuden til lovens generelle bemærkninger afsnit 2.1.2.
Til nr. 7 Der eksisterer ikke et formaliseret dansk statistiksystem med krav og regler for, hvordan offentligt producerede statistikker bør udformes.
Det er således alene for den statistik, der produceres til EUs statistiske program, dvs. europæisk statistik, at der foreligger klare krav om kvalitet, uafhængighed mv.
Den foreslåede § 4 a, stk. 1, definerer officiel offentligt produceret statistik som den offentligt producerede alment samfundsbelysende statistik, der løbende produceres af offentlige myndigheder og institutioner, og som efterlever et sæt fælles standarder for officiel offentligt produceret statistik.
Standarderne for officiel offentligt produceret statistik fastsættes i retningslinjer for officiel offentligt produceret statistik, som er baseret på Adfærdskodeks for europæisk statistik, jf. den foreslåede § 4 c.
Bestemmelsen indebærer dermed, at de standardiserede kvalitetskrav, der findes for europæiske statistikker, videreføres til også at gælde for officiel offentligt produceret statistik.
Hermed sikres brugerne den samme kvalitetsstandard ved al officiel offentligt produceret statistik, uanset om den er udarbejdet til europæiske eller nationale formål.
Det følger af den foreslåede § 4 a, stk. 2, at det for den nationale statistik gælder, at hvis en statistikproducerende myndighed ønsker deres offentligt producerede alment samfundsbelysende statistik optaget som officiel offentligt produceret statistik, da anmoder myndigheden Danmarks Statistik herom.
Den pågældende statistik skal efterleve retningslinjer for officiel offentligt produceret statistik for at opnå betegnelsen officiel offentligt produceret statistik.
Det følger heraf, at Danmarks Statistik vurderer, hvorvidt en given statistik efterlever retningslinjer for officiel offentligt produceret statistik.
Vurderingen baseres på en årlig selvevaluering foretaget af den statistikproducerende myndighed selv samt periodiske peer reviews, hvor repræsentanter fra Danmarks Statistik og andre nationale statistikproducenter vurderer en given statistiks efterlevelse af retningslinjer for officiel offentligt produceret statistik.
Den foreslåede § 4 a, stk. 3, fastslår princippet om den officielle offentligt producerede statistiks faglige uafhængighed.
Bestemmelsen indebærer, at faglige statistiske vurderinger og spørgsmål behandles uafhængigt af politisk eller tjenstlig instruks.
Bestemmelsen er dog undtaget, for så vidt angår den foreslåede § 4 a, stk. 4, idet lederne af de statistikansvarlige enheder eller ledere med ansvar for statistik i de statistikproducerende myndigheder har det faglige ansvar for produktionen af den officielle offentligt producerede statistik.
Udgangspunktet for bestemmelsen er således, at den faglige uafhængighed er central for troværdigheden af officiel offentligt produceret statistik og er et grundprincip i såvel FNs fundamentale principper for officiel statistik som i Adfærdskodeks for europæiske statistikker.
Statistikken skal kunne anvendes som beslutningsgrundlag, demokratisk kontrol etc., og det er af afgørende betydning, at officiel offentligt produceret statistik har samme uafhængighed og pålidelighed, som statistik produceret til EU-formål.
Derfor benyttes samme definition af faglig uafhængighed, som i forordningen om europæiske statistikker, artikel 2, stk. 1, litra a.
 Den foreslåede § 4 a, stk. 4, har til formål at præcisere den faglige uafhængighed forbundet med statistikproduktion i offentlige myndigheder og institutioner.
Ifølge forordningen om europæiske statistikker artikel 5a, stk. 1, skal medlemsstaterne sikre faglig uafhængighed for de embedsmænd, der har ansvaret for opgaver i forbindelse med den statistik, der produceres til EU-formål.
Den foreslåede § 4 a, stk. 4, sikrer denne faglige uafhængighed for lederne af de statistikansvarlige enheder eller ledere med ansvar for statistik i de statistikproducerende myndigheder, både hvad angår europæisk statistik og officiel offentligt produceret statistik.
Den foreslåede bestemmelse indebærer således, at der sikres overensstemmelse til forordningen om europæiske statistikker.
Den tager desuden højde for, at organiseringen af statistikproduktionen i offentlige myndigheder og institutioner varierer.
En statistikansvarlig enhed kan være en hel institution og i andre tilfælde en del af en institution, hvis primære formål ikke er at producere statistik  det være sig en afdeling, et kontor, en del af et kontor, en tværgående funktion eller lignende.
I nogle myndigheder og institutioner produceres statistikken i flere forskellige enheder.
Bestemmelsen indebærer desuden, at de statistikproducerende myndigheder skal træffe beslutning om, hvordan der sikres en uafhængig status for lederne af de statistikansvarlige enheder eller ledere med ansvar for statistik i de statistikproducerende myndigheder for officiel offentligt produceret statistik.
Dette kan f.eks. ske ved en funktionsbeskrivelse eller lignende for de pågældende statistikansvarlige enheder eller for lederne med ansvar for statistik, der præciserer den faglige uafhængighed.
Kravet om en sådan sikring af den uafhængige status for ledere med ansvar for officiel offentligt produceret statistik indgår i retningslinjer for officiel offentligt produceret statistik.
 I øvrigt gælder de almindelige ansættelsesretlige og forvaltningsretlige regler om afskedigelse af ansatte i staten, ligesom de almindelige regler om opslag af stillinger i staten samt de forvaltningsretlige regler i forhold til ansættelsesproceduren gælder.
 For rigsstatistikeren er den faglige uafhængighed nærmere beskrevet i bemærkningerne til lovforslagets § 1, nr. 4.
Ifølge forordningen om europæiske statistikker artikel 5a, stk. 4, skal ansættelsen af lederne af de statistikansvarlige enheder eller ledere med ansvar for europæisk statistik i statistikproducerende myndigheder ske udelukkende på baggrund af faglige hensyn og ikke politiske eller andre hensyn.
Afskedigelse eller overførsel til en anden stilling må desuden ikke ske af grunde, der kan bringe den faglige uafhængighed i fare.
Da disse krav ikke vurderes at gå videre end de almindelige ansættelsesretlige og forvaltningsretlige regler for ansatte i staten, vil disse bestemmelser ikke blive lovfæstet, for så vidt angår ordningen om officiel offentligt produceret statistik.
 Om baggrunden for bestemmelsen henvises desuden til lovforslagets almindelige bemærkninger afsnit 2.1.2.
Den foreslåede § 4 b, stk. 1, omhandler Danmarks Statistiks koordinerende rolle i forhold til den officielle offentligt producerede statistik.
Af forordningen om europæiske statistikker artikel 5, stk. 1, fremgår det, at den nationale statistikmyndigheds ansvar for koordinering omfatter alle andre nationale myndigheder, der er ansvarlige for udvikling, udarbejdelse og formidling af europæiske statistikker, som fastsættes i EUs statistiske program.
Den nationale statistiske myndighed er navnlig ansvarlig for på nationalt plan at koordinere den statistiske arbejdsplanlægning og rapportering, kvalitetsovervågning, metoder og fremsendelse af data og kommunikation vedrørende det Europæiske Statistiske Systems aktiviteter.
Der eksisterer imidlertid ikke regler, der koordinerer den del af statistikproduktionen, som ikke er omfattet af EUs statistiske program.
Det foreslås med § 4 b, stk. 1, at udstrække Danmarks Statistiks koordinerende ansvar til også at omfatte den øvrige officielle offentligt producerede statistik.
Koordinationen sker med udgangspunkt i retningslinjer for officiel offentligt produceret statistik, jf. den foreslåede nye § 4 c, stk. 1, samt det overordnede samordnende ansvar i henhold til lovforslagets § 1, nr. 2.
 Det indebærer, at Danmarks Statistiks koordinerende rolle, for så vidt angår den officielle statistik, svarer indholdsmæssigt til den koordinerende, rolle som institutionen aktuelt varetager i forhold til europæisk statistik.
Den foreslåede § 4 b, stk. 2, fastsætter, at Danmarks Statistik, på baggrund af statistikproducerende myndigheders indmelding til officiel offentligt produceret statistik, jf. bestemmelsens stk. 3, samt retningslinjerne for officiel offentligt produceret statistik jf. § 4 a, stk. 1, udarbejder, vedligeholder og offentliggør en liste over al officiel offentligt produceret statistik.
Listen offentliggøres på Danmarks Statistiks hjemmeside.
Al europæisk statistik skal i overensstemmelse med forordningen om europæiske statistikker efterleve de standarder, der er indeholdt i Adfærdskodeks for europæisk statistik, og medlemsstaterne skal sikre, at disse standarder efterleves.
Således følger det, at al europæisk statistik pr. definition er officiel offentligt produceret statistik.
Det foreslås derfor i § 4 b, stk. 3, at al europæisk statistik, som omtalt i afsnit 2.2.1., produceret i Danmark vil blive behandlet som officiel offentligt produceret statistik.
Med loven etableres dermed samme regler for officiel offentligt produceret statistik, som gælder for dansk statistik produceret til EU-formål.
Den foreslåede § 4 b, stk. 4, omhandler gennemsigtigheden og tilgængeligheden af den officielle offentligt producerede statistik.
Med henblik på at øge brugervenligheden og gøre det nemt og overskueligt for borgere, private virksomheder og offentlige myndigheder og institutioner at få adgang til den officielle offentligt producerede statistik, foreslås det, at Danmarks Statistik vedligeholder en fælles portal for officiel offentligt produceret statistik, der giver adgang til statistikkerne og deres annoncerede tidspunkt for offentliggørelse.
Portalen omfatter en samlet liste, hvor der ved links eller lignende henvises til statistikkernes faktiske placering hos de respektive offentlige myndigheder og institutioner, hvor datoer for planlagte offentliggørelser også fremgår.
 Hensigten med annonceringen af kommende offentliggørelser er at sikre, at de statistiske offentliggørelser ikke er påvirket af den politiske dagsorden, samt at alle brugerne har mulighed for at kende offentliggørelsestidspunktet og dermed tilgå statistikken på samme tid.
 Om baggrunden for bestemmelsen henvises desuden til lovforslagets almindelige bemærkninger afsnit 2.1.2.
Den foreslåede § 4 c omhandler retningslinjer for officiel offentligt produceret statistik.
I henhold til forordningen om europæiske statistikker artikel 5a, stk. 2, litra g, påhviler det rigsstatistikeren at udarbejde nationale retningslinjer for at sikre kvaliteten af alle europæiske statistikker inden for deres nationale statistiske systemer og overvåge gennemførelsen af disse.
 Det følger af den foreslåede bestemmelses § 4 c, stk. 1, at Danmarks Statistik udarbejder og reviderer retningslinjer for officiel offentligt produceret statistik, baseret på internationale standarder for statistik, og koordinerer og evaluerer efterlevelsen af disse hos de myndigheder, der producerer officiel offentligt produceret statistik.
Bestemmelsen indebærer, at de til enhver tid gældende retningslinjer, der er udarbejdet efter denne bestemmelse, er gældende for officiel offentligt produceret statistik og får betegnelsen retningslinjer for officiel offentligt produceret statistik.
Hermed sikres den ønskede harmonisering af standarder for dansk officiel offentligt produceret statistik uanset om denne anvendes til EU- eller nationale formål.
Retningslinjer for officiel offentligt produceret statistik baseres på Adfærdskodeks for europæiske statistikker, der blev tiltrådt af ECOFIN-rådet i 2005, og som opstiller grundlæggende principper for produktionen af officiel europæisk statistik og udspringer af FNs fundamentale principper for officiel statistik.
Retningslinjer for officiel offentligt produceret statistik er en operationalisering af Adfærdskodeks for europæiske statistikker, der har til formål at tilpasse principperne i Adfærdskodeksen i en dansk kontekst samt tilpasse indholdet til myndigheder, der ikke har statistik som deres kerneopgave.
Danmarks Statistik vurderer, hvorvidt en given statistik efterlever retningslinjer for officiel offentligt produceret statistik.
Vurderingen baseres på en årlig selvevaluering foretaget af den statistikproducerende myndighed selv samt periodiske peer reviews, hvor repræsentanter fra Danmarks Statistik og andre nationale statistikproducenter vurderer en given statistiks efterlevelse af retningslinjer for officiel offentligt produceret statistik.
Som den nationale statistikmyndighed efterlever Danmarks Statistik standarderne, der er fastsat i Adfærdskodeks for europæisk statistik samt i det dertil knyttede Quality Assurance Framework.
Danmarks Statistiks efterlevelse af disse standarder monitoreres af EU-Kommissionen og European Statistical Governance Advisory Board (ESGAB), hvis rapport herom forelægges Europa-Parlamentet og EUs ministerråd.
Det følger af den foreslåede § 4 c, stk. 2, at Danmarks Statistik, med henblik på at sikre efterlevelse af retningslinjerne for officiel offentligt produceret statistik og styrke synligheden herom, udarbejder en årlig rapport til økonomi- og indenrigsministeren vedrørende efterlevelse af retningslinjer for officiel offentligt produceret statistik.
Rapporten baseres på de løbende evalueringer, som Danmarks Statistik foretager i samarbejde med andre producenter af officiel offentligt produceret statistik, og indeholder anbefalinger til bedre efterlevelse af retningslinjerne når relevant.
Dermed efterleves forordningen om europæiske statistikker artikel 5a, stk. 3, om at det påhviler medlemsstaten at sikre, at nationale myndigheder med ansvar for produktion af europæiske statistikker efterlever de nationale retningslinjer.
 Om baggrunden for bestemmelsen henvises desuden til lovforslagets almindelige bemærkninger afsnit 2.1.2.
Til nr. 8 Databeskyttelse er reguleret i dansk lovgivning (blandt andet persondataloven og forvaltningsloven) samt flere EU-regler, herunder den kommende databeskyttelsesforordning, der træder i kraft i maj 2018. Persondataloven, databeskyttelsesforordningen samt Justitsministeriets udkast til forslag til en ny databeskyttelseslov, jf. 2017/1 LSF 68, har hovedsageligt fokus på beskyttelse af fysiske personer og omfatter ikke erhvervsdata til brug for statistik.
Forvaltningslovens § 27, stk. 1, nr. 2, fastsætter blandt andet generelle bestemmelser om tavshedspligt i den offentlige forvaltning for så vidt angår () drifts- eller forretningsforhold el.lign., for så vidt det er af væsentlig økonomisk betydning for den person eller virksomhed, oplysningerne angår, at oplysningerne ikke videregives. , hvilket kan siges at dække erhvervsdata, omend i meget bred forstand.
Artikel 20 i forordningen om europæiske statistikker har til formål at sikre, at fortrolige data udelukkende anvendes til statistiske formål, og at disse data ikke uretmæssigt videregives.
Artiklen fastsætter endvidere, at data (herunder erhvervsdata), der udelukkende er indsamlet for at udarbejde statistikker, kun må anvendes til statistiske formål, medmindre den statistiske enhed (dvs. den enkelte virksomhed) utvetydigt har givet sit tilsagn til, at de må anvendes til andre formål.
Som følge af artikel 20, stk. 3, kan statistiske resultater videregives såfremt den statistiske enhed utvetydigt har givet tilladelse til dette (litra b) eller såfremt EU-retsakter tilsiger videregivelsen (litra a). Det er ydermere Danmarks Statistiks ansvar at træffe alle nødvendige forskriftsmæssige, administrative, tekniske og organisatoriske foranstaltninger til fysisk og logisk beskyttelse af fortrolige data, som følge af artikel 20, stk. 4. Slutteligt medfører artikel 20 også, at tjenestemænd og andre ansatte ved de nationale statistiske kontorer og andre nationale myndigheder, der har adgang til fortrolige data, også efter deres fratrædelse er forpligtet til at overholde fortrolighedskravet.  Erhvervsdata, der er indhentet til brug for produktion af europæisk statistik, er i forvejen underlagt bestemmelserne i forordningen om europæiske statistikker, hvorfor den foreslåede bestemmelse har til formål at adressere fortroligheden for de erhvervsdata, som Danmarks Statistik indhenter til brug for anden statistik end europæisk statistik.
 Det følger af den foreslåede § 7, at databeskyttelsesreglerne for alle de erhvervsdata, som Danmarks Statistik indhenter, bliver ensrettede, uagtet om de anvendes til europæisk statistik eller anden, national statistik.
Bestemmelsen konsoliderer lovgivningen for Danmarks Statistik på dette område, således at lovgivningen stemmer overens med de faktiske forhold for Danmarks Statistiks behandling af erhvervsdata og sikrer ensartet beskyttelse for data, uagtet hvilket formål det er indhentet til.
I praksis vurderes denne bestemmelse ikke at have konsekvenser for Danmarks Statistiks databeskyttelse.
Ved erhvervsdata forstås de data, der ikke er personhenførbare, men som kan henføres til en virksomhed via et CVR-nummer, jf.
CVR-loven.
Der kan eksempelvis være tale om oplysninger omhandlende virksomheders omsætning, branche, driftsudgifter og antal ansatte.
Bestemmelsen finder dermed anvendelse, når der er tale om beskyttelse af data, der ikke kan siges at være dækket af andre persondatalove, som eksempelvis den kommende databeskyttelsesforordning.
 Om baggrunden for bestemmelsen henvises desuden til lovforslagets almindelige bemærkninger afsnit 2.3.2.
Til § 2 Det foreslås, at loven træder i kraft den 1. juli 2018.
Det kan i den forbindelse bemærkes, at der ikke i den gældende lov om Danmarks Statistik er begrænsninger i genbeskikkelser af styrelsens medlemmer.
Det fremgår af den foreslåede § 2 a, stk. 4, at medlemmer af Danmarks Statistiks bestyrelse beskikkes for en periode af 4 år, og at bestyrelsesmedlemmerne makismalt kan genbeskikkes i én periode.
 Nuværende styrelsesmedlemmer, jf. § 2, stk. 1, i lov om Danmarks Statistik, der har været genbeskikket én eller flere gange ved lovens ikrafttrædelse, kan derfor ikke genbeskikkes yderligere, jf. § 2 a, stk. 4.
Den foreslåede § 2 a, stk. 4, finder dermed anvendelse ved de løbende genbeskikkelser således, at nuværende styrelsesmedlemmer, der har været genbeskikket én eller flere gange ved lovens ikrafttrædelse, ikke kan genbeskikkes yderligere.
Den siddende styrelse fortsætter sit virke efter lovens ikrafttrædelse.
Til § 3 Den gældende lov om Danmarks Statistik finder anvendelse for Grønland med undtagelse af § 3 a.
Da Grønland fik sin egen statistiklov i 1989, er det ikke længere nødvendigt at inkludere Grønland i lov om Danmarks Statistik.
Bestemmelsen om lovens territoriale gyldighed foreslås derfor for at undgå, at der opstår tvivl om lovens gyldighedsområde.
Bilag 1 Lovforslaget sammenholdt med gældende lov 1) I loven er der medtaget visse bestemmelser fra Europa-Parlamentets og Rådets forordning 223/2009 af 11. marts 2009 om europæiske statistikker og om ophævelse af forordning 1101/2008/Euratom om fremsendelse af fortrolige statistiske oplysninger til De Europæiske Fællesskabers Statistiske Kontor, Rådets forordning 322/97/EF om EF-statistikker og Rådets afgørelse 89/382/Euratom om nedsættelse af et udvalg for De Europæiske Fællesskabers statistiske program, EU-Tidende 2009, L 87, side 164, som ændret ved Europa-Parlamentets og Rådets forordning 2015/759/EU af 29. april 2015 om ændring af forordning 223/2009/EF om europæiske statistikker, EU-Tidende 2015, nr. 123, side 90. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i loven er således udelukkende begrundet i praktiske hensyn og berører ikke forordningens umiddelbare gyldighed i Danmark.
