Nr BTL 213 Betænkning over Forslag til lov om ændring af lov om affaldsdepoter  

 (Beslutning om afværgeforanstaltninger på affaldsdepoter hos amtsrådene)   

 Nr L 213 1995-96, 1. samling Afgivet af Miljø- og Planlægningsudvalget Afgivet: 19960424 Udvalget har behandlet lovforslaget i nogle møder og har herunder stillet spørgsmål til miljø- og energiministeren, som denne har besvaret skriftligt.
Nogle af udvalgets spørgsmål til miljø- og energiministeren og dennes svar herpå er optrykt som bilag til betænkningen.
 Herefter indstiller et flertal (Socialdemokratiets, Venstres,  

 Socialistisk Folkepartis og Det Radikale Venstres medlemmer af udvalget)  

 lovforslaget til vedtagelse uændret.
 Et mindretal inden for flertallet (Venstres medlemmer af udvalget) finder  

 det magtpåliggende at redegøre for de betænkeligheder, Venstre har over for  

 lovforslaget.
Lovforslaget kan ikke vurderes løsrevet, men skal ses som starten på en  

 ændret strategi og indsats i forhold til jordforurening.
Derfor er Venstres  

 primære betænkelighed ved lovforslaget, at oprydningen af affaldsdepoter vil  

 kunne påføre amterne udgifter, der overstiger den årligt forhandlede  

 bloktilskudskompensation.
Miljø- og energiministeren har under  

 udvalgsbehandlingen eksplicit fastslået, at det ikke vil ske.
Dette løfte vil  

 Venstre sikre, at miljø- og energiministeren bliver holdt fast på.
Venstre  

 vil under de fremtidige bloktilskudsforhandlinger være særdeles opmærksom på,  

 at amtskommunerne får den lovede kompensation og bliver holdt skadesløse.
 Et andet element i lovforslaget, der fremkalder skepsis, er miljø- og  

 energiministerens og Miljøstyrelsens ret til at pålægge amtskommunerne  

 prioritering af amternes indsats og forpligte dem til at tage enkeltsager op.  

 Venstre vil derfor også være yderst opmærksom på ministerens brug af disse  

 bemyndigelser og nøje følge, hvorvidt ministeren sikrer amtskommunerne det  

 fornødne råderum, der skal følge en sådan uddelegering og decentralisering af  

 opgaver.
Venstre støtter fuldt ud lovforslagets sigte med at målrette indsatsen for  

 at sikre grundvandet og det decentrale tiltag, der ligger i uddelegeringen af  

 opgaverne til amtskommunerne.
Venstre finder det samtidig overordentlig  

 positivt, at beslutnings- og godkendelseskompetencen samles hos en myndighed,  

 således at sagsbehandlingen og oprydningsindsatsen effektiviseres.
Ud fra  

 disse overvejelser samt på baggrund af udvalgsbehandlingen og ministerens  

 svar på udvalgets spørgsmål stemmer Venstre trods partiets betænkeligheder  

 for lovforslaget.
 Et mindretal (Det Konservative Folkepartis og Fremskridtspartiets  

 medlemmer af udvalget) indstiller lovforslaget til forkastelse ved 3.  

 behandling.
Mindretallet vil stemme imod lovforslaget, da det ikke er sandsynliggjort,  

 at lovforslaget vil fremme beskyttelsen af grundvandet.
En gennemførelse af  

 lovforslaget vil betyde en række administrative ændringer og opbygning af et  

 nyt bureaukratisk system, som ikke vil forbedre grundvandsbeskyttelsen og kun  

 give ekstra udgifter for såvel amterne som staten.
Mindretallet vil ikke give amterne nye opgaver på miljøområdet, medmindre  

 der er åbenbare miljøgevinster ved en ændret opgavefordeling.
På lang sigt  

 mener mindretallet, at miljøet bedst sikres ved at nedlægge amterne og  

 herefter fordele de nødvendige myndighedsopgaver.
En del opgaver skal  

 fremover løses af kommuner, en anden gruppe af opgaver af ministerier eller  

 styrelser, en tredje gruppe miljøopgaver kan privatiseres eller udliciteres,  

 en fjerde gruppe opgaver kan løses af forbrugerejede andelsselskaber, og  

 endelig findes der for det femte nogle miljøopgaver, der kan ophøre.
Tre  

 nationale niveauer og flere internationale niveauer i miljøadministrationen  

 er et for meget.
Det er både dyrt og uigennemskueligt for borgerne og  

 virksomhederne.
Lovforslaget er udtryk for en falsk decentralisering, idet ministeren ved  

 en række bemyndigelser fastholder retten til at bestemme.
Ministeren mener,  

 at disse bemyndigelser kan sikre, at de mindre miljøbevidste amter stadig gør  

 en indsats på området.
Det Konservative Folkeparti og Fremskridtspartiet  

 mener ikke, at lovforslaget sikrer, at alle amter vil gøre en indsats for  

 grundvandsbeskyttelse, der mindst svarer til den, der i dag sker under den  

 nuværende lovgivning.
Endnu et område af miljøadministrationen vil dermed  

 udvise store regionale forskelle.
Det Konservative Folkeparti og  

 Fremskridtspartiet ønsker ikke, at borgerne og virksomhederne skal kunne  

 tilbydes økonomisk lempeligere vilkår ved, at der spares på beskyttelsen af  

 vort drikkevand.
 Et andet mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
Mindretallet mener, at lovforslaget kan medføre en risiko for, at  

 indsatsen over for oprydningen af affaldsdepoter bliver mindre, da der er  

 tale om en overflytning af øremærkede statsmidler til et generelt bloktilskud  

 uden tilknyttede betingelser om en øget indsats.
Regeringen forventer heller  

 ikke nogen miljømæssig effekt af lovforslaget, og der er ingen garanti for,  

 at midlerne ikke bruges til andre formål.
Enhedslisten havde gerne set, at amter og kommuner fik beføjelser til at  

 gå videre i miljøbeskyttelsen.
F.eks. vil Hvidovre Kommune forbyde brug af  

 pesticider inden for kommunens grænser, men det er der ikke hjemmel til i  

 dag.
En sådan hjemmel vil imidlertid have stor betydning for bl.a.  

 grundvandsbeskyttelsen.
Enhedslisten vil derfor i næste folketingsår  

 fremsætte forslag om, at miljølovgivningen skal betragtes som en minimumslov,  

 og at amter og kommuner skal kunne tage mere vidtgående forholdsregler.
Martin Glerup (S) Helen Beim (S) Henning Gjellerod (S) Inger Bierbaum (S)  

 Peter Christensen (S) Steen Gade (SF) fmd.
Elsebeth Gerner Nielsen (RV)  

 Bent Hindrup Andersen (EL) Lis Greibe (S) Hanne Severinsen (V) Hans Christian  

 Schmidt (V) Peter Hansen-Nord (V) Jens Vibjerg (V) Niels J.
Langkilde (KF)  

 Gitte Seeberg (KF) Jens Jørgensen (KF) Aage Brusgaard (FP) nfmd.  

 Centrum-Demokraterne og Dansk Folkeparti havde ikke medlemmer i udvalget.
Bilag Nogle af udvalgets spørgsmål til miljø- og energiministeren og dennes svar  

 herpå Spørgsmål 7:
Hvor mange midler er i indeværende finansår afsat på den statslige  

 centrale afværgebevilling vedrørende affaldsdepotområdet? Svar:
 Der er på finansloven for 1996 afsat en udgiftsbevilling for indeværende  

 finansår på 78,1 mio. kr. (Konto 23.22.05. Afhjælpende foranstaltninger,  

 affaldsdepotloven).
 Spørgsmål 8:
Hvor mange af disse midler er brugt på projekter, der er igangsat i 1995? Svar:
I 1995 og tidligere år har Miljøstyrelsen givet tilsagn om (disponeret)  

 beløb, som vedrører udbetalingsbevillingen for 1996 med 34,9 mio. kr.
Heraf  

 udgør 2,7 mio. kr. beløb, der er givet tilsagn om (disponeret) før 1995.
 Spørgsmål 9:
 Ministeren bedes præcisere, til hvilke projekter disse midler er medgået,  

 og i hvilke amter de er placeret.
 Svar:
 Af de 34,9 mio. kr., som vedrører udbetalingsrammen for 1996, udgør 32,2  

 mio. kr. beløb, der er givet tilsagn om i 1995.
Jeg vedlægger Miljøstyrelsens notat af 22. april 1996 vedrørende  

 disponerede midler frem til 31. december 1995 fordelt på projekter i de  

 enkelte amter.
Oversigten viser således ikke de samlede disponerede midler  

 for 1995, men den del af de disponerede midler, der endnu ikke er udbetalt.
Ifølge notatet er de 32,2 mio. kr. fordelt på 10 amtskommuner samt  

 Københavns Kommune.
Følgende amtskommuner har ingen disponerede midler fra  

 1995, som vedrører udbetalingsrammen for 1996:
Frederiksberg Kommune Københavns Amtskommune (friamt, som derfor selv disponerer over sin del af  

 den statslige centrale afværgebevilling) Ringkøbing Amtskommune Sønderjyllands Amtskommune Bornholms Amtskommune.
Miljøstyrelsen Den 22. april 1996 Jordforureningskontoret Opgørelse over udestående tilsagn - disponeret i 1995 - som påvirker  

 udbetalingsrammen for 1996 Udestående tilsagn pr. 14. marts 1996: 34,9 mio. kr.
 Heraf er i årene 1992-1994 disponeret 2,7 mio. kr., som ikke er inkluderet  

 i nedenstående opgørelse.
Udestående tilsagn - tilsagn disponeret i 1995 Spørgsmål 10:
Ministeren bedes oplyse, om Amtsrådsforeningen er enig i fordelingen af de  

 resterende midler, eller om den havde foreslået en anden fordeling.
I givet  

 fald bedes ministeren redegøre for Amtsrådsforeningens forslag.
 Svar:
 Der er mellem Amtsrådsforeningen og Københavns og Frederiksberg Kommuner  

 enighed om, at der ikke for det første halve år af 1996 skal gennemføres en  

 egentlig landsprioritering af Miljøstyrelsen, og at bloktilskudsnøglen skal  

 anvendes således, at den resterende bevilling, der er til rådighed, fordeles  

 til amterne i såkaldte disponeringsrammer.
Der har været uenighed om, hvorvidt tilsagn (disponeringer) fra  

 Miljøstyrelsen givet i 1995 og tidligere år, og som vedrører  

 udbetalingsbevillingen for 1996, skulle inddrages ved beregningen af det  

 enkelte amts ramme.
Dette har betydning for den måde, hvorpå det samlede  

 beløb fordeles mellem amterne.
 Miljøstyrelsen har tidligere i lighed med Københavns Kommune ment, at  

 tidligere års landsprioritering ikke burde få indflydelse på de enkelte  

 amters mulighed for at påbegynde nye projekter i år, og styrelsen har den 27.  

 februar 1996 foretaget en fordeling, hvorefter Miljøstyrelsen til det enkelte  

 amt kan disponere midler svarende til de midler, som amtet ville have fået  

 udbetalt, såfremt der var sket en fordeling af depotbevillingen fra 1. januar  

 1996 efter bloktilskudsnøglen.
 Amtsrådsforeningen havde foreslået, at der ved beregningen af de enkelte  

 amters økonomiske rammer for 1996 blev korrigeret for udestående tilsagn fra  

 1995, der vedrører udbetalingsrammen for 1996.
Jeg har i samråd i Folketingets Miljø- og Planlægningsudvalg den 29.  

 februar 1996 redegjort for forhandlingerne om fordelingen af bevillingen.
Jeg  

 henviser til min besvarelse af samrådsspørgsmål A-Y (alm. del - bilag 542) og  

 min fremsendelse af 1. marts 1996 af talenotitsen.
 Spørgsmål 11:
 På baggrund af svaret på spørgsmål 5, jf. bilag 7, hvori det hedder  

 »anvendelse af disse bestemmelser vil ikke kunne påføre amterne under et  

 flere udgifter end den kompensation, der gives via årligt forhandlede  

 bloktilskud«, bedes ministeren redegøre for, om ministeren forestiller  

 sig, at der løbende kan ske en udligning mellem amterne af de tildelte  

 bloktilskud.
 Svar:
Som anført i besvarelsen på spørgsmål 5, bilag 7, indgår der ikke i  

 lovforslaget bestemmelser, der giver miljø- og energiministeren mulighed for  

 at pålægge amterne en bestemt økonomisk oprydningsindsats.
Det betyder også,  

 at der ikke kan pålægges et enkelt amt flere udgifter end den kompensation,  

 der gives amtet via årligt forhandlede bloktilskud.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder stillet spørgsmål til miljø- og energiministeren, som denne har besvaret skriftligt.
 Udvalgets spørgsmål til miljø- og energiministeren og dennes svar herpå er  

 optrykt som bilag til tillægsbetænkningen.
 Herefter indstiller et flertal (Socialdemokratiets, Venstres,  

 Socialistisk Folkepartis og Det Radikale Venstres medlemmer af udvalget)  

 lovforslaget til vedtagelse uændret.
 Et mindretal inden for flertallet (Venstres medlemmer af udvalget)  

 bemærker, at udvalget har stillet en række spørgsmål til miljø- og  

 energiministeren vedrørende de privatøkonomiske konsekvenser af en  

 prioriteret oprensning af forurenede grunde, herunder i særlig grad af  

 forurenede grunde, hvor det offentlige har oprydningsforpligtelsen.
Venstre opfordrer på denne baggrund og på baggrund af  

 Jordforureningsudvalgets betænkning fra foråret 1996 samt udenlandske,  

 herunder tyske, erfaringer miljø- og energiministeren til at vurdere de  

 berørte problemstillinger inden fremsættelsen af et forslag til en ny  

 jordforureningslov i det kommende folketingsår.
Et helt nødvendigt element i  

 den nye jordforureningslov skal være en sikring af, at ejerne af forurenede  

 grunde, som amterne har accepteret at skulle oprense, bliver holdt økonomisk  

 skadesløse.
Det er af afgørende betydning for Venstre, at disse  

 problemstillinger bliver løst, således at det undgås, at sagesløse mennesker  

 bliver stavnsbundet til en forurenet grund eller lider betydelig økonomisk  

 overlast.
 Et mindretal (Det Konservative Folkepartis og Fremskridtspartiets  

 medlemmer af udvalget) indstiller lovforslaget til forkastelse.
 Et andet mindretal (Enhedslistens medlem af udvalget) indstiller  

 lovforslaget til forkastelse.
Martin Glerup (S) Helen Beim (S) Henning Gjellerod (S) Inger Bierbaum (S)  

 Peter Christensen (S) Steen Gade (SF) fmd.
Elsebeth Gerner Nielsen (RV)  

 Bent Hindrup Andersen (EL) Lis Greibe (S) Hanne Severinsen (V) Hans Christian  

 Schmidt (V) Peter Hansen-Nord (V) Jens Vibjerg (V) Niels J.
Langkilde (KF)  

 Gitte Seeberg (KF) Jens Jørgensen (KF) Aage Brusgaard (FP) nfmd.  

 Centrum-Demokraterne og Dansk Folkeparti havde ikke medlemmer i udvalget.
Bilag Udvalgets spørgsmål til miljø- og energiministeren og dennes svar herpå Spørgsmål 12:
 Ministeren anmodes om at kommentere vedlagte artikel fra Dagbladet,  

 Roskilde Tidende, fra den 20. april 1996: »Ny miljø-lov kan klemme  

 Roskilde amt«.
 Svar:
I artiklen henvises der til et nyt lovforslag om forurenet jord, og det  

 anføres, at lovforslaget lægger op til, at undersøgelses- og  

 oprydningsindsatsen specielt skal koncentreres i områder med særlige  

 drikkevandsinteresser, og at dette vil medføre, at f.eks.
Roskilde Amt vil  

 blive et af de amter, der skal gøre en større indsats, uden at det kommer til  

 at afspejle sig i den kompensation, som staten vil yde amterne.
Nærværende lovforslag vedrører ikke omfanget af den offentlige  

 oprydningsindsats eller fastlæggelsen af oprydningsmål.
Den økonomiske ramme  

 for amternes oprydning af affaldsdepoterne vil blive aftalt mellem  

 regeringen, Amtsrådsforeningen og Københavns og Frederiksberg Kommuner i  

 forbindelse med de årlige forhandlinger om amternes økonomi.
I  

 overensstemmelse med regeringens aftale med amterne om uddelegeringen  

 kompenseres amterne via forøgede bloktilskudsoverførsler fra staten, og  

 fordelingen mellem amterne skal fortsat ske efter bloktilskudsnøglen, ligesom  

 det hidtil er sket på miljøbeskyttelses- og affaldsdepotområdet.
 Det skal bemærkes, at der ikke nødvendigvis er en sammenhæng mellem  

 størrelsen af områder med særlige drikkevandsinteresser og antallet af  

 affaldsdepoter, herunder den økonomiske byrde fra disse i relation til  

 grundvandsbeskyttelsen.
Af regeringens 10-punkts-program for beskyttelse af grundvand og  

 drikkevand fremgår, at amterne skal udpege områder med særlige  

 drikkevandsinteresser.
Disse områder skal indgå i de reviderede regionplaner,  

 som træder i kraft i 1997. Der skal efterfølgende ske yderligere kortlægning,  

 således at særlige beskyttelsesforanstaltninger kan målrettes mod særlig  

 sårbare zoner.
Zoneringen forventes afsluttet i 1999.
Arbejdet med grundvandsbeskyttelsen i områder med særlige  

 drikkevandsinteresser vil selvfølgelig også forudsætte andre initiativer end  

 oprydning af affaldsdepoter.
Miljøstyrelsen er således gået i gang med et  

 udredningsarbejde om emner vedrørende vandforsyningsstruktur og  

 grundvandsbeskyttelse, og styrelsen har nedsat et drikkevandsudvalg, der skal  

 følge arbejdet.
I udvalget deltager forskellige organisationer, herunder  

 Amtsrådsforeningen og Københavns og Frederiksberg Kommuner.
 Spørgsmål 13:
Er amterne forpligtet til at bruge bloktilskudspuljen til oprydning af  

 affaldsdepoter? Svar:
Efter lovforslaget er amterne forpligtet til at løse oprydningsopgaver på  

 affaldsdepoter.
Decentraliseringen af opgavevaretagelsen og  

 bloktilskudsmodellen giver amterne mulighed for at prioritere mellem  

 opgaveområderne.
 Som anført i svaret på udvalgets spørgsmål 4 (L 213) må der forventes en  

 styrkelse af amternes arbejde med gennemførelsen af afværgeforanstaltninger.
 Spørgsmål 14:
Et amt kan komme i den situation, at udgifterne til oprydning af  

 affaldsdepoter bliver meget større end det tildelte bloktilskud.
Vil  

 ministeren overveje at reservere en pulje, som kan søges af amter, der har  

 ekstraordinære udgifter? Svar:
 Som anført i bemærkningerne til lovforslaget bygger lovforslaget på en  

 aftale mellem regeringen og amterne, og denne aftale er blevet til efter  

 indgående drøftelser med amterne, herunder om bloktilskudsfordelingen.
Amterne administrerer en række områder, hvortil staten betaler penge over  

 bloktilskudsordningen.
Disse områder administreres ikke ud fra et  

 cigarkasseprincip, men amterne har mulighed for at prioritere og administrere  

 ud fra lokale og politiske prioriteringer under hensyntagen til det ansvar,  

 som er uddelegeret til amterne.
 Skulle der imidlertid i et amt opstå behov for en større samlet indsats  

 inden for en kortere periode, vil der være mulighed for, at amtet i  

 overensstemmelse med amtskommunale lånemuligheder vil kunne optage lån til  

 finansiering af anlægsarbejderne.
 Jeg mener derfor ikke, at der på det foreliggende grundlag er behov for at  

 overveje særlige finansieringsmåder, og kan i øvrigt henvise til besvarelsen  

 af spørgsmål 12.
 Spørgsmål 15:
Hvordan vil ministeren sikre, at det enkelte amt har midler til at kunne  

 leve op til de forpligtelser, som udpegning af drikkevandszoner vil medføre,  

 herunder rensning af grunde og ekstensive dyrkningsarealer osv.? Svar:
 Udpegningen af områder med særlige drikkevandsinteresser er et værktøj,  

 som amterne kan bruge til at prioritere de offentlige midler til oprydning.  

 Den økonomiske ramme for amternes oprydning af affaldsdepoterne vil blive  

 aftalt mellem regeringen, Amtsrådsforeningen og Københavns og Frederiksberg  

 Kommuner i forbindelse med de årlige forhandlinger om amternes økonomi.
Som anført i svaret på udvalgets spørgsmål 12 (L 213) har Miljøstyrelsen  

 nedsat et drikkevandsudvalg, der følger styrelsens udredningsarbejde  

 vedrørende vandforsyningsstruktur og grundvandsbeskyttelse.
I udvalget  

 deltager bl.a.
Amtsrådsforeningen, Københavns og Frederiksberg Kommuner og  

 landbrugsorganisationerne. Økonomiske spørgsmål vil naturligvis også blive  

 vurderet i udvalgsarbejdet.
 Spørgsmål 16:
Hvordan vil ministeren sikre, at forurenede arealer, som amterne har  

 konstateret og påtaget sig ansvaret for oprydning af, hurtigt bliver  

 behandlet? Svar:
Som anført i bemærkningerne til lovforslaget vedrører lovforslaget alene  

 myndighedernes indbyrdes forhold med hensyn til fordelingen af  

 opgavevaretagelsen.
Prioriteringen og gennemførelsen af oprydningerne vil  

 fortsat skulle ske efter de gældende bestemmelser i affaldsdepotloven.  

 Undersøgelses- og oprydningsindsatsen forudsættes derfor som hidtil at ske i  

 miljø- og sundhedsmæssig prioriteret rækkefølge.
 Sigtet med lovforslaget er netop, at amterne hurtigt kan påbegynde en  

 oprydning af de affaldsdepoter, som amtet har prioriteret til oprydning.
 Spørgsmål 17:
Hvad vil ministeren gøre for at sikre, at ejerne af forurenede grunde, som  

 amterne har accepteret at skulle oprense, bliver holdt skadesløse, indtil  

 oprydningen har fundet sted? Svar:
Som anført i svaret på udvalgets spørgsmål 16 (L 213) vil prioriteringen  

 og gennemførelsen af oprydningerne fortsat skulle ske efter de gældende  

 bestemmelser i affaldsdepotloven.
Det betyder, at det enkelte amt ud fra en  

 miljø- og sundhedsmæssig prioritering - inden for den økonomiske ramme, som  

 afsættes - beslutter, hvilke affaldsdepoter der skal ryddes op det pågældende  

 år.
Ejere af grunde, der er registrerede som affaldsdepoter, har ikke efter  

 affaldsdepotloven et retskrav på oprydning.
Eventuelle ændringer af reglerne  

 bør efter min opfattelse indgå i forbindelse med drøftelserne vedrørende  

 Jordforureningsudvalgets betænkning, der i øjeblikket er i høring.
