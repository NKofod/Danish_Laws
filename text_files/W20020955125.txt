Nyt fra Ankestyrelsen - tendenser i  

 afgørelser efter serviceloven - af fuldmægtig Inge Henriksen Forældrebetaling - § 15 Sagen vedrørte tilbagebetaling af  

 forældrebetaling med tilbagevirkende kraft som følge af, at en  

 forælder med tilbagevirkende kraft fik udbetalt en  

 pensionsforsikring.
 Nævnet fandt, at det afgørende var i hvilken  

 periode pensionsudbetalingen var gældende og ikke hvornår ydelsen  

 konkret blev udbetalt.
 Ankestyrelsen finder at afgørelsen er i  

 overensstemmelse med § 13, stk. 2 i bekendtgørelsen om  

 forældrebetaling for ophold i dagtilbud for børn, hvor der  

 findes hjemmel til at regulere med tilbagevirkende kraft.
Merudgiftsydelse og tabt arbejdsfortjeneste - §§ 28  

 og 29 Sag nr. 1 Et nævn fandt ikke grundlag for at ændre en  

 kommunes afgørelse, hvorefter en ansøger ikke var berettiget  

 til at få dækket merudgifter på 1.060 kr. om måneden  

 til sondemad til ansøgers 1-årige barn som en merudgift efter  

 servicelovens § 28.
Nævnet lagde ved afgørelsen vægt  

 på udgiftens størrelse og det forhold, at sondemaden skulle  

 erstatte sædvanlig kost.
Nævnet fandt ikke, at der var tale om en  

 merudgift i forhold til udgifterne til raske børns kost.
Nævnet  

 fandt således ikke tilstrækkeligt grundlag for at  

 tilsidesætte kommunens vurdering, hvorefter ansøgerens udgifter  

 til sondemad ikke var større end sædvanlige kostudgifter.
Ankestyrelsens kommentarer Ankestyrelsen har ikke haft lignende sager.
Ankestyrelsen  

 finder umiddelbart, at udgiften til sondemad, der erstatter sædvanlig  

 kost, vil kunne anses for at være en nødvendig merudgift i det  

 omfang, udgiften overstiger omkostningerne til kost til raske børn  

 på samme alder.
 Ankestyrelsen har bemærket, at det fremgår af  

 afgørelsen, at ansøgeren har henvist til, at i følge  

 Forbrugerstyrelsens Familiebudget er udgiften til normal kost for børn  

 på 1-2 år 612 kr. månedligt (478 kr. ved discountkost). Der  

 kan henvises til pkt.51 og pkt. 52 i vejledningen om sociale tilbud til  

 børn og unge med handicap.
Sag nr. 2 Et nævn fandt ikke, at der kunne ydes  

 økonomisk støtte efter servicelovens § 28 til udgifter i  

 forbindelse med optræning/behandling af et barn efter  

 Doman-metoden.
 Under hensyn til at der ikke var grundlag for at yde  

 hjælp efter servicelovens § 28 fandtes ansøger heller ikke  

 berettiget til fuld lønkompensation i forbindelse med  

 træning/behandling efter Doman-metoden.
 Nævnet lagde ved afgørelsen vægt  

 på, at de ansøgte udgifter til træning/behandling efter  

 Doman -metoden ikke kunne betragtes som nødvendige merudgifter ved  

 forsørgelsen af barnet.
 Nævnet lagde særligt vægt på, at  

 Sundhedsstyrelsen ud fra en bred sundhedsfaglig vurdering ikke kan  

 støtte genoptræning efter Doman-metoden og at det offentlige  

 havde tilrettelagt et relevant behandlings- og undervisningstilbud for  

 barnet.
 Nævnet lagde endvidere nogen vægt på, at  

 kommunallægen ikke kunne udelukke, at den kraftige fysiske  

 påvirkning ville kunne medføre astma gener hos barnet og at  

 kommunens børne- og unge rådgivning havde henvist til risikoen  

 for social afsondring.
Ankestyrelsens kommentarer Ankestyrelsen har antaget 2 sager om dækning af  

 merudgifter efter servicelovens § 28 i forbindelse med optræning  

 efter Doman-metoden.
Sagerne forventes afgjort om ca. 2 måneder.
Sag nr. 3 Et nævn fandt ikke, at der kunne ydes hjælp  

 til dækning af udgifter til hjælpetimer efter servicelovens  

 § 28 og tabt arbejdsfortjeneste efter servicelovens § 29 i  

 forbindelse med behandling af et hjerneskadet barn efter Doman-metoden.
Nævnet lagde ved afgørelsen vægt  

 på, at udgiften til en hjælper, der skulle assistere ved  

 behandling af barnet efter Doman-metoden, var en behandlingsudgift og ikke en  

 merudgift ved forsørgelsen.
Der var derfor ikke hjemmel i § 28  

 til at dække udgiften.
 Nævnet lagde endvidere vægt på, at de  

 lægelige oplysninger i sagen ikke godtgjorde, at behandling efter  

 Doman-metoden kan betragtes som en anerkendt behandling i Danmark.  

 Nævnet fandt derfor ikke grundlag for at antage, at det var mest  

 hensigtsmæssigt og en nødvendig følge af barnets  

 handicap, at barnet blev passet i hjemmet for at blive behandlet efter  

 Doman-metoden.
Ankestyrelsens kommentar Der henvises til bemærkningerne vedrørende  

 sag nr. 2.
Sag nr. 4 Nævnet fandt ikke, at ansøger var berettiget  

 til at få udbetalt den hidtidige tabte arbejdsfortjeneste i en  

 afviklingsperiode på 3 måneder.
 Nævnet lagde vægt på, at kommunen i brev  

 af 14. oktober 1999 havde bevilget ansøger tabt arbejdsfortjeneste i  

 perioden 18. oktober 1999   30. juni 2000, at det af bevillingen fremgik at  

 ansøger derefter efter aftale skulle påtage sig et deltidsjob og  

 at den tabte arbejdsfortjeneste herefter skulle udgøre et supplement  

 til deltidslønnen.
 Nævnet fandt herefter, at det lå klart at  

 bevillingen ophørte den 30. juni 2000 og bevillingen på tabt  

 arbejdsfortjeneste for 37 timer ugentligt skulle derfor ikke tages op til  

 fornyet vurdering.
 Nævnet anførte, at der ikke, når  

 hjælpeperiodens længde er kendt, er samme behov for at få  

 en afviklingsperiode, hvor man kan indstille sig på den nye situation.  

 Der er derfor ikke i disse situationer grundlag for at udbetale fortsat  

 hjælp i en afviklingsperiode.
 Nævnet bemærkede endvidere, at § 13, stk.  

 2 i Socialministeriets bekendtgørelse om merudgiftsydelse efter  

 § 28 og hjælp til dækning af tabt arbejdsfortjeneste efter  

 § 29 i lov om social service, ikke forudsætter, at ansøger  

 er enig i kommunens bevilling, men derimod, at der er tale om, at kommunen  

 har fastsat en klar afgrænset bevillingsperiode.
Ankestyrelsens kommentarer Det fremgår af § 13 stk. 1, i  

 Socialministeriets bekendtgørelse om merudgiftsydelse mv., at der ydes  

 hjælp til dækning af tabt arbejdsfortjeneste i 3 måneder  

 efter udgangen af den måned, hvor betingelserne for at modtage  

 hjælpen er bortfaldet.
 Det følger herefter af § 13, stk. 2, at reglen  

 i stk.1, ikke gælder, når modtageren har truffet aftale med  

 kommunalbestyrelsen om, at hjælpen ydes i en på forhånd  

 fastsat periode eller når afviklingsperioden efter modtagerens  

 ønske fastsættes til en kortere periode.
 Ankestyrelsen har tidligere i sagen refereret i SM  

 0-101-98 taget stilling til spørgsmålet om, hvorvidt  

 lønkompensation der af administrative grunde var bevilget for en  

 bestemt periode, hvorefter bevillingen skulle tages op til en ny vurdering,  

 var omfattet af lovgivningens bestemmelse om hjælp i en  

 afviklingsperiode på 3 måneder.
Umiddelbart er Ankestyrelsen enig i resultatet af  

 nævnets afgørelse.
Ankestyrelsen er dog ikke enig i den af  

 nævnet anførte fortolkning af bekendtgørelsens § 13,  

 stk. 2. Det følger således af § 13, stk. 2, at det er en  

 forudsætning, at der foreligger en aftale mellem ansøger og  

 kommune om at hjælpen ydes i en på forhånd fastsat  

 periode.
 Det er Ankestyrelsens umiddelbare opfattelse, at det  

 forhold, at hjælpen til dækning af tabt arbejdsfortjeneste er  

 bevilget for en afgrænset periode ikke i sig selv medfører, at  

 der kan anses for at være truffet en aftale mellem kommune og  

 ansøger.
Personlig hjælp, omsorg og pleje m.v. samt  

 hjælpeordning - §§ 71 - 77 Sag nr. 1 En kommune afslog anmodning om fortsat morgenpleje efter  

 reglerne om hjemmehjælp efter § 71, efter at en mand havde  

 fået bevilget en udvidelse af hjælpeordning efter § 77 med  

 36 timer pr. uge mod tidligere 21 timer pr. uge.
 Nævnet hjemviste sagen til fornyet vurdering og  

 behandling i kommunen under henvisning til punkt 70 i Socialministeriets  

 vejledning om Sociale tilbud til voksne med handicap, hvoraf det  

 fremgår, at hjælpeordning efter § 77 kan kombineres med  

 andre hjælpeforanstaltninger, f.eks. personlig hjælp, omsorg,  

 pleje m.v., dog kun i det omfang pågældende selv fortrækker  

 det.
 Nævnet havde lagt vægt på, at manden  

 udtalte, at han var indforstået med, at timerne til hjemmeplejen efter  

 § 71 ville gå fra i udmålingen af hjælp efter  

 § 77 til personlig hjælper.
 Nævnet fandt, at kommunen skulle foretage en ny  

 samlet vurdering i sagen og herunder konkret forholde sig til bevilling af  

 hjemmehjælp til morgenpleje sammenholdt med en reduceret bevilling  

 efter § 77 til hjælpetimer.
Ankestyrelsen kommentarer Ankestyrelsen har ikke haft lignende sager.
Ankestyrelsen  

 er enig i nævnets henvisning til punkt 70 i Socialministeriets  

 vejledning.
Sag nr. 2 Et nævn tiltrådte en kommunes afslag på  

 personlig hjælp og pleje efter § 71 samt hjælp efter  

 § 73 til en 19-årig kvinde som fortsat boede hjemme hos sin mor.  

 Kvinden modtog højeste førtidspension på grund af mental  

 retardering i middelsvær grad samt en atypisk form for autisme.
 Nævnet fandt det ikke udelukket, at kvinden kunne  

 optrænes til at klare personlige fornødenheder i væsentlig  

 videre omfang end det, som for øjeblikket var tilfældet.
 Nævnet fandt på baggrund af kvindens  

 afhængighedsforhold til moderen og de hjemlige forhold, at en  

 sådan eventuel opøvelse af færdighederne mest  

 hensigtsmæssig skulle foregå i en dagforanstaltning uden for  

 hjemmet.
 Nævnet opfordrede kvinden til at indgå i et  

 positivt samarbejde med kommunen om tilbudte foranstaltninger, som eventuelt  

 kan forbedre funktionsniveauet.
Ankestyrelsens kommentarer Ankestyrelsen har ikke haft lignende sager.
Umiddelbart  

 finder Ankestyrelsen afgørelsen korrekt.
Kontaktperson   § 73 Sag nr. 1 Sagen drejede sig om en 22-årig mand, der havde haft  

 hashmisbrug siden 10. klasse.
Dette misbrug ophørte og manden overgik  

 herefter til et overforbrug af alkohol.
Nævnet fandt, at manden var berettiget til  

 støtte i form af en kontaktperson efter servicelovens § 73.  

 Nævnet fandt, at manden havde særlige sociale problemer, som  

 gjorde, at han havde behov for støtte.
Nævnet lagde vægt  

 på, at manden efter det oplyste havde haft et ret massivt hashmisbrug  

 ledsaget af alkoholmisbrug og at han måtte antages at være i  

 risiko for tilbagefald.
 Manden havde forsat behov for støtte til praktiske  

 ting i hverdagen, støtte til at passe teknisk skole, som han snart  

 skulle starte på, til at få styrket sit selvværd samt til  

 at opbygge et netværk.
 Nævnet fandt, at støtten til manden ikke  

 kunne stoppe ved den behandling han havde fået ved amtets  

 behandlingscenter, men at det netop var påkrævet at følge  

 op med en kommunal indsats for at rette op på de forhold, der havde  

 medvirket til at gøre manden behandlingskrævende og  

 revalideringsberettiget.
Ankestyrelsens kommentarer Ankestyrelsen har ikke haft lignende sager.
Af  

 Socialministeriet vejledning om Sociale tilbud til voksne med handicap, pkt.  

 5.3, fremgår det, at formålet med indsatsen bl.a. er, at brugeren  

 kan bevare eller forbedre sine psykiske, fysiske eller sociale funktioner.  

 Umiddelbart finder Ankestyrelsen afgørelsen korrekt.
Hjælp til døvblinde - § 79 Drejede sig om en 70-årig døvblind, der havde  

 fået afslag på bevilling af hjælp til dækning af  

 udgifter til rejse og ophold til en særlig kontaktperson for  

 døvblinde under ophold i udlandet.
 Nævnet tiltrådte kommunens afgørelse.  

 Nævnet fandt ikke, at der var beskrevet sådanne særlige  

 forhold, at der i forbindelse med De nordiske mesterskaber i skak for  

 døvblinde ville være grundlag for at pålægge  

 kommunen at betale kontaktpersonens rejse- og opholdsudgifter.
Nævnet gjorde samtidig opmærksom på, at  

 kommunen ikke generelt kan beslutte, at der ikke ydes tilskud til en  

 kontaktpersons rejse/opholdsudgifter til skakstævner og  

 udenlandsrejser, men kun til løntimer, idet der i hvert enkelt  

 tilfælde må foretages en konkret vurdering.
Der henvistes til  

 Ankestyrelsens snævre praksis i SM C-41-00.
Ankestyrelsens kommentarer Umiddelbart finder Ankestyrelsen at afgørelsen er i  

 overensstemmelse med Ankestyrelsens praksis, jf. ovennævnte SM.  

 Endvidere kan henvises til SM C-13-00 og SM C-16-00.
Dækning af merudgifter - § 84, stk. 1 Sag nr. 1 Sagen drejede sig om en 30-årig kvinde, der af  

 Sundhedsstyrelsen havde fået bevilget hjælp til en operation i  

 udlandet på grund af epilepsi.
Moderen havde søgt om bevilling af tabt  

 arbejdsfortjeneste, idet behandlingen og rejsen var betinget af, at kvinden  

 havde en ledsager med på turen, der havde kendskab til hendes  

 epileptiske anfald.
Staten afholdt udgiften til behandlingen, ophold på  

 hospitalet og eventuel operation, medens amtet betalte rejsen, kost og ophold  

 for kvinden samt for en ledsager.
 Nævnet fandt, at kvinden var omfattet af  

 personkredsen i § 84, stk.1, som følge af epilepsi.
 Da behandlingen i udlandet var betinget af, at kvinden  

 havde moderen med som ledsager, fandt nævnet, at den udgift som kvinden  

 eventuel måtte afholde til moderen, kunne anses for at være en  

 nødvendig merudgift ved forsørgelsen.
 Sagen blev hjemvist til kommunen med henblik på en  

 stillingtagen til merudgiftens omfang for kvinden.
 Nævnet lagde vægt på, at det ikke var  

 udelukket, at der kunne ydes hjælp efter § 84, stk. 1, til  

 dækning af de udgifter, som kvinden måtte have, som følge  

 af at behandlingen i udlandet krævede, at hun havde en ledsager  

 med.
Ankestyrelsens kommentarer Nævnets afgørelse ses ikke at være i  

 overensstemmelse med SM O-112-96.
Midlertidigt botilbud - § 91 En 21-årig mand var idømt en  

 fængselsstraf.
Kriminalforsorgen søgte kommunen om betaling af  

 institutionsophold, således han kunne anbringes efter straffelovens  

 § 49, stk. 2, som alternativ til almindeligt fængsel, begrundet i  

 mandens alder samt hans massive personlige, adfærdsmæssige og  

 intellektuelle problemer.
Kommunen afslog at betale for  

 institutionsopholdet.
 Nævnet stadfæstede kommunens afslag.
 Nævnet var enig med Kriminalforsorgen i, at det  

 på baggrund af oplysningerne  om mandens særlige sociale  

 problemer ville være relevant, at han blev anbragt på en  

 særlig institution som alternativ til afsoning i almindeligt  

 fængsel, jf. straffuldbyrdelseslovens § 78, stk. 1(før 1.  

 juli 2001 straffelovens § 49, stk. 2), jf. servicelovens § 91.
 Under hensyn til, at omkostningerne ved den af  

 Kriminalforsorgen foreslåede anbringelse måtte anses for at  

 være uforholdsmæssigt store i forhold til, hvad der kunne  

 opnås ved alternativ anbringelse, fandt nævnet imidlertid ikke,  

 at kommunen kunne være forpligtet til denne anbringelse.  

 Kriminalforsorgen måtte, hvis ønsket om alternativ afsoning  

 fastholdtes, finde en anden passende anbringelse.
Ankestyrelsens kommentarer Nævnets afgørelse ses umiddelbart ikke at  

 være i overensstemmelse med SM O-84-87, hvorefter visitationen  til  

 ophold på en institution (og finansiering af udgifterne  til opholdet)  

 skal ske ud fra en vurdering af personens behov.
Der kan endvidere henvises  

 til SM O-21-99.
Hjælpemidler og forbrugsgoder - §§ 97 og  

 98 Sag nr. 1 Sagen vedrørte en ansøgning om  

 synshandicapkompenserende EDB-udstyr i form af computer med microsoft office  

 2000-pakke, printer, scanner med tilhørende scannerprogram,  

 skærmlæseprogram jaws og talesyntese infovox til en blind kvinde,  

 der boede alene.
 Amtskommunen meddelte afslag på det ansøgte,  

 idet dette ikke skønnedes væsentligt i en sådan grad som  

 forudsat i § 97, stk. 1, i lov om social service.
 Kommunen lagde vægt på, at kvindens behov for  

 læsning af bøger, tidsskrifter m.v. kunne tilgodeses ved  

 lån af bånd, ligesom telefon- og adresselister,  

 indkøbssedler, egne notater og almindelig korrespondance ligeledes  

 kunne tilgodeses ved hjælp af henholdsvis bånd samt tale  

 såvel telefonisk som ved personlig kontakt.
 Nævnet hjemviste sagen til fornyet behandling og  

 afgørelse, da amtskommunens afgørelse efter nævnets  

 opfattelse var truffet på et utilstrækkeligt grundlag.
 Nævnet fandt, at der til brug for vurderingen af det  

 ansøgtes væsentlighed ud over ansøgningens oplysninger  

 om, hvad det ansøgte skulle anvendes til, burde have været  

 tilvejebragt en bredere beskrivelse af kvindens samlede situation, der  

 belyste, hvordan hun klarede sin dagligdag.
Ankestyrelsens kommentarer Ankestyrelsen er umiddelbart enig i nævnets  

 afgørelse.
Sagen, der er valgt ud blandt flere sager om bevilling af  

 synshandicapkompenserende EDB-udstyr, som Ankestyrelsen har modtaget,  

 illustrerer at der i hver enkelt sag skal foretages en samlet konkret  

 vurdering af ansøgerens situation.
Ankestyrelsen har for nylig truffet afgørelse i en  

 lignende sag, hvor ansøgerens aktivitetsniveau også blev  

 inddraget.
Afgørelsen er offentliggjort ved SM C-23-02.
Sag nr. 2 Sagen vedrørte en ansøgning om bevilling af  

 håndledsskinner til en pige, der led af spastisk lammelse.
Kommunen meddelte afslag med den begrundelse, at man havde  

 rettet henvendelse til sygehuset, der havde oplyst, at skinnerne skulle  

 bruges til forsøgsvis at rette håndleddene ud samt for at  

 undgå yderligere kontraktur.
Kommunen henviste videre til, at der efter  

 § 97 i lov om social service ikke kan ydes hjælp til  

 behandlende/forebyggende hjælpemidler.
 Nævnet stadfæstede kommunens afgørelse,  

 idet nævnet fandt, at der var tale om et behandlingsredskab, hvortil  

 der ikke kunne ydes hjælp efter § 97, stk. 1, i lov om social  

 service.
 Det var nævnets vurdering, at  

 håndledsskinnerne måtte anses for at være et  

 behandlingsredskab, hvor vurderingen af behov, behandling og  

 opfølgning af behandling, herunder udlån og bevilling,  

 henhørte under sygehusvæsenet.
 Nævnet lagde vægt på de lægelige  

 oplysninger i sagen, hvorefter pigen havde svære deformiteter af begge  

 arme, der var meget svære at rette ud, men at man for at undgå  

 sammentrækninger ville forsøge brug af håndledsskinner,  

 som ville være til permanent brug for at forhindre fremtidige  

 operationer på begge albuer og hænder.
 Selv om lidelsen således var varig, og brug af  

 skinnerne var permanent, fandt nævnet, at der var tale om et  

 behandlingsredskab, også selv om brugen af skinnerne skulle tilsigte en  

 funktionsforbedring, idet det primære formål med brugen var  

 forebyggende for at forhindre fremtidige operationer.
Ankestyrelsens kommentarer Ankestyrelsen har antaget en sag til behandling med  

 henblik på belysning af afgrænsningen mellem behandlingsredskaber  

 og hjælpemidler, herunder en vurdering af oplysningsgrundlaget,  

 vedrørende en oppustelig tommelortose (en luftfyldt pude anbragt  

 på toppen af en skinne, som skal benyttes hver nat med det  

 primære formål at forebygge kontraktur af hånden). Sagen  

 forventes afgjort indenfor ca. 1 måned.
Sag nr. 3 Sagen vedrørte bl.a. en ansøgning om  

 bevilling af en vaskemaskine til en mand, der var kørestolsbruger  

 på grund af paraplegi.
Behovet for vaskemaskine var begrundet med, at behovet for  

 at vaske var større end for andre i almindelighed.
På grund af  

  inkontinens havde ansøgeren større behov for vask.
 Kommunen meddelte afslag på det ansøgte med  

 den begrundelse, at ansøgerens behov for vaskemaskine ikke var  

 forskelligt fra andre borgere i området, der måtte anskaffe en  

 vaskemaskine, idet der ikke fandtes møntvask i området.
 Nævnet stadfæstede kommunens afslag, idet  

 nævnet fandt, at ansøgeren ikke var berettiget til vaskemaskine  

 som et hjælpemiddel, jf. § 97 i lov om social service.  

 Nævnet lagde vægt på, at en vaskemaskine måtte anses  

 som et forbrugsgode, der normalt indgår i sædvanligt indbo, jf.  

 lovens § 98, stk. 1, idet mere end 3/4 af de danske husstande var i  

 besiddelse af en vaskemaskine.
Ankestyrelsens kommentarer Ankestyrelsen har antaget en lignende sag til principiel  

 behandling med henblik på afklaring af, om et forbrugsgode i form af en  

 vaskemaskine kan betragtes som sædvanligt indbo, herunder om det har  

 betydning, hvorvidt ansøgeren bor i ejerbolig eller i lejerbolig.  

 Sagen forventes afgjort indenfor ca. 1 måned.
Sag nr. 4 Sagen vedrørte en ansøgning om bevilling af  

 en Capisco-stol til en kvinde, der ville benytte stolen til aflastning af  

 ryggen, således at hun kunne sidde ned ind imellem, at maden blev  

 tilberedt, og således at hun kunne sidde ned og spise sammen med resten  

 af familien.
 Kommunen bevilgede økonomisk tilskud til  

 anskaffelse af en Capisco-stol efter § 98 i lov om social service, jf.  

 § 19, stk. 2, i Socialministeriets bekendtgørelse om ydelse af  

 hjælpemidler og forbrugsgoder.  Bevillingen omfattede et  

 økonomisk tilskud på et beløb svarende til 50% af prisen  

 på en Capisco-stol af almindelig standard.
 Kommunen begrundede afgørelsen med, at den  

 ansøgte stol var et forbrugsgode, der var fremstillet med den  

 almindelige befolkning som målgruppe.
 Nævnet var enig med kommunen i, at den  

 ansøgte Capisco-stol var at betragte som et forbrugsgode.
Nævnet lagde herved vægt på, at stolen,  

 der kunne købes i kontorforsyningsforretninger, indgik i firmaets  

 brochure over produkterne i HÅG-systemet.
Det fremgik heraf, at  

 Capisco-stolen var en stol, der gav stor bevægelsesfrihed, og som kunne  

 indstilles både højt og lavt.
Nævnet anførte videre, at efter § 98,  

 stk. 4, i lov om social service udgør hjælpen til køb af  

 forbrugsgoder 50% af prisen for et standardprodukt af den  

 pågældende art.
Af lovens § 98, stk. 5, fremgår det,  

 at hvis det på grund af den nedsatte funktionsevne er nødvendigt  

 med et forbrugsgode, der er dyrere end et almindeligt standardprodukt,  

 betaler kommunen de nødvendige merudgifter.
Nævnet fandt, at standardprisen på en  

 arbejds-/spisestuestol kunne sættes til ca. 2000 kr.
Standardprisen  

 på Capisco-stolen var 5781 kr.
Nævnet fandt derfor, at  

 ansøgerens egenbetaling i forbindelse med anskaffelse af stolen var  

 1000 kr.
Ankestyrelsens kommentarer Sagen illustrerer vanskelighederne ved beregning af  

 egenbetalingens størrelse ved bevilling af forbrugsgoder i de  

 tilfælde, hvor forbrugsgodet er dyrere end et almindeligt  

 standardprodukt.
Ankestyrelsen har ikke tidligere behandlet en lignende  

 sag, men er umiddelbart enig i nævnets afgørelse.
Ankestyrelsen  

 skal herved henvise til pkt. 41, i vejledningen om støtte til  

 hjælpemidler, biler, boligindretning m.v.
 Heraf fremgår bl.a., at for at undgå, at  

 modtageren påføres merudgifter som følge af den nedsatte  

 funktionsevne, ydes der, foruden støtten på 50% af prisen  

 på et almindeligt standardprodukt, hjælp til betaling af de  

 nødvendige merudgifter i form af betaling af forskellen mellem prisen  

 på et almindeligt standardprodukt og prisen på det bedst egnede  

 og billigste produkt med særlig kvalitet eller kapacitet og/eller med  

 særlig indretning.
Sag nr. 5 Sagen vedrørte en ansøgning om  

 økonomisk hjælp til en Lympa Press Mini med lang støvle  

 med 12 luftkamre og 12 luftslanger i henhold til § 97 i lov om social  

 service.
Ansøgningen var begrundet med, at ansøgeren havde  

 svær lymfødem med pakydermi.
Kommunen meddelte afslag på det ansøgte med  

 den begrundelse, at der var tale om et behandlingsredskab, hvortil udgifterne  

 skulle afholdes af sygehusvæsenet.
Kommunen henviste til afsnit A, pkt.  

 3, i Indenrigsministeriets cirkulære nr. 21 af 20. februar 1975 om  

 afgrænsningen af behandlingsredskaber, hvortil udgiften afholdes af  

 sygehusvæsenet.
Nævnet ændrede kommunens afgørelse og  

 fandt, at ansøgeren havde ret til økonomisk hjælp til det  

 ansøgte , jf. § 97, stk. 1, i lov om social service.
Nævnet  

 lagde vægt på, at ansøgeren havde fået en  

 funktionsbedring ved kombinationsbehandling med lymfepres mini og  

 kompressionsstrømper.
Nævnet lagde til grund, at Lympa Press Mini  

 både kunne bruges som behandlingsredskab og som hjælpemiddel ved  

 lymfødem.
Kompliceret med sårdannelse ville det kunne bruges som  

 et behandlingsredskab til at mindske hævelsen og derved få  

 såret til at hele.
Ved kronisk tilstand med lymfødem kunne det  

 bruges som hjælpemiddel, hvor det kunne reducere omfanget af den  

 pågældende ekstremitet og derved afhjælpe de varige  

 følger af den nedsatte funktionsevne.
 Nævnet fandt på denne baggrund efter en  

 konkret vurdering, at Lympa Press Mini i ansøgerens tilfælde  

 måtte anses for at være et hjælpemiddel, der i  

 væsentlig grad kunne lette den daglige tilværelse.
Ankestyrelsens kommentarer Ankestyrelsen har ikke tidligere behandlet en tilsvarende  

 sag, men er umiddelbart enig i nævnets afgørelse.
Til yderligere  

 illustration af afgrænsningen mellem hjælpemidler og  

 behandlingsredskaber kan nævnes Ankestyrelsens afgørelse vedr.  

 en kugledyne, som er offentliggjort i SM C-7-01.
Støtte til køb af bil - § 99 Sag nr. 1 En ansøger var tilkendt udvidet støtte til  

 køb af bil i form af en Toyota Yaris.
Ansøger ønskede,  

 at anskaffe en Hyundai Elantra, der var dyrere end den bevilgede bil og  

 så selv betale differencen.
Nævnet tiltrådte amtskommunens  

 afgørelse om afslag på anvendelse af billånet til  

 køb af den dyrere bil  Huyndai Elantra.
Nævnet lagde vægt  

 på, at en Toyota Yaris ansås for at være den bedst og  

 billigst egnede bil.
Nævnet lagde Hjælpemiddelcentralens rapporter  

 om afprøvninger af Toyota Yaris og Hyundai Elantra til grund ved  

 afgørelsen.
Nævnet lagde især vægt på, at  

 Hjælpemiddelcentralen havde vurderet, at en bedre egnet bil til  

 ansøger ville være en kassebil, hvor ansøger kunne stige  

 ind siddende i sin kørestol.
Ansøger havde dog ikke  

 ønsket en sådan bil.
Ankestyrelsens kommentarer Oftest gives der efter praksis tilladelse til, at en  

 ansøger selv betaler prisdifferencen og køber en anden dyrere  

 bil end den billigst bedst egnede efter bilbekendtgørelsens § 6.  

 I denne sag har nævnet tilsyneladende ikke fundet at egnethedskriteriet  

 ved køb af en dyrere bil var opfyldt ved.
Ankestyrelsen er umiddelbart  

 enig i nævnets afgørelse.
Sag nr. 2 En amtskommune gav afslag på bilstøtte til en  

 psykomotorisk retarderet ung mand med den begrundelse, at ansøger  

 havde selvstændig gangfunktion, og at gangdistancen med ledsager ikke  

 var begrænset.
Amtet vurderede, at ansøger kunne benytte  

 offentlige transportmidler med ledsagelse, hvor han fik fuld  

 opmærksomhed.
Endvidere vurderede amtet, at kørsels-behovet  

 (bl.a. til specialskole) mere hensigtsmæssigt tilgodesås ved  

 andre ordninger, fx. taxa med ledsager.
Nævnet fandt ansøger berettiget til udvidet  

 støtte til køb af bil.
Nævnet lagde vægt på  

 de lægelige oplysninger, hvorefter ansøger var psyko~motorisk  

 retarderet.
Ansøgers psykiske handicap medførte adfærd  

 præget af impulsudbrud.
Han var svært motorisk urolig og kunne  

 ikke færdes uden ledsager.
 Nævnet lagde ved afgørelsen især  

 vægt på, at ansøgers adfærd måtte anses for  

 så voldsom og uforudsigelig, at det reelt måtte være  

 næsten umuligt at medtage ham i offentlige transportmid~ler.
Sag nr. 3 En 13-årig dreng led af Angelman syndrom.
På  

 grund af drengens psykiske funktionsniveau var der nærmere beskrevne  

 problemer med at benytte offentlige transportmid~ler.
Han var også  

 grovmotorisk og finmotorisk handicappet.
Gangen var bredsporet og vuggende  

 samt klodset, når den foregik uden hjælpemidler.
Ansøger  

 var dagligt i aflastning om eftermiddagen, en aften om ugen og hver anden  

 weekend.
Var tidligere bevilget støtte til køb af bil.
 Amtskommunen gav afslag på bilstøtte med den  

 begrundelse, at når ansøger var motiveret, havde han en lang  

 gangdistance, og han var i stand til at anvende offentlige transportmidler  

 med voksne.
Nævnet fandt, at drengen var berettiget til  

 bilstøtte.
Efter nævnets vurdering forelå der en så  

 væsentlig varig nedsættelse af drengens funktionsevne, at han  

 ville have meget vanskeligt ved at benytte offentlige transportmidler, selv i  

 følge med andre.
 Nævnet lagde vægt på at:
-	drengen led af Angelman syndrom og var ude af stand til at tage vare  

 på sig selv -	han var meget grænseoverskridende -	han funktionsmæssigt havde betydelige adfærdsproblemer  

 blandt andre mennesker, idet han var hyperaktiv, kunne spytte folk i ansigtet  

 og generelt udviste påfaldende adfærd -	det fremgik, at hvis han begyndte at kede sig under kørslen  

 kunne han finde på, at tage sko, strømper og evt. mere af sit  

 tøj af og der skulle meget kraftig opfordring og megen motivation til  

 at få ham til at tage det på igen -	han ikke altid var motiveret for at gå, hvilket i sig selv  

 kunne stille store krav på det pædagogiske område,  

 også når henses til hans konstitution sammen-holdt med hans  

 mentale udviklingstrin.
Ankestyrelsens kommentar Ankestyrelsen har i maj måned antaget  

 ovennævnte sag til principiel behandling.
Sag nr. 4 En mor til et handicappet barn, var i 1999 bevilget  

 tilskud til køreunder-visning i op til 30 timer.
Efterfølgende blev der ansøgt om yderligere  

 køretimer, idet hendes kørelærer vurderede, at hun ville  

 få behov for dette.
Om ansøgers kørsel var det bl.a.  

 oplyst, at hun havde haft i alt 18 køretimer og i modsætning til  

 flertallet fortsat ikke var i stand til at betjene bilen.
Ansøger  

 havde ingen føling med hverken bilen eller pedalerne.
 Nævnet tiltrådte amtskommunens  

 afgørelse om afslag på tilskud til yderligere  

 køretimer.
 Nævnet begrundede afgørelsen med, at det  

 fandtes meget tvivlsomt, om ansøger ville kunne erhverve  

 kørekort selv efter 70-100 timer.
 Nævnet lagde vægt på, at  

 kørelæreren havde oplyst, at ansøger ikke kunne betjene  

 bilen som forventet efter 18 køretimer, og at ansøger havde  

 behov for yderligere 50-70 timer uden, at det dog var sikkert, at  

 kørekort kunne erhverves.
 Nævnet lagde endvidere vægt på, at en  

 anden kørelærer havde oplyst, at ansøgers evner som  

 bilist var meget ringe, og at det med forbehold for forbedringer var hans  

 opfattelse, at ansøger havde behov for i alt 80-100  

 køretimer.
Ankestyrelsens kommentarer Spørgsmålet om antal af køretimer  

 må bero på en konkret vurdering i den enkelte sag.
Ankestyrelsen  

 er umiddelbart enig i nævnets afgørelse, jf. punkt 99 i  

 vejledningen støtte til hjælpemidler, biler og boligindretning  

 m.v..
Boligindretning efter § 102 Sag nr. 1 Sagen drejede sig om afslag på bevilling af en  

 elevator som boligindretning efter § 102, stk. 1.
 Nævnet hjemviste sagen til kommunen til fornyet  

 vurdering og afgørelse.
 Årsag var, at ansøgningen om støtte  

 specielt til en elevator til husets stuer ikke var vurderet i forhold praksis  

 beskrevet i vejledningen om støtte til hjælpemidler, biler,  

 boligindregning m.v.
 Nævnet fandt, at der forelå et  

 ufuldstændigt beslutningsgrundlag og henviste til officialmaksimen.
 Nævnet anførte, at i tilfælde af at der  

 er tale om mere bekostelige boligændringer som f.eks. etablering af  

 elevator, påhviler det således kommunen at undersøge, om  

 en mere hensigtsmæssig eller økonomisk afhjælpning af  

 boligforholdene kan tilvejebringes ved en flytning.
 Nævnet lagde til grund, at en ansøger som  

 udgangspunkt måtte kunne færdes i hele huset (og ikke kun i  

 køkken/alrum), og at indretninger, der sigter på at skabe adgang  

 til boligens stuer derfor normalt vil være nødvendige for at  

 gøre boligen egnet som opholdssted.
Ankestyrelsens kommentarer Ankestyrelsen har ikke umiddelbart bemærkninger til  

 afgørelsen.
Sag nr. 2 Sagen drejede sig om hjælp til en elektrisk  

 døråbner til en havedør til en handicappet, der ikke selv  

 kunne åbne døren.
 Kommunen afslog at bevilge hjælp til en elektrisk  

 døråbner efter § 102, stk. 1. Kommunen fandt, at da kvinden  

 fik døgnpleje, kunne hun komme ud, når hjemmehjælperen var  

 i hjemmet.
 Nævnet ændrede kommunens afgørelse.  

 Nævnet fandt, at en elektrisk døråbner til  

 havedøren var nødvendig, idet kvinden ellers ikke ville kunne  

 benytte haven.
 Nævnet fandt, at såfremt hjemmehjælperne  

 skulle åbne/lukke havedøren, ville kvinden være  

 afhængig af at komme ud i haven på bestemte tidspunkter.
 Nævnet henviste til formålet i servicelovens  

 § 1, stk. 2, og fandt, at det ansøgte ville lette kvindens  

 daglige tilværelse og forbedre hendes livskvalitet.
Ankestyrelsens kommentarer Ankestyrelsen er umiddelbart enig i nævnets  

 afgørelse.
Pasning af døende - § 104 Sag nr. 1 Sagen drejede sig om en mand, der havde fået  

 konstateret kræftsygdom med metastaser og som følge deraf den  

 18. oktober 2000 havde fået bevilget hjælp efter § 104,  

 således at hans hustru kunne passe ham i eget hjem, indtil han  

 døde.
 Kommunen traf herefter afgørelse om, at  

 plejevederlaget ville ophøre den 30.4.2001. Begrundelsen var, at egen  

 læge havde oplyst, at manden ikke længere var  

 plejekrævende.
 Nævnet pålagde kommunen, at fortsætte  

 udbetalingen af plejevederlaget efter § 104.
Nævnet fandt, at der efter en lægelig  

 vurdering fortsat var multiple knoglemetastaser og helt klart progression i  

 sygdommen.
Mandens kunne rent faktisk meget mindre, end han tidligere var i  

 stand til fysisk og prognosen var fortsat dårlig.
 Nævnet havde lagt til grund, at der ikke var  

 overensstemmelse mellem lovens ord og formuleringen i socialministeriets  

 vejledning pkt. 249 i Sociale tilbud til ældre m.fl.. Ordvalget i  

 lovens § 104 er »passe en  

 nærtstående« og i  

 vejledningen er »at den  

 døende er plejekrævende «.
Nævnet fandt, at formuleringen i servicelovens  

 § 104 skulle ses i sammenhæng med ophørsbestemmelsen i  

 § 106 og fandt derfor på baggrund af en samlet vurdering af sagen,  

 at kommunen ikke havde haft grundlag for at lade udbetalingen af  

 plejevederlaget ophøre med henvisning til, at manden som følge  

 af en ændret og bedre smertebehandling ikke længere var  

 plejekrævende.
Nævnet fandt, at ordet »plejekrævende« ikke skulle forstås i en snæver forstand.
Ankestyrelsens kommentarer Ankestyrelsen har ikke haft lignende sager og har i  

 øvrigt ingen bemærkninger.
Hjælp til medicin m.v. til døende -  

 § 107 Sag nr. 1 Et nævn stadfæstede kommunens afslag på  

 betaling af to lægeregninger til en mand, der i terminalfasen blev  

 passet i eget hjem.
Nævnet fandt, at der ikke var hjemmel i  

 servicelovens § 107 til at dække udgifter til  

 lægebesøg.
Nævnet var opmærksom på, at manden  

 derved blev påført en udgift, som han ikke ville have haft under  

 indlæggelse på sygehus, men nævnet henviste til, at manden  

 var i sygesikringsgruppe 2 med der af følgende egenbetaling for  

 lægehjælp.
Ankestyrelsens bemærkninger Ankestyrelsen har ikke haft lignende sager, men er  

 umiddelbart enig i nævnets afgørelse.
