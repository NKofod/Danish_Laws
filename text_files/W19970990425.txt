Ankestyrelsens principafgørelse O-95-97 om hjælpemiddel - leverandørvalg - høreapparater - audiologisk specialafdeling - anskaffelsestidspunkt Resume:
 Der kunne ikke ydes hjælp efter bistandslovens § 58 til et høreapparat, der var anskaffet fra en privat høreklinik, inden ansøgning om hjælp blev indgivet.
 Ankestyrelsen lagde vægt på, at høreapparater, som skal bevilges efter § 58, skal udleveres, når det efter undersøgelse på audiologisk specialafdeling er godtgjort, at ansøgeren har behov herfor.
 Ankestyrelsen lagde endvidere vægt på, at der efter hjælpemiddelbekendtgørelsen normalt ikke ydes hjælp til hjælpemidler, der er anskaffet, inden bevilling er givet.
 Kassation:
Der er kommet nye regler på området Love:
Lov om social bistand - lovbekendtgørelse nr. 110 af 26. februar 1996 - § 58, stk. 1 Sagsfremstilling:
En kvinde ansøgte kommunen om hjælp efter bistandsloven til et høreapparat til sin mor.
Høreapparatet havde moderen indkøbt på en privat høreklinik, inden der blev indgivet ansøgning om hjælp efter bistandsloven.
Kommunen gav afslag på ansøgningen med henvisning til, at kommunen kun bevilger høreapparater efter anbefaling fra audiologisk specialafdeling.
Desuden gav kommunen ikke tilskud til allerede indkøbte hjælpemidler.
Ankenævnet tiltrådte kommunens afgørelse med den begrundelse, at høreapparater udleveres uden udgift for ansøgeren, såfremt det efter undersøgelse på audiologisk specialafdeling er godtgjort, at der er behov herfor.
Nævnet tiltrådte endvidere, at der normalt ikke ydes støtte til allerede indkøbte hjælpemidler.
 Sagen blev behandlet i principielt møde med henblik på afklaring af, hvorvidt brugere af høreapparater har mulighed for frit at vælge leverandør.
 Afgørelse:
Ankestyrelsen fandt, at høreapparater, som skal bevilges efter bistandslovens § 58, skal udleveres, når det på grundlag af undersøgelse på audiologisk specialafdeling er godtgjort, at ansøgeren har behov herfor, jf.
Socialministeriets bekendtgørelse nr. 303 af 10. juni 1988, § 19. Ankestyrelsen lagde ved afgørelsen vægt på, at de nye regler om frit leverandørvalg for særligt personlige hjælpemidler efter bistandslovens § 58, stk. 3, som trådte i kraft 1. januar 1997, ikke omfatter valg af høreapparater.
 Ankestyrelsen var endvidere enig med nævnet i, at der ifølge Socialministeriets bekendtgørelse nr. 303 af 10. juni 1988, § 5, stk. 3 normalt ikke kan ydes støtte til hjælpemidler, som ansøgeren selv har anskaffet, inden bevilling blev givet.
 Ankestyrelsen tiltrådte således ankenævnets afgørelse.
