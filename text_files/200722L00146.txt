Fremsat den 28. marts 2008 af beskæftigelsesministeren (Claus Hjort Frederiksen) Forslag til Lov om ændring af ferieloven (FerieKontos renteafkast) § 1 I ferieloven, jf. lovbekendtgørelse nr. 407 af 28. maj 2004, som ændret ved lov nr. 1420 af 22. december 2004, § 94 i lov nr. 428 af 6. juni 2005, § 5 i lov nr. 404 af 8. maj 2006 og § 6 i lov nr. 1235 af 24. oktober 2007, foretages følgende ændring:
 1. § 32, stk. 2, 2. pkt., affattes således:
»Af renteafkastet af FerieKonto i 2008, 2009, 2010 og 2011 tilfalder op til 200 mio. kr. statskassen.« § 2 Loven træder i kraft den 1. juli 2008.
Bemærkninger til lovforslaget Almindelige bemærkninger 1. Indledning Lovforslaget er et led i gennemførelsen af finanslovsaftalen for 2008, som er indgået mellem regeringen (Venstre og Det Konservative Folkeparti), Dansk Folkeparti og Ny Alliance.
2. Lovforslagets indhold Renteafkastet af de indbetalte beløb til FerieKonto dækker efter de gældende regler udgifterne til administrationen af FerieKonto.
Af FerieKontos renteafkast tilfalder desuden op til 100 mio. kr. statskassen årligt fra 2004 frem til og med 2008. Det resterende renteafkast tilfalder Arbejdsmarkedets Feriefond.
FerieKontos renteafkast er steget markant på grund af et stigende renteniveau og et øget antal lønmodtagere.
Som led i de samlede økonomiske overvejelser foreslås det i forbindelse med finansloven for 2008, at op til 200 mio. kr. af den del af renteafkastet for 2008, 2009, 2010 og 2011, der ikke skal dække administrationen af FerieKonto, tilfalder statskassen.
 Udtrykket »renteafkastet af FerieKonto i 2008, 2009, 2010 og 2011« skal forstås således, at det omfatter renter, der årligt påløber fra og med den 1. januar 2008. Desuden omfattes evt. morarenter, der indbetales i perioden fra 1. januar 2008.
 Bestemmelsen vil have udtømt sin virkning den 31. december 2011.
3. Økonomiske og administrative konsekvenser for det offentlige Statskassen får efter de gældende regler for perioden 2004-2008 op til 100 mio. kr. for hvert af årene af FerieKontos renteafkast, efter at FerieKontos administrationsomkostninger er fratrukket.
Det resterende renteafkast tilfalder Arbejdsmarkedets Feriefond.
 Med forslaget sker der en forhøjelse af indtægtsbevillingen på op til 100 mio. kr. for 2008 og op til 200 mio. kr. i årene 2009, 2010 og 2011.
På baggrund af forslaget vil statskassen i 2008 få en merindtægt på op til 100 mio. kr. og i årene 2009, 2010 og 2011 en merindtægt på op til 200 mio. kr.
Dette vil tilsvarende medføre en mindreindtægt for Arbejdsmarkedets Feriefond i 2008 på op til 100 mio. kr. og i årene 2009, 2010 og 2011 op til 200 mio. kr.
 Forslaget har ingen administrative konsekvenser for det offentlige.
 Forslaget har ingen økonomiske konsekvenser for regioner og kommuner.
4. Økonomiske og administrative konsekvenser for erhvervslivet Forslaget har været sendt til Erhvervs- og Selskabsstyrelsens Center for Kvalitet i ErhvervsRegulering (CKR) med henblik på en vurdering af, om forslaget skal forelægges Økonomi- og Erhvervsministeriets virksomhedspanel.
CKR vurderer, at forslaget ikke indeholder administrative konsekvenser i et omfang, der berettiger, at lovforslaget bliver forelagt virksomhedspanelet.
Forslaget bør derfor ikke forelægges Økonomi- og Erhvervsministeriets virksomhedspanel.
 Forslaget har ingen administrative konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
 8. Hørte myndigheder og organisationer mv.
 Lovforslaget er sendt i høring hos Dansk Arbejdsgiverforening, Sammenslutningen af Landbrugets Arbejdsgiverforeninger, Landsorganisationen i Danmark, FTF, Akademikernes Centralorganisation, Finanssektorens Arbejdsgiverforening, Ledernes Hovedorganisation, Kristelig Fagforening, Kristelig Arbejdsgiverforening, KL, Danske Regioner, Københavns og Frederiksberg kommuner, Centralorganisationernes Fællesudvalg, Kommunale Tjenestemænd og Overenskomstansatte, FerieKonto og Personalestyrelsen.
