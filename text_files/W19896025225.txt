 Patentdirektoratets afvisning af indsigelse mod registrering af  

 mønster for diverse automobilreservedele stadfæstet af Mønsterankenævnet.  

 Mønsterbeskyttelse opnået for skærm og hjulkasse, men ikke for karosseridel.
År 1989, den 26. juli afsagde Patentankenævnet (Grønning-Nielsen, Hans  

 Chr.
Thomsen, Finn Mikkelsen) følgende K E N D E L S E i sagen j.nr.
M 6/87:
Klage fra AUTIG, (Auto-Tilbehørs Grossist-Foreningen), Vanløse, v/Advokat Niels Balslev over Patentdirektoratets afgørelse af 11. maj 1987 af mønsteransøgning nr.  

 0046/85 fra Ford Werke Aktiengesellschaft, Forbundsrepubliken Tyskland, v/Internationalt Patent-Bureau.
 Den 17. februar 1986 bekendtgjordes en af FORD-WERKE AKTIENGESELLSCHAFT,  

 Forbundsrepublikken Tyskland, indleveret ansøgning om registrering af mønster  

 for diverse automobilreservedele 1-10 bl.a. løbenummer 7) en karosseridel,  

 løbenummer 8) en bagklap, løbenummer 9) en skærm og løbenummer 10) en  

 hjulkasse med prioritet fra den 20. juli 1984.
 I skrivelse af 16. april 1986 fremsatte klageren, Auto-Tilbehørs Grossist  

 Foreningen, AUTIG, indsigelse mod registrering af løbenumrene 7-10, idet  

 klagerne med henvisning til egen bilag 1-4 gjorde gældende, at nyhedskravet  

 ikke var opfyldt og henviste i øvrigt til sagerne MA 834/83 og MA 835/83 samt  

 MA 541/84 og MA 542/84, hvor klageren har givet udtryk for den principielle  

 holdning, »at småændringer i design i forhold til eksisterende dele ikke  

 burde berettige til registrering, idet en registrering af så alment udbredte  

 reservedele skaber et monopol, der kan være til skade for den frie  

 næring«.
 Ansøgeren imødegik indsigelsen i skrivelse af 24. juni 1986 og gjorde  

 bl.a. gældende, at indsigerens bilag 2 og 4 ikke var daterede.
 Ansøgeren anførte i øvrigt følgende:
»På det foreliggende og efter vor mening helt utilstrækkelige  

 grundlag kan vi om mønster nr. 9 anføre, at den eneste afbildning i bilag 1,  

 der for os at se kan komme på tale, er delen ABD08. Denne mangler dog i hvert  

 fald monteringsfligen med de to huller forrest på skærmen, jfr. løbenr. 9f,  

 og den særlige profilering ved hjuludskæringen, navnlig bagtil, synes også at  

 mangle på den modholdte del.
Den særlige form forrest er helt anderledes;  

 fremspringet på ansøgningsgenstanden er mere udpræget (større). Der er altså  

 tale om et helt andet helhedsindtryk.
 Bilag 2, der er fremdraget mod løbenr. 10, synes at vise en hjulkasse til  

 Ford Escort 1981, mens løbenr. 10 viser en hjulkasse til Escort 1986. Det er  

 vanskeligt at se detaljer i bilag 2, men vi kan eksempelvis nævne en med 2  

 betegnet potteformet del i bilag 2, som tjener til optagelse af et fjederben.  

 En sådan udformning mangler fuldstændigt i løbenr. 10. Der kunne  

 formodentligt have været påvist flere ulighedspunkter, hvis ikke den  

 modholdte del kun havde været vist fra ydersiden.
I forhold til løbenr. 7 synes den modholdte del, bilag 4, i hvert fald at  

 mangle de to firkantede huller forneden samt også udskæringen forneden.
For  

 os at se er der også her tale om et helt andet helhedsindtryk.
Mønstret med løbenr. 8 udgår af ansøgningen.« I skrivelse af 8. september 1986 fastholdt klageren sin indsigelse og  

 oplyste samtidig, at indsigelsens bilag 2 og 4 skulle være fra Ford Escort  

 1981.
 Efter at ansøgeren i skrivelse af 25. november 1986 havde tilkendegivet,  

 at klagerens indlæg af 8. september 1986 ikke gav anledning til bemærkninger,  

 traf direktoratet på det foreliggende grundlag sin afgørelse ved skrivelse af  

 11. maj 1987 til ansøgeren, hvori det bl.a. anførtes:
»I denne anledning skal det meddeles, at indsigelsen mod løbenummer 7  

 må tages til følge.
Mønstret løbenr. 8 er tilbagetaget i Deres skrivelse af  

 24. jun 1986.« ....
 »De har ikke bestridt oplysningen om, at bilag 2 og 4 viser dele fra  

 Ford Escort 1981, og det er derfor lagt til grund, at de i bilagene 1-4 viste  

 dele alle har været kendt før ansøgningens indleveringsdag.
Den eneste iøjnefaldende forskel mellem mønstret løbenr. 7 og den på bilag  

 4 viste karosseridel er det nederste parti, som i det ansøgte mønster er  

 kendetegnet ved en udskæring og to firkantede huller.
Denne forskel og  

 enkelte andre forskelle skønnes imidlertid ikke tilstrækkelige til, at dette  

 mønster kan anses for at adskille sig væsentligt fra den på bilag 4 viste  

 del.
Indsigelsen må derfor tages til følge for så vidt angår løbenr. 7.
For så vidt angår løbenumrene 9 og 10 skønnes det indsendte materiale for  

 uklart og utilstrækkeligt til, at en fyldestgørende sammenligning kan  

 foretages.
Det kan derfor ikke anses for godtgjort, at disse mønstre ikke  

 adskiller sig væsentligt fra, hvad der var kendt før den dag, ansøgningen  

 betragtes som indleveret.
Indsigelsen kan derfor ikke tages til følge for  

 disse mønstres vedkommende.
 Ansøgningen afslås derfor herved i medfør af bestemmelsen i mønsterlovens  

 § 15, jfr. § 2, stk. 1, for så vidt angår løbenummer 7, da mønstret ikke  

 skønnes at adskille sig væsentligt fra, hvad der var kendt før ansøgningens  

 indleveringsdag.« ....
 Denne afgørelse har klageren ved skrivelse af 7. juli 1987 indbragt for  

 Mønsterankenævnet med påstand om, at mønsteransøgningen ikke opfylder  

 mønsterlovens § 2, idet de ansøgte mønstre ikke adskiller sig væsentligt fra,  

 hvad der var kendt før ansøgningens indleveringsdag.
 Klageren har i skrivelse af 16. september 1987 anført følgende: »...
Mine klienters klage sker under henvisning til ML § 2, idet de ansøgte  

 mønstre for autoreservedele - på linie med hvad der almindeligt gælder for  

 autoreservedele i de forskellige kategorier - i det alt væsentlige har et  

 ensartet udseende og ikke opfyder lovens nyhedskrav.
Autoreservedele er  

 således generelt ikke egnede til materielt af opfylde betingelserne for  

 gyldig registrering i medfør af mønsterloven.
 Det gøres gældende, dels af direktoratets praksis, der synes at ligge til  

 grund for afgørelsen og dels den påklagede afgørelse hviler på en fejlagtig  

 fortolkning af ML § 2.
 Det er efter ML § 2, stk. 1 en betingelse for registreringens gyldighed,  

 at reservedelene (mønstret) i sit udseende ikke blot adskiller sig fra - men  

 at det væsentligt adskiller sig fra de reservedele, der iøvrigt var på  

 markedet, da ansøgningen blev indgivet.
Adskillelses-/nyhedskravet er objektivt og globalt.
Disse krav er  

 behandlet i betænkningen, og der henvises herunder navnligt til side 55 og  

 59, 61-62 og side 100.
Lovtekstens krav er således, at reservedelene skal bedømmes på deres  

 helhedsudseende, og dette helhedsudseende skal væsentligt adskille sig fra de  

 reservedele, der fandtes på markedet, ligesom væsentligheds- og nyhedskravet  

 skal tolkes strengt.
Der er tale om en ren beskyttelse af udseendet - den  

 tekniske anvendelighed, der er indeholdt i eller er en følge af et bestemt  

 udseende er derimod fuldstændigt irrelevant for en mønsterretlig bedømmelse.
Endvidere gøres det gældende, at den materielle vurdering af, om en given  

 ansøgning opfylder betingelserne i § 2 i medfør af § 14 bør intensiveres, når  

 indsigelse foreligger, samt at den faktisk skete prøvelse af den påklagede  

 ansøgning ikke med rimelighed kan indskrænkes til at angå det af klager  

 fremdragne modholdsmateriale.
Prøvelsen bør ske baseret på en  

 helhedsvurdering af det ansøgte mønsters udseende, herunder sammenholdt med  

 allerede foreliggende registreringer.
Dette er ikke sket ved direktoratets  

 afgørelse, der efter mine klienters opfattelse indebærer en materiel forkert  

 afgørelse, idet de ansøgte mønstre kun ganske uvæsentligt adskiller sig fra,  

 hvad der allerede var kendt.
Klageren, Autigs (autotilbehørsgrossistforeningen) interesse i nærværende  

 på klage er primært erhvervsmæssigt begrundet, idet mine klienter i  

 konkurrence med automobilfabrikanterne i Danmark markedsfører såkaldt  

 uoriginale reservedele, der i sagens natur må være fuldstændig identiske med  

 automobilproducenternes originale dele.
Igennem de senere år har en række  

 automobilfabrikanter søgt og fået mønsterregistrering for autoreservedele i  

 bred almindelighed, hvilket kan tænkes at skulle danne basis for et forsøg på  

 monopolisering af reservedelsmarkedet i Danmark.
Af denne grund tillægger  

 klagerne nærværende sag stor principiel betydning.« ...
 Til dokumentation af klagerens anbringender er ved skrivelse af 26. januar  

 1988 fotos vedrørende løbenummer 9 og løbenummer 10 tillige med kopi af  

 skrivelse af 22. januar 1988 fra Klokkerholm Karosseridele ApS blevet  

 indsendt.
Ansøgeren har i svarskrift af 3. august 1988 nedlagt påstand om, at klagen  

 afvises i fuldt omfang.
Ansøgeren har bl.a. anført følgende.
»Klagers skrivelse af 16. september 1987 har nærmest karakter af en  

 belæring af Patentdirektoratet om, hvorledes Direktoratet efter klagers hhv.  

 advokat Balslevs mening bør træffe sine afgørelser.
Det saglige indhold i  

 klagers skrivelse er derimod ret beskedent.
Vi ser ikke så meget som  

 antydning af en stillingtagen til den argumentation, som vi har fremført over  

 for Patentdirektoratet.
Heller ikke den udførlige begrundelse, som  

 Direktoratet har givet for sin afgørelse af sagen, kommenteres af klager.
 Specielt er de betragtninger, der kommer til udtryk i andet hele afsnit på  

 side 2 i klagers skrivelse Mønsterloven helt uvedkommende.
 Om de afbildninger, som klager uden nærmere kommentarer har fremsendt,  

 skal vi som supplement til og til yderligere uddybning af det, vi allerede  

 har fremført over for Patentdirektoratet, fremkomme med følgende.
Af den skrivelse af 22. januar 1988, som Klokkerholm Karosseridele ApS har  

 tilstillet AUTIG, fremgår det, at man vil kombinere den bageste del af en  

 kendt skærm med den forreste del af en anden kendt skærm til opnåelse af  

 modholdsmateriale.
Vi mener, at sådanne »mosaikmodholdelser« ikke  

 er tilladelige i mønsteransøgninger, og vi mener også, at der foreligger en  

 ankenævnskendelse herom.
 Af de øvrige fotografier viser navnlig 9.1.c, 9.1.d, 9.1.f, 9.1.h og  

 9.1.i, hhv. 9.2.c og 9.2.d efter vor mening betydelige forskelle mellem de  

 modholdte dele og mønstrene, men det gælder stadig, at en nøjagtig  

 sammenligning er umulig, fordi fotografierne ikke er af en særlig god  

 kvalitet, at de ikke muliggør konstatering af detaljer, og at de tildels er  

 optaget fra andre vinkler end mønstrene.
Om fotografierne med nr. 10 anfører indsigerfirmaet, at fotografierne 10.1  

 viser en inderskærm til en Datsun/Nissan Cherry (N12), som angiveligt er  

 fremstillet fra 1982, og at fotografierne nr. 10.2 viser en inderskærm til en  

 VW Golf/Rabbit 1974-1983, og det skal vises, at inderskærme ikke kan adskile  

 sig væsentligt fra hinanden fra bil til bil.
På grundlag af de forelagte  

 fotografier er vi imidlertid ikke i stand til at konstatere den mindste  

 lighed mellem mønstrene og de modholdte dele.' Ankenævnet har behandlet sagen i sit møde den 26. maj 1989.
 For klageren mødte advokat Niels Balslev med næstformand i Autig Niels  

 Selmer.
For ansøgeren mødte ingeniør Knud Raffnsøe med ingeniør K.  

 Løhmann-Pedersen og højesteretssagfører M.
Plesner.
Advokat Balslev opretholdt indsigelserne som gengivet i skriftvekslingen  

 og anførte navnlig, at den af direktoratet fulgte registreringspraksis  

 strider mod mønsterlovens § 2, navnlig fordi den ikke lever op til  

 mønsterlovens nyhedskrav, der må fortolkes meget strengt.
De af ansøgeren  

 påberåbte forskelle er ikke relevante for bedømmelsen.
Ansøgeren henholdt sig til skriftvekslingen og anførte, at der intet er  

 godtgjort om, at automobildele skulle være unddraget beskyttelse efter  

 mønsterloven.
Sagen bør afgøres på rent mønsterretligt grundlag.
 Ankenævnet skal udtale:
 Sagen vedrører for ankenævnet alene ansøgningens løbenumre 9 og 10.
 Ankenævnet finder ikke at kunne give klageren medhold i, at mønsterlovens  

 § 2 eller dennes forarbejder generelt er til hinder for, at der meddeles  

 mønsterbeskyttelse på automobilreservedele, såfremt lovens krav hertil findes  

 opfyldt.
 Med hensyn til løbenr. 9 bemærkes, at det ikke synes særligt markant at  

 adskille sig fra det modholdte, men da klageren ikke har godtgjort, at det  

 modholdte var kendt på ansøgningstidspunktet, tages indsigelsen ikke til  

 følge.
 For så vidt angår løbenr. 10 tiltrædes det, at det ikke kan anses for  

 godtgjort, at dette mønster ikke adskiller sig væsentligt fra, hvad der var  

 kendt før ansøgningstidspunktet.
Herefter bestemmes:
 Den påklagede afgørelse stadfæstes.
