 I henhold til § 51, stk. 1, i lov om arbejdsformidling og  

 arbejdsløshedsforsikring m.v. fastsættes følgende regler om fremgangsmåden  

 ved beregning af arbejdsfortjenesten for medlemmer, der umiddelbart forud for  

 ledigheden har drevet selvstændig virksomhed som hovederhverv:
 § 1.  Den hidtidige, daglige arbejdsfortjeneste, jfr.  

 lovens § 51, stk. 1, udgør 1/312 af årsindtægten ved selvstændig virksomhed  

 forud for ledigheden, jfr. kapitel 2 og 3.
 § 2.  Denne bekendtgørelse finder også anvendelse på  

 et medlem, der efter mere end midlertidigt ophør med det personlige arbejde i  

 virksomheden har været beskæftiget som lønmodtager i en periode, der ikke kan  

 danne grundlag for en beregning efter reglerne for lønmodtagere.
 Stk. 2.  Er ledigheden indtrådt mindre end 1 år efter  

 afslutningen af et tidligere arbejde eller ophør med udøvelse af selvstændig  

 virksomhed, der har ligget til grund for en dagpengeberegning, skal denne  

 beregning anvendes, jfr. lovens § 51, stk. 1, 2. punktum.
Beregningsperiode § 3.  For et medlem, der har drevet selvstændig  

 virksomhed som hovederhverv i mindst 2 sammenhængende regnskabsår umiddelbart  

 forud for ledigheden, beregnes årsindtægten som gennemsnittet af indtægten i  

 de 2 bedste regnskabsår, der er afsluttet inden for de seneste 5 år.  

 Regnskabsår på mindre end 26 uger kan ikke indgå i beregningen.
 Stk. 2.  Et regnskabsår, der ligger forud for de 2  

 seneste regnskabsår, kan kun danne grundlag for beregning efter stk. 1, hvis  

 medlemmet har drevet selvstændig virksomhed som hovederhverv, og hvis  

 regnskabsåret ikke ligger forud for en periode, hvor medlemmet har modtaget  

 dagpenge.
 § 4.  Har der ikke været drevet selvstændig virksomhed  

 som hovederhverv i mindst 2 sammenhængende regnskabsår umiddelbart forud for  

 ledigheden, men dog i 1 regnskabsår, jfr. § 3, stk. 1, 2. punktum, anvendes  

 det seneste forudgående beregningsgrundlag, jfr. dog stk. 2.  

 Beregningsgrundlag fra tidligere selvstændig virksomhed kan kun anvendes,  

 hvis det opfylder betingelserne i § 3. Er der tale om tidligere  

 lønmodtagerbeskæftigelse, skal beskæftigelsen tidsmæssigt opfylde  

 betingelserne for ny beregning efter reglerne for lønmodtagere.
 Stk. 2.  Blev der i forbindelse med det forudgående  

 beregningsgrundlag udbetalt dagpenge, anvendes dog denne dagpengesats.
 Stk. 3.  Er der ikke et forudgående beregningsgrundlag,  

 jfr. stk. 1, anvendes indtægten i det afsluttede regnskabsår.
 § 5.  Har der været drevet selvstændig virksomhed som  

 hovederhverv i mindre end 1 regnskabsår umiddelbart forud for ledigheden,  

 anvendes det seneste forudgående beregningsgrundlag, jfr. dog stk. 2.  

 Beregningsgrundlag fra tidligere selvstændig virksomhed kan kun anvendes,  

 hvis det opfylder betingelserne i § 3.
 Stk. 2.  Blev der i forbindelse med det forudgående  

 beregningsgrundlag udbetalt dagpenge, anvendes dog denne dagpengesats.
 Stk. 3.  Er der ikke et forudgående beregningsgrundlag,  

 jfr. stk. 1, lægges medlemmets samlede indtægt ved den seneste selvstændige  

 virksomhed til grund for beregningen, såfremt virksomheden har været drevet  

 som hovederhverv uafbrudt i mindst 26 uger.
Beregningsgrundlag § 6.  Årsindtægten opgøres på grundlag af den  

 skattepligtige indkomst, der reguleres for de poster, der er virksomhedens  

 drift uvedkommende.
Stk. 2.  Har virksomheden været drevet i selskabsform  

 (aktie- eller anpartsselskab), foretages reguleringen med udgangspunkt i  

 selskabets skattepligtige indkomst.
Medlemmets og medlemmets eventuelle  

 ægtefælles andel af selskabets regulerede resultat tillægges ydelser, der er  

 modtaget fra selskabet.
 Stk. 3.  Opgørelsen efter stk. 1 og 2 foretages af  

 medlemmet på et af direktøren for arbejdsløshedsforsikringen godkendt  

 opgørelsesskema.
Stk. 4.  Opgørelsesskemaet, jfr. stk. 3, skal attesteres  

 af en statsautoriseret eller registreret revisor.
Kassen vil dog i særlige  

 tilfælde kunne godkende anden form for attestation, såfremt der herved opnås  

 samme sikkerhed for et korrekt beregningsgrundlag.
 § 7.  For ægtefæller, der sammen har drevet  

 selvstændig virksomhed som hovederhverv, udgør beregningsgrundlaget for hver  

 af ægtefællerne 50 pct. af den samlede årsindtægt, jfr. dog stk. 2.
 Stk. 2.  Har den ene ægtefælle kun deltaget i driften i  

 en del af det valgte regnskabsår, udgør beregningsgrundlaget for hver af  

 ægtefællerne en forholdsmæssig andel af den samlede årsindtægt.
 Ikrafttrædelsesbestemmelse m.v.
 § 8.  Bekendtgørelsen træder i kraft den 30. juni 1986  

 og finder anvendelse for de medlemmer, der den 29. juni 1986 eller senere  

 ophører mere end midlertidigt med deres personlige arbejde i virksomheden.
 Stk. 2.  Samtidig hermed bortfalder:
 - Direktoratets cirkulære af 27. april 1977 (cirkulære vedrørende  

 fremgangsmåden ved beregning af arbejdsfortjenesten for selvstændige  

 erhvervsdrivende, jfr. arbejdsløshedsforsikringslovens § 51).
 - Direktoratets cirkulære af 31. marts 1978 (tilføjelse til cirkulære af  

 27. april 1977 vedrørende fremgangsmåden ved beregning af arbejdsfortjenesten  

 for selvstændige erhvervsdrivende, jfr. arbejdsløshedsforsikringslovens § 51,  

 stk. 1).
 - Direktoratets cirkulære af 21. juni 1982 (cirkulære vedrørende beregning  

 af dagpenge/efterløn for selvstændige erhvervsdrivende, der overflyttes til  

 en lønmodtagerkasse).
 § 9.  Der udarbejdes en vejledning om anvendelsen af  

 bekendtgørelsens regler.
