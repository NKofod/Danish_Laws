Ligestillingsnævnets afgørelse J.nr.
E. 2.2.0030 En fagforenings rådgivning til sine medlemmer om at anføre på sit CV, at man ikke har børn, fundet i strid med ligestillingslovens § 2 (Dissens).
En kvinde klagede over, at en fagforening rådede sine medlemmer til at anføre på CV'et, at man ikke havde børn.
Indklagede anførte, at det var et blandt flere eksempler, samt at børn ikke er forbeholdt kvinder.
Et flertal af Ligestillingsnævnet fandt, at den overskrift indklagede havde foreslået, indirekte spillede på, at reproduktion som sådan er problematisk i erhvervssammenhænge.
Da kvinder fortsat i overvejende grad har ansvaret for denne, fandt flertallet, at indklagede havde rådgivet sine medlemmer til at skrive ansøgninger på en måde, der kunne føre til diskrimination.
Flertallet fandt rådet i strid med ligestillingslovens § 2. Et medlem af nævnet fandt, at det ikke ville være i strid med ligestillingsloven, hvis en ansøger til en ledig stilling anførte i sin ansøgning, at han eller hun ikke har børn.
Det var derfor efter dette medlems opfattelse heller ikke i strid med ligestillingsloven, at indklagede havde rådet sine medlemmer til at anføre dette forhold i sin ansøgning.
