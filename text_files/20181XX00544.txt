Skriftlig fremsættelse (9. januar 2019) Børne- og socialministeren (Mai Mercado):
 Herved tillader jeg mig for Folketinget at fremsætte:
Forslag til lov om ændring af lov om ægteskabs indgåelse og opløsning og lov om Familieretshuset (Overførsel af Statsforvaltningens opgaver med prøvelse af ægteskabsbetingelserne til Familieretshuset) (Lovforslag nr.
L 138) Folketinget vedtog den 22. november 2018 lov om ændring af lov om ægteskabs indgåelse og opløsning og udlændingeloven (Forbud mod proformaægteskab og Nationalt ID-centers rolle og funktioner m.v.), der trådte i kraft den 1. januar 2019. Med loven blev der indført forbud mod indgåelse af proformaægteskab.
Samtidigt blev der i Statsforvaltningen etableret en specialiseret enhed, der skal prøve ægteskabsbetingelserne for udenlandske par, hvor der kan være risiko for proformaægteskab.
Den 20. december 2018 vedtog Folketinget lovforslagene til udmøntning af den aftale om ét samlet familieretligt system pr. 1. april 2019, som alle Folketingets partier indgik i foråret 2018. Med det nye familieretlige system oprettes der en ny familieretlig myndighed, Familieretshuset, der skal overtage Statsforvaltningens familieretlige opgaver.
Som følge heraf nedlægges Statsforvaltningen.
 Det er forudsat i loven om forbud mod proformaægteskab, at den prøvelse af ægteskabsbetingelserne for udenlandske par, som pr. 1. januar 2019 varetages af Statsforvaltningen, skal overføres til Familieretshuset pr. 1. april 2019. Denne overførsel af prøvelsesopgaven gennemføres ved dette lovforslag.
 Lovforslaget indeholder herudover konsekvensændringer af lov om ægteskabs indgåelse og opløsning og af lov om Familieretshuset.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
