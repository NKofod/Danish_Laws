Nr LSF 128 Forslag til Lov om kommunal og amtskommunal støtte til forskerparker Fremsat af industriministeren (Anne Birgitte Lundholt) den 6. februar 1991 Vedtaget ved tredjebehandling den 23. april 1991 Lov nr. 264 af 01/05/1991 § 1. Kommuner og amtskommuner kan tilsammen yde lån på op til 10 mio. kr. til forskerparker, der etableres i tilknytning til et universitet eller et universitetscenter, som er beliggende i kommunen og amtskommunen.
 § 2. De lån, som kommunerne og amtskommunerne kan yde efter § 1,  

 er rente- og afdragsfri.
 Stk. 2. Kommunerne og amtskommunerne kan dog efter 5 år fra  

 lånenes ydelse træffe bestemmelse om, at lånene skal forrentes og afdrages på  

 nærmere angivne vilkår, der fastsættes i låneaftalen.
 Stk. 3. Hvis en forskerpark inden for en periode af 5 år fra  

 lånenes ydelse opløses eller ændrer formål, indfries lånene.
 § 3. Ydelse af kommunal og amtskommunal støtte efter § 1 er  

 betinget af forudgående godkendelse af Erhvervsudviklingsrådet.
 § 4. Loven tages op til revision i folketingsåret 1994-95.
 § 5. Loven træder i kraft dagen efter bekendtgørelsen i  

 Lovtidende.
 § 6. Loven gælder ikke for Færøerne og Grønland.
Oprindeligt fremsat forslag § 1. Københavns kommune, Frederiksberg kommune og Københavns amtskommune kan yde lån til Fonden Københavns Forskerby Symbion på indtil ialt 10 mio. kr.
 § 2. De lån, som kommunerne kan yde efter § 1, er rente- og  

 afdragsfri.
 Stk. 2. Kommunerne kan dog efter 5 år fra lånenes ydelse træffe  

 bestemmelse om, at lånene skal forrentes og afdrages på nærmere angivne  

 vilkår, der fastsættes i låneaftalen.
 Stk. 3. Hvis Fonden Københavns Forskerby Symbion inden for en  

 periode af 5 år fra lånenes ydelse opløses eller ændrer formål, indfries  

 lånene.
 Stk. 4. Københavns kommune, Frederiksberg kommune og Københavns  

 amtskommune kan efter 5 år fra lånenes ydelse ændre lånene til tilskud.
 § 3. Loven træder i kraft dagen efter bekendtgørelsen i  

 Lovtidende.
Bemærkninger til lovforslaget I Danmark har det traditionelt været en statsopgave at yde støtte til  

 forsknings- og udviklingsarbejde, mens kommuner og amtskommuner kun må yde  

 støtte i det omfang, den frembragte viden er af væsentlig betydning for den  

 kommunale opgavevaretagelse.
Adgang for kommunerne til at yde støtte til  

 forsknings- og udviklingsarbejde er i øvrigt begrænset af de almindelige  

 kommunalretlige retsgrundsætninger om forbud mod støtte til virksomheder med  

 privatøkonomiske formål.
 I betænkning 1153/1988 om kommunerne og erhvervspolitikken er der nærmere  

 redegjort for, at en kommune ikke uden særlig hjemmel kan iværksætte eller  

 yde tilskud til generelle udredningsarbejder, der er uden lokal tilknytning  

 og derved ikke kan henføres til det lokale opgaveniveau.
Der er i hovedstadsområdet en stærk koncentration af forsknings- og  

 uddannelsesinstitutioner.
På baggrund af oplysninger om  

 forskningsinstitutionernes placering, herunder deres personale og  

 driftsudgifter, kan det skønnes, at ca. 60 pct. af den offentlige forskning  

 er placeret i hovedstadsområdet.
Også erhvervsvirksomhedernes forsknings- og udviklingsaktiviteter er  

 overvejende koncentreret i hovedstadsområdet.
Målt i årsværk er 64 pct.  

 således lokaliseret i hovedstadsområdet.
I denne sammenhæng er det væsentligt, at den offentlige sektors  

 forskningsresultater kan finde anvendelse i erhvervsvirksomheder.
Et af de  

 virkemidler, som anvendes i sammenlignelige lande, er etablering af  

 forskerbyer omkring højere læreanstalter.
Som et nærliggende eksempel kan man  

 pege på, at der i Lund er en stor forskerby opbygget omkring Universitetet.
 I rapporten fra »Initiativgruppen om Hovedstadsregionen« 1989  

 foreslås på denne baggrund, at der i hovedstadsområdet søges gennemført en  

 politik for forsknings- og uddannelsesaktiviteter, der blandt andet vil kunne  

 øge det faglige samspil mellem institutioner og erhvervsvirksomheder.
På denne baggrund finder regeringen, at der bør gives mulighed for, at  

 Københavns kommune, Frederiksberg kommune og Københavns amtskommune tilsammen  

 kan yde et lån til Fonden Københavns Forskerby Symbion inden for en ramme af  

 10 mio. kr. een gang for alle.
De 3 kommuner har oplyst, at de agter at  

 fordele lånebeløbet således:
 Københavns kommune 4.050.000 kr.
 Frederiksberg kommune 740.000 kr.
 Københavns amtskommune 5.210.000 kr.
Symbion blev etableret i 1986 med henblik på at styrke samarbejdet mellem  

 erhvervslivet og hovedstadsområdets mange forskningsinstitutioner og højere  

 læreanstalter.
Initiativet til Symbion blev taget af en gruppe forskere i  

 fællesskab med nogle erhvervsfolk.
De dannede en forening med videnformidling  

 som hovedsigte.
Foreningen blev etableret som en fond med 300.000 kr. i  

 grundkapital.
Ialt var egenkapitalen på 750.000 kr., hvoraf 500.000 kr. kom  

 fra Teknologirådet.
Resten kom fra private fonde.
Bestyrelsen blev sammensat  

 på en sådan måde, at halvdelen kom fra erhvervslivet og halvdelen fra højere  

 læreanstalter.
 Symbion er juridisk etableret på et fundament bestående af en fond, Fonden  

 Københavns Forskerby Symbion, samt et aktieselskab, Symbion A/S.
 Af vedtægterne for Fonden Københavns Forskerby Symbion fremgår, at fondens  

 formål er:
- at etablere og drive en forskerby i København med henblik på at fremme  

 et forskningssamarbejde af høj kvalitet mellem erhvervslivet og de højere  

 læreanstalter i Københavnsområdet; - at tiltrække danske og internationale, private og offentlige  

 forskningsprojekter til forskerbyen; - at støtte nye forskningsbaserede virksomheders etablering i forskerbyen.
 Fonden, hvori selve forskerbyen er placeret, har det faglige og  

 overordnede forskningsmæssige ansvar for Symbion, mens aktieselskabet  

 forestår driften af Symbion, fremskaffer, etablerer, ombygger og udlejer  

 velegnede lokaler til Symbion og dens lejere.
 Det fremgår af vedtægterne for selskabet Symbion A/S, at selskabets formål  

 er:
»at leje og erhverve fast ejendom til videreudlejning til Fonden  

 Københavns Forskerby Symbion, samt at deltage i driften af forskerbyen,  

 herunder ved at yde rådgivning og administrativ støtte til forskerbyens  

 drift, og om fornødent gennem udlån eller på anden måde sikre forskerbyens  

 virke.« Symbion A/S har en aktiekapital på 3,5 mio. kr.
Fonden har en mindre post  

 på 100.000 kr. i aktieselskabet, hvor de største aktieejere er  

 Kreditforeningen Danmark med en post på 1 mio. kr., samt Den Danske Bank,  

 Bikuben, Novo, KTAS m.v.
 De to enheder har i 1987 indgået en driftsoverenskomst med henblik på at  

 etablere og drive Københavns forskerby Symbion.
 Symbion har et lejemål på 3000 m2, som i de sidste 2 år har været udlejet  

 dels til etablerede virksomheder, der har placeret forskningsprojekter i  

 Symbion, dels til igangsættere, der foretager videreudvikling af  

 forskningsprojekter i Symbion.
 I alt en snes lejere har lejet en større eller mindre del af Symbions  

 bygning, og udnytter Symbions tilbud - såsom sekretariat, marketenderi,  

 mødefaciliteter, foredragssal etc.
 Fonden for Københavns Forskerby Symbion har anmodet Københavns Kommune,  

 Frederiksberg Kommune, Københavns Amtskommune samt Undervisnings- og  

 Forskningsministeriet om tilskud i forbindelse med anskaffelse af en passende  

 ejendom til forskerparkens nuværende og planlagte aktiviteter.
 Undervisnings- og Forskningsministeriet har et aktstykke under  

 udarbejdelse, som giver hjemmel til at yde Fonden Københavns Forskerby  

 Symbion et lån på 10 mio. kr.
Spørgsmålet om kommunal støtte til Fonden Københavns Forskerby Symbion,  

 har været drøftet i Hovedstadens Udviklingsråd efter anmodning fra  

 repræsentanterne for Københavns Kommune, Frederiksberg Kommune samt  

 Københavns Amtskommune.
Hovedstadens Udviklingsråd besluttede at indstille  

 til regeringen, at der gives hjemmel til, at Københavns Kommune,  

 Frederiksberg Kommune samt Københavns Amtskommune kan yde støtte til Fonden  

 Københavns Forskerby Symbion.
 Lovforslaget har ingen administrative eller finansielle konsekvenser.
Efter 2. behandling den 18. april 1991 § 1. Kommuner og amtskommuner kan yde lån på op til 10 mio. kr.  

 til forskerparker, der etableres i tilknytning til et universitet eller et universitetscenter, som er beliggende i kommunen og amtskommunen.
 § 2. De lån, som kommunerne og amtskommunerne kan yde efter § 1,  

 er rente- og afdragsfri.
 Stk. 2. Kommunerne og amtskommunerne kan dog efter 5 år fra  

 lånenes ydelse træffe bestemmelse om, at lånene skal forrentes og afdrages på  

 nærmere angivne vilkår, der fastsættes i låneaftalen.
 Stk. 3. Hvis en forskerpark inden for en periode af 5 år fra  

 lånenes ydelse opløses eller ændrer formål, indfries lånene.
 § 3. Ydelse af kommunal og amtskommunal støtte efter § 1 er  

 betinget af forudgående godkendelse af Erhvervsudviklingsrådet.
 § 4. Loven tages op til revision i folketingsåret 1994-95.
 § 5. Loven træder i kraft dagen efter bekendtgørelsen i  

 Lovtidende.
 § 6. Loven gælder ikke for Færøerne og Grønland.
