Bekendtgørelse  

 af  

 aftale af 11. september 2001 med Global Biodiversity  

 Information Facility (GBIF) om placeringen af GBIFs  

 sekretariat i København Der er den 11. september 2001 i Paris indgået en aftale mellem  

 Danmarks regering og bestyrelsen for Global Biodiversity Information Facility  

 (GBIF) om placeringen af GBIFs sekretariat i København.
 Aftalen har følgende ordlyd:
Oversættelse AFTALE MELLEM DANMARKS REGERING OG BESTYRELSEN FOR  

 GLOBAL BIODIVERSITY INFORMATION FACILITY (GBIF) OM PLACERINGEN AF GBIFS  

 SEKRETARIAT I KØBENHAVN Danmarks regering og bestyrelsen for Global Biodiversity Information  

 Facility, SOM TAGER I BETRAGTNING, at de delegerede på mødet i  

 OECDs Komité for Videnskabs- og Teknologipolitik på  

 ministerniveau i Paris den 22.-23. juni 1999 tiltrådte oprettelsen af  

 en Global Biodiversity Information Facility med henblik på at give  

 brugere overalt i verden adgang til og mulighed for at udnytte store  

 mængder data om global biodiversitet og dermed øge den  

 videnskabelige forskning inden for mange fagområder, fremme den  

 teknologiske og bæredygtige udvikling, fremme en retfærdig  

 fordeling af fordelene ved biodiversitet og forbedre livskvaliteten for  

 samfundsborgerne; SOM TAGER I BETRAGTNING, at bestyrelsen for Global Biodiversity  

 Information Facility har accepteret Danmarks regerings tilbud om at stille  

 faciliteter i København til rådighed for Sekretariatet for  

 Global Biodiversity Information Facility; SOM TAGER I BETRAGTNING, at det indgåede aftalememorandum om  

 oprettelsen af Sekretariatet for Global Biodiversity Information Facility  

 trådte i kraft den 1. marts 2001; SOM TAGER I BETRAGTNING, at værten for GBIF-Sekretariatet i henhold  

 til ovennævnte aftalememorandum skal sørge for at få  

 etableret en formel retsstilling for Global Biodiversity Information  

 Facilitys Sekretariat; SOM TAGER I BETRAGTNING, at det er ønskeligt at indgå en  

 supplerende aftale til konventionen om De Forenede Nationers rettigheder og  

 immuniteter, som Danmarks regering anvender inden for sin jurisdiktion, for  

 at regulere de spørgsmål, der måtte opstå som  

 følge af oprettelsen af Sekretariatet for Global Biodiversity  

 Information Facility i København; SOM TAGER I BETRAGTNING, at Københavns Universitet bliver  

 værtsinstitution for Global Biodiversity Information Facility i  

 København, og at en institutionel værtsoverenskomst skal  

 indgås mellem bestyrelsen for Global Biodiversity Information Facility  

 og Københavns Universitet med nærmere angivelse af ydelserne og  

 forpligtelserne mellem bestyrelsen og universitetet; er blevet enige om følgende:
ARTIKEL I Juridisk grundlag Sekretariatet for Global Biodiversity Information Facility i  

 København skal nyde de samme forrettigheder og immuniteter som dem, De  

 Forenede Nationer og De Forenede Nationers organisationer nyder i henhold til  

 Konventionen om De Forende Nationers rettigheder og immuniteter, vedtaget af  

 De Forenede Nationers Generalforsamling den 13. februar 1946 og  

 tiltrådt af Danmark den 10. juni 1948.
ARTIKEL II Definitioner I nærværende aftale har nedennævnte udtryk  

 følgende betydning:
a)	"GBIF" betyder Global Biodiversity Information  

 Facility; b)	"Bestyrelsen" betyder bestyrelsen for Global Biodiversity  

 Information Facility; c)	"Sekretariatet" betyder Global Biodiversity Information  

 Facilitys sekretariat i København; d)	"Regeringen" betyder "Danmarks regering"; e)	"Sekretariatets område" betyder de lokaler, der  

 bebos af sekretariatet i overensstemmelse med de til enhver tid  

 gældende bestemmelser i supplerende aftaler; f)	"Formanden" betyder formanden for bestyrelsen eller dennes  

 befuldmægtigede; g)	"Sekretariatets embedsmænd" betyder  

 sekretariatschefen og sekretariatets samlede personale med undtagelse af  

 embedsmænd eller medarbejdere, som rekrutteres lokalt og er  

 timelønnede; h)	"Sekretariatschefen" betyder den øverste embedsmand  

 med ledelsesansvar for sekretariatet; i)	"Konventionen" betyder Konventionen om De Forenede  

 Nationers rettigheder og immuniteter, vedtaget af De Forenede Nationers  

 Generalforsamling den 13. februar 1946.
ARTIKEL III Juridisk personlighed og habilitet Global Biodiversity Information Facility, repræsenteret ved  

 sekretariatet, har i henhold til dansk lovgivning habilitet til a)	at indgå aftaler; b)	at erhverve og afhænde løsøre og fast  

 ejendom; c)	at indlede retsforfølgning.
ARTIKEL IV Sekretariatet 1.	Regeringen anerkender eksterritorialitet for sekretariatets  

 område, idet dette er undergivet sekretariatets kontrol og myndighed i  

 henhold til de i denne aftale indeholdte bestemmelser.
 2.	Medmindre andet er bestemt i denne aftale og med forbehold af  

 eventuelle regler, der måtte udstedes i medfør af stk. 5,  

 skal Danmarks love være gældende inden for sekretariatets  

 område.
 3.	Medmindre andet er bestemt i denne aftale, skal danske domstole  

 eller andre kompetente instanser i Danmark efter gældende  

 lovbestemmelser have jurisdiktionskompetence med hensyn til handlinger og  

 dispositioner, som finder sted inden for sekretariatets område.
4.	Sekretariatets område er ukrænkeligt.
Ingen  

 regeringsembedsmand må betræde sekretariatet for at udføre  

 et hverv, medmindre dette sker med sekretariatschefens samtykke eller  

 på dennes anmodning og på vilkår, der er godkendt af  

 sekretariatschefen.
5.	Sekretariatet har kompetence til at udstede regler med gyldighed  

 inden for sekretariatets område med henblik på dér at  

 skabe forhold, som i enhver henseende er nødvendige for, at  

 sekretariatet kan varetage sine funktioner fuldt ud.
Såfremt en dansk  

 lov er i modstrid med en regel udstedt med gyldig virkning af bestyrelsen i  

 henhold til dette stykke, vil loven, i det omfang der foreligger en  

 uoverensstemmelse, ikke kunne håndhæves inden for sekretariatets  

 område.
Enhver tvist mellem sekretariatet og Danmark om, hvorvidt en  

 regel udstedt af bestyrelsen er gyldig i henhold til dette stykke, eller  

 hvorvidt en dansk lov er i modstrid med en regel udstedt med gyldig virkning  

 af bestyrelsen i henhold til dette stykke, skal øjeblikkelig  

 afgøres ved at benytte den i artikel XI beskrevne  

 fremgangsmåde.
 6.	Retshandler, herunder forkyndelse af retsforfølgning og  

 beslaglæggelse af privat ejendom, må ikke finde sted inden for  

 sekretariatet, medmindre dette sker med sekretariatschefens samtykke og  

 på vilkår, der er godkendt af denne.
 7.	Uden præjudice for bestemmelserne i denne aftale skal  

 sekretariatet forhindre, at sekretariatet anvendes som tilflugtssted af  

 personer, som forsøger at undgå arrestation i medfør af  

 dansk lov, som er eftersøgt af regeringen med henblik på  

 udlevering til et andet land, eller som prøver at undgå  

 forkyndelse af retsforfølgning.
 8.	a)	De kompetente danske myndigheder skal udvise fornøden  

 omhu for at sikre, at sekretariatets ro ikke forstyrres ved, at en person  

 eller gruppe af personer forsøger at skaffe sig uberettiget adgang til  

 sekretariatets område eller giver anledning til forstyrrelse i  

 sekretariatets umiddelbare nærhed.
 b)	På sekretariatschefens foranledning skal de kompetente danske  

 myndigheder yde den nødvendige bistand til at opretholde ro og orden i  

 sekretariatet og til at fjerne personer derfra i overensstemmelse med  

 sekretariatschefens ønske.
9.	De kompetente danske myndigheder skal efter anmodning fra  

 sekretariatschefen bestræbe sig mest muligt på at sikre de  

 offentlige tjenesteydelser, sekretariatet måtte have brug for, blandt  

 andet post-, telefon- og telegraftjenester samt tjenesteydelser  

 vedrørende el- og vandforsyning og brandsikring.
Sådanne  

 offentlige tjenesteydelser skal ydes på rimelige vilkår.
 10.	Ved en eventuel afbrydelse eller risiko for afbrydelse af  

 ovennævnte tjenesteydelser skal de kompetente danske myndigheder anse  

 bestyrelsens behov for at være af samme betydning som væsentlige  

 regeringsorganers behov og skal træffe de fornødne  

 foranstaltninger for at sikre, at der ikke sker nogen forringelser i  

 bestyrelsens arbejde.
ARTIKEL V Fri adgang til Sekretariatet 1.	De kompetente danske myndigheder må ikke hindre passage til  

 eller fra sekretariatet for personer, som beklæder et embede i  

 sekretariatet eller er indbudt dertil i forbindelse med bestyrelsens  

 officielle arbejde og virksomhed, ved disses ankomst til eller afrejse fra  

 Danmark.
 2.	Regeringen forpligter sig med henblik herpå til at tillade  

 indrejse og ophold i Danmark for de nedenfor anførte personer,  

 så længe de er udstationeret eller udfører arbejde for  

 bestyrelsen, uden at afkræve visumafgift og uden forsinkelse, og skal  

 endvidere indrømme fritagelse for alle krav om  

 udrejsevisumformaliteter ved følgende personers afrejse fra  

 Danmark:
a)	Statsrepræsentanter, repræsentanter for De Forenede  

 Nationers organer, særlige eller beslægtede organisationer og  

 observatører fra mellemstatslige, ikke-statslige og andre  

 organisationer, med hvem bestyrelsen har etableret officielle forbindelser,  

 og som er indbudt eller berettiget til at deltage i konferencer eller  

 møder indkaldt af bestyrelsen til afholdelse i Danmark, herunder  

 stedfortrædere for repræsentanter eller observatører,  

 rådgivere, eksperter og assistenter samt disses ægtefæller  

 og forsørgelsesberettigede familiemedlemmer; b)	Sekretariatets embedsmænd samt disses ægtefæller  

 og forsørgelsesberettigede familiemedlemmer; c)	Personer, som har tjenstlige opgaver i sekretariatet, samt disses  

 ægtefæller og forsørgelsesberettigede  

 familiemedlemmer; d)	Alle personer, som er indbudt til sekretariatet i tjenstlige  

 anliggender.
 3.	De i ovenstående stk. 2 omhandlede personer kan uden  

 præjudice for de særlige immuniteter, de måtte nyde, ikke  

 tvinges af de danske myndigheder til at forlade dansk territorium, medmindre  

 de misbruger deres anerkendte opholdsrettigheder ved at udøve en  

 aktivitet, der ligger uden for deres tjenstlige funktioner, og med forbehold  

 af de nedenfor anførte bestemmelser:
a)	Der må ikke tages skridt til at tvinge de i ovenstående  

 stk. 2 omhandlede personer til at forlade dansk territorium, medmindre  

 der forud foreligger godkendelse heraf fra Udenrigsministeriets side.
En  

 sådan godkendelse kan først gives efter samråd med  

 formanden; b)	Personer, som nyder forrettigheder og immuniteter i henhold til  

 denne aftale, må ikke anmodes om at forlade dansk territorium,  

 medmindre dette sker i overensstemmelse med den praksis og  

 fremgangsmåde, der er gældende for medarbejdere ved tilsvarende  

 internationale organisationer i Danmark; c)	Det forudsættes, at de i ovenstående stk. 2  

 omhandlede personer ikke er fritaget for anvendelsen af karantæne-  

 eller andre sundhedsbestemmelser.
ARTIKEL VI Kommunikationsfaciliteter 1.	I forbindelse med al tjenstlig post-, telefon-, telegraf- og  

 telefotokommunikation samt elektronisk kommunikation skal regeringen give  

 sekretariatet samme behandling, som tilsvarende internationale organisationer  

 med beliggenhed i Danmark får med hensyn til alle forrettigheder,  

 takster og gebyrer for post, telegrammer, telefotos, telefonsamtaler og andre  

 kommunikationsformer, såvel som de takster, der måtte gælde  

 for nyheder rapporteret til presse og radio.
2.	Regeringen skal sikre ukrænkeligheden af sekretariatets  

 tjenstlige korrespondance og må ikke gøre denne korrespondance  

 til genstand for censur.
En sådan ukrænkelighed er gældende  

 for blandt andet publikationer, stillbilleder, levende billeder, film og  

 lydoptagelser, der afsendes til eller fra sekretariatet.
 3.	Sekretariatet er berettiget til at anvende koder og til at afsende  

 og modtage sin korrespondance og andet materiale pr. kurer eller i forseglede  

 sække, der nyder samme forrettigheder og immuniteter som diplomatiske  

 kurerer og sække.
ARTIKEL VII Ejendom, kapital og formue Regeringen skal anvende konventionens bestemmelser på sekretariatets  

 ejendom, kapital og formue, uanset hvor disse måtte befinde sig og hvem  

 der måtte have dem i sin besiddelse.
Sekretariatet er blandt andet  

 fritaget for at betale indkomstskat og merværdiafgift til den danske  

 stat.
ARTIKEL VIII Lettelser, forrettigheder og immuniteter 1.	Uden præjudice for bestemmelserne i artikel IX, stk. 1 og  

 4, skal sekretariatschefen under sit ophold i Danmark nyde de samme  

 lettelser, forrettigheder og immuniteter, som gives til ledere af tilsvarende  

 internationale organisationer med beliggenhed i Danmark.
 2.	Andre embedsmænd fra en stillingskategori svarende til De  

 Forenede Nationers kategori P5 og derover samt eventuelle andre kategorier af  

 embedsmænd, der måtte blive udpeget i samråd med regeringen  

 og formanden på grundlag af det ansvar, som deres stillinger ved  

 sekretariatet medfører, skal nyde samme forrettigheder og immuniteter,  

 fritagelser og lettelser, som regeringen giver til medarbejdere på et  

 lignende stillingsniveau ved tilsvarende internationale organisationer i  

 Danmark.
 3.	De lettelser, forrettigheder og immuniteter, der gives til de i  

 ovenstående stk. 1 og 2 nævnte embedsmænd, skal  

 også gælde for disses ægtefæller og  

 forsørgelsesberettigede familiemedlemmer.
ARTIKEL IX Embedsmænd ved Sekretariatet 1.	Embedsmænd ved sekretariatet skal nyde følgende  

 forrettigheder og immuniteter:
a)	Søgsmålsimmunitet vedrørende mundtlige og  

 skriftlige udtalelser og alle deres dispositioner i embeds medfør; b)	Immunitet med hensyn til beslaglæggelse af deres personlige og  

 tjenstlige bagage; c)	Immunitet med hensyn til eftersyn af tjenstlig bagage og, hvis  

 embedsmanden er omfattet af stk. 1 eller 2 i artikel VIII, immunitet med  

 hensyn til eftersyn af personlig bagage; d)	Fritagelse for beskatning af gager og alle andre vederlag, de  

 modtager fra sekretariatet, idet Danmark dog skal bevare retten til at tage  

 disse gager og vederlag i betragtning ved fastsættelsen af det  

 skattegrundlag, der skal være gældende for indkomst fra andre  

 kilder; e)	Fritagelse for militærtjenstlige forpligtelser, dog  

 således at en sådan fritagelse for danske statsborgere er  

 begrænset til at omfatte embedsmænd, hvis navne på grund af  

 deres arbejdsopgaver er opført i en fortegnelse, som er udarbejdet af  

 formanden og godkendt af regeringen; f)	Fritagelse for indvandringsrestriktioner eller praksis ved  

 registrering af udlændinge, for så vidt angår dem selv,  

 deres ægtefæller og forsørgelsesberettigede  

 familiemedlemmer; g)	Med hensyn til fremmed valuta, herunder valutakonti, samme  

 lettelser, som gives til medarbejdere på et lignende stillingsniveau  

 ved tilsvarende internationale organisationer i Danmark; h)	Samme beskyttelse og hjemrejselettelser for dem selv, deres  

 ægtefæller, deres forsørgelsesberettigede  

 pårørende og andre medlemmer af deres husstand, som under  

 internationale kriser gives til medarbejdere på et lignende  

 stillingsniveau ved tilsvarende internationale organisationer, der er  

 akkrediteret Danmark; i)	Hvis de tidligere har boet i udlandet, ret til toldfrit at  

 indføre deres møbler, personlige effekter og alle  

 løsøregenstande, herunder et motorkøretøj, til  

 personligt brug, når de ankommer for at bosætte sig i Danmark,  

 idet denne forrettighed skal være gældende i et tidsrum på  

 et år regnet fra datoen for deres ankomst til Danmark; j)	Embedsmænd fra sekretariatet, dog med undtagelse af lokalt  

 rekrutterede medarbejdere svarende til personale fra De Forenede Nationers  

 almindelige tjeneste (General Service) eller dermed forbundne kategorier, har  

 ret til told- og afgiftsfrit at indføre begrænsede mængder  

 af bestemte varer til personligt forbrug (levnedsmidler, drikkevarer m.v.) i  

 henhold til en fortegnelse, der skal godkendes af Danmarks regering; k)	Embedsmænd fra sekretariatet, dog med undtagelse af lokalt  

 rekrutterede medarbejdere svarende til personale fra De Forenede Nationers  

 almindelige tjeneste (General Service) eller dermed forbundne kategorier, har  

 ret til en gang hvert tredje år at indføre et  

 motorkøretøj fritaget for told- og forbrugsafgifter, herunder  

 merværdiafgift, idet det forudsættes, at tilladelse til at  

 sælge eller afhænde motorkøretøjet på det  

 frie marked normalt først vil blive givet to år efter dets  

 indførsel til landet.
Det forudsættes endvidere, at told-  

 og forbrugsafgifter skal betales, såfremt et sådant  

 motorkøretøj inden for tre år fra indførslen at  

 regne sælges eller afhændes til en person, der ikke er berettiget  

 til denne fritagelse.
 2.	Sekretariatet skal til regeringen udlevere en fortegnelse over de  

 personer, som er omfattet af denne artikel, og skal revidere en sådan  

 fortegnelse løbende efter behov.
3.	Regeringen skal udstyre de af denne artikel omfattede personer med  

 et legitimationskort, som er forsynet med et fotografi af  

 ihændehaveren.
Dette kort skal tjene som identifikation af  

 ihændehaveren over for danske myndigheder.
 4.	Ansættelsesvilkårene for lokalt rekrutterede  

 medarbejdere skal følge bestyrelsens regler og bestemmelser.
5.	De i denne artikel omhandlede forrettigheder og immuniteter bevilges  

 af hensyn til bestyrelsen og ikke til embedsmændenes egen personlige  

 fordel.
Formanden for bestyrelsen skal ophæve en embedsmands immunitet,  

 når en sådan immunitet efter formandens vurdering ville forhindre  

 retfærdigheden i at ske fyldest og kan ophæves uden at skade  

 bestyrelsens interesser.
ARTIKEL X Samarbejde med de kompetente danske myndigheder Bestyrelsen skal til hver en tid samarbejde med de kompetente myndigheder  

 for at fremme en forsvarlig retspleje, sikre overholdelsen af politiets  

 forskrifter og forhindre misbrug i forbindelse med de i denne aftale  

 omhandlede lettelser, forrettigheder og immuniteter.
ARTIKEL XI Bilæggelse af tvister 1.	Alle tvister, der måtte opstå mellem bestyrelsen og  

 regeringen om fortolkningen eller anvendelsen af denne aftale eller af en  

 supplerende aftale eller ordning eller et spørgsmål, der  

 berører sekretariatet eller forholdet mellem sekretariatet og  

 regeringen, og som ikke kan afgøres ved forhandling eller på  

 anden konfliktløsende måde, skal afgøres endeligt ved en  

 voldgiftsret bestående af tre voldgiftsmænd, idet den ene af  

 disse vælges af formanden, den anden af Danmarks udenrigsminister og  

 den tredje, der skal fungere som voldgiftsrettens formand, af de to  

 første voldgiftsmænd.
2.	Voldgiftsretten fastlægger sin egen arbejdsgang.  

 Omkostningerne til voldgiftsbehandlingen afholdes af parterne efter  

 voldgiftsmændenes nærmere vurdering.
Voldgiftsretten  

 træffer sin kendelse ved stemmeflerhed.
Kendelsen er endelig og  

 bindende.
ARTIKEL XII Afsluttende bestemmelser 1.	Konventionens bestemmelser skal, når de anvendes som  

 anført i artikel I, betragtes som et tillæg til de i denne  

 aftale indeholdte bestemmelser.
Såfremt en bestemmelse i denne aftale  

 og en bestemmelse i konventionen omhandler samme emne, skal begge  

 bestemmelser i videst mulige udstrækning anses som komplementære;  

 begge bestemmelser skal anvendes, og ingen af dem må begrænse  

 gyldigheden af den anden.
 2.	Samråd med henblik på at ændre denne aftale skal  

 finde sted, når en af parterne anmoder derom, og sådanne  

 ændringer skal foretages efter fælles overenskomst.
3.	Denne aftale kan opsiges af begge parter med skriftligt varsel til  

 den anden part til ophør 60 dage efter modtagelsen af en sådan  

 opsigelse.
Uanset om der foreligger en sådan opsigelse eller ej, skal  

 denne aftale være gældende, indtil alle kontrakter, der  

 måtte være indgået i kraft af denne aftale, er opfyldt  

 eller bragt til ophør.
 4.	Denne aftale træder i kraft den dag, hvor den forsynes med den  

 sidste underskrift.
 UDFÆRDIGET i to eksemplarer på engelsk og undertegnet i  

 Paris.
For Danmarks regering Hans Henrik Bruun Danmarks ambassadør 11. september 2001 For Bestyrelsen for Global Biodiversity Information  

 Facility Christoph Häuser Formand for Bestyrelsen 11. september 2001 Aftalen trådte i kraft den 11. september 2001 i medfør af  

 artikel XII, stk. 4.
