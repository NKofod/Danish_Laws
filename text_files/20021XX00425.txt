Skriftlig fremsættelse (7. maj 2003) Indenrigs- og  

 sundhedsministeren  

  

 (Lars Løkke Rasmussen):
 Herved tillader jeg mig for Folketinget at fremsætte:
 Forslag til lov om  

 bandagister.
(Lovforslag nr.
L 227).
 Den 10. april 2003 vedtog et flertal i Folketinget - uden om  

 regeringen - beslutningsforslag B 55 af 10. december 2002 om en indførelse af  

 en autorisationsordning for danske bandagister (S). Det fremgår af  

 beslutningsforslaget, at lovforslaget skal fremsættes i denne  

 folketingssamling.
 Lovforslaget, der herefter har været sendt i en kort  

 høringsrunde, er opbygget på samme måde som andre autorisationslove inden for  

 sundhedsområdet.
Efter forslaget medtages alle bandagister, der tidligere er  

 blevet anerkendt af Sundhedsstyrelsen efter indstilling fra Uddannelsesrådet  

 for de danske bandagister under lovforslagets overgangsordning.
Endvidere  

 medtages bandagister, der på baggrund af en relevant uddannelse har udøvet  

 virksomhed som bandagist i sammenlagt tre år inden for en periode af fem år  

 før  

 lovens ikrafttrædelse.
Det er ikke fundet nødvendigt at give bandagisterne et  

 forbeholdt virksomhedsområde.
 Forslaget vil ikke medføre økonomiske konsekvenser for  

 amtskommunerne og kommunerne, medens staten ved Sundhedsstyrelsen vil få  

 visse  

 merudgifter til fremtidigt tilsyn mv. samt til udstedelse af autorisationer,  

 som dog kompenseres ved gebyropkrævning.
Som bekendt finder regeringen det kun nødvendigt at kræve  

 autorisation af sundhedspersonalet, hvor særlige patientsikkerhedsmæssige  

 forhold gør sig gældende.
Da bandagisterne er en velordnet og for brugerne en  

 velkendt gruppe, har regeringen ikke fundet det nødvendigt at lade  

 bandagisterne blive omfattet af en sådan autorisationsordning.
Men regeringen  

 vil selvfølgelig efterkomme Folketingets ønske om indførelse af en  

 autorisationsordning for bandagister.
 Lovforslaget foreslås at træde i kraft 1. september 2003.
 Idet jeg i øvrigt henviser til lovforslagets bemærkninger,  

 tillader jeg mig at anbefale forslaget til Tingets velvillige behandling.
