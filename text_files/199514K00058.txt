Nr BTL 58 Betænkning over Forslag til lov om ændring af lov om Ørestaden m.v.   

 Nr L 58 1995-96, 1. samling Afgivet af Miljø- og Planlægningsudvalget Afgivet: 19951206 Udvalget har behandlet lovforslaget i nogle møder og har herunder stillet  

 spørgsmål til finansministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Bella Center A/S, Danmarks Naturfredningsforening og Friluftsrådet.
 Nogle af udvalgets spørgsmål til finansministeren og ministerens svar  

 herpå er optrykt som bilag til betænkningen.
 Herefter indstiller et flertal (udvalget med undtagelse af  

 Fremskridtspartiets og Enhedslistens medlemmer) lovforslaget til  

vedtagelse uændret.
 Et mindretal inden for flertallet (Venstres medlemmer af udvalget) ville  

 have foretrukket, at Folketinget ventede med den endelige vedtagelse af  

 lovforslaget, til Københavns Kommunes VVM-høring var afsluttet, således at  

 reaktionerne herfra kunne indgå i udvalgets overvejelser.
 Mindretallet har dog accepteret, at flertallet vurderer, at lovforslaget  

 bør vedtages forud for høringen.
 Skulle det senere vise sig, at udformningen af Ørestads Boulevard skaber  

 trafikale problemer andre steder på Amager, noterer mindretallet sig, at  

 Folketinget på dette tidspunkt har mulighed for at ændre loven, hvis man vil  

 løse disse problemer.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling.
Da loven om Ørestaden blev vedtaget i 1992, stemte Fremskridtspartiet imod  

 lovforslaget.
Fremskridtspartiet mener ikke, at det er en statsopgave at  

 hjælpe en kommune med dens byudvikling.
Dette må være en kommunal eller  

 amtskommunal opgave.
I 1992 stod der i hovedstadsområdet 700.000 etagemeter kontorlokaler  

 tomme.
I maj 1995 var der 650.000 etagemeter ubenyttede kontorlokaler samt  

 600.000 etagemeter ubenyttede lokaler til lager og produktion.
Endvidere er  

 der i hovedstadsområdet tusindvis af kvadratmeter byggemoden jord, som ikke  

 kan sælges.
 Fremskridtspartiet mener bl.a. på den baggrund, at Ørestaden er et  

 projekt, der ikke er behov for, og kan derfor ikke stemme for lovforslaget.
 Et andet mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
 Enhedslisten kan ikke støtte lovforslaget, da den tilsyneladende  

 miljøforbedring alene dækker over, at man friholder et større areal til  

 naturformål på bekostning af at gøre byggeriet tilsvarende højere, samtidig  

 med, at vådområderne indskrænkes yderligere.
 At støtte lovforslaget opfatter mindretallet som en accept af hele  

 projektet, der i bund og grund er en helt forkert sammenblanding af  

 misforstået erhvervspolitik og kollektiv trafikpolitik, og mindretallet  

 forventer, at hele konstruktionen vil kollapse, når økonomien i projektet  

 allerede fra næste år begynder at løbe løbsk.
 Udvalget ønsker lovforslaget tilbage til fornyet behandling i udvalget  

 efter 2. behandling.
Martin Glerup (S) Helen Beim (S) Dorte Bennedsen (S) Inger Bierbaum (S)  

 Peter Christensen (S) Steen Gade (SF) fmd.
Elsebeth Gerner Nielsen (RV)  

 Bent Hindrup Andersen (EL) Lis Greibe (S) Hanne Severinsen (V) Hans Christian  

 Schmidt (V) Peter Hansen-Nord (V) Jens Vibjerg (V) Niels J.
Langkilde (KF)  

 Gitte Seeberg (KF) Jens Jørgensen (KF) Aage Brusgaard (FP) nfmd.
 Centrum-Demokraterne og Dansk Folkeparti havde ikke medlemmer i udvalget.
Bilag Nogle af udvalgets spørgsmål til finansministeren og dennes svar herpå Spørgsmål 3:
Udelukkes muligheden for at bygge en østlig havnetunnel fra Langelinie til  

 Refshaleøen, hvis man bygger en tosporet Ørestads Boulevard og samtidig ikke  

 ønsker at udvide Amager Strandvej kapacitetsmæssigt? Trafikberegningerne i Trafikministeriets rapport om en østlig havnetunnel  

 viser, at en væsentlig del af trafikafviklingen af tunnelen vil ske ad Amager  

 Strandvej.
Med Riviera-udvalgets planer og lokalbefolkningens modstand mod  

 øget trafik ad Amager Strandvej og en underdimensioneret Ørestads Boulevard  

 er det så overhovedet muligt at bygge en havnetunnel? Svar:
 I Trafikministeriets rapport »Østlig havnetunnel i København«  

 fra 1995 er der foretaget beregninger af trafikken med og uden en havnetunnel  

 i år 2000. Beregningerne viser, at en havnetunnel ikke giver øget trafik på  

 Amager, men at den vil aflaste Knippelsbro og Langebro.
En havnetunnel vil ifølge beregningerne heller ikke give markante  

 ændringer i den nord-sydgående trafik på Amager.
Trafikken på det centrale  

 Amager vil på et hverdagsdøgn falde med godt 3.000 køretøjer, mens der vil  

 komme en merbelastning på ca. 5.000 køretøjer på den nordlige og 2.000  

 køretøjer på den sydlige del af Amager mod Amager Strandvej.
Beregningerne  

 tyder derfor på, at biltrafikken fra en havnetunnel i år 2000 ikke vil søge  

 til Ørestads Boulevard uanset dimensioneringen heraf, medmindre der foretages  

 indgreb for at lede trafikken den vej.
Beregningerne peger tillige på, at der er valgfrihed med hensyn til  

 tilslutningsforbindelser til en eventuel havnetunnel.
Både en lokal  

 havnetunnel, hvor der ikke foretages ændringer i det eksisterende vejnet, og  

 en regional tunnel, hvor der samtidig sker ændringer på det eksisterende  

 vejnet, er mulig.
 På denne baggrund finder jeg det hverken nødvendigt eller hensigtsmæssigt  

 at kæde det aktuelle forslag til dimensioneringen af Ørestads Boulevard  

 sammen med overvejelserne om en eventuelt kommende havnetunnel.
 Spørgsmål 4:
Forventer regeringen, at Folketinget skal vedtage lovforslaget inden  

 VVM-høringen om Ørestads Boulevard er genemført? Eller forventes det, at man  

 afventer resultatet af VVM-høringen? Svar:
VVM-vurderingen af Ørestads Boulevard og bybanen er et led i Københavns  

 Kommunes forslag til tillæg til kommuneplanen.
VVM-vurderingen er udarbejdet  

 på grundlag af helhedsplanen for Ørestaden og den deri indeholdte linjeføring  

 og udformning af Ørestads Boulevard.
Gennemførelse af helhedsplanen og kommuneplantillægget forudsætter den  

 lovændring, som Folketinget nu har til behandling.
Derfor skal lovforslaget  

 under alle omstændigheder vedtages, før kommuneplantillægget kan endeligt  

 besluttes af Københavns Kommune, hvilket forventes at kunne ske næste forår.  

 Det vil være mest hensigtsmæssigt, hvis lovforslaget vedtages så tidligt, at  

 der under den offentlige høring om kommuneplantillægget og den dertil  

 knyttede VVM-redegørelse er sikkerhed for, at tillægget kan gennemføres, og  

 at de i VVM-redegørelsen beskrevne miljømæssige konsekvenser er dækkende for  

 den plan, som ønskes gennemført.
 Af hensyn til den kommende VVM-høring vil det derfor være hensigtsmæssigt,  

 hvis lovforslaget får en hurtig behandling i Folketinget.
Til udvalgets orientering vedlægges 20 eksemplarer af »Forslag til  

 Kommuneplanlægning for Ørestaden m.v. - Bybane, boulevarder og byområder.
Med  

 miljøvurderinger af bybanen og boulevarderne samt forslag til lokalplan for  

 bybanens og boulevardernes linjeføring i Ørestaden«.
De vedlagte  

 eksemplarer udgør restoplaget af indstillingen til Borgerrepræsentationen den  

 7. december 1995 og vil umiddelbart herefter blive trykt i et større oplag i  

 en endelig udgave til brug i forbindelse med den offentlige høring.
Der vil  

 på det tidspunkt blive eftersendt 80 eksemplarer af den endelige udgave til  

 Miljø- og Planlægningsudvalgets orientering.
 Endelig kan det oplyses, at den offentlige høring forventes gennemført i  

 en to måneders periode fra den 20. december 1995.
 Spørgsmål 5:
Hvilke kommentarer har ministeren til henvendelsen af 4. december 1995 fra  

 Bella Center, jf. bilag 5? Svar:
 Spørgsmålet har været forelagt Ørestadsselskabet, som har oplyst følgende,  

 hvortil jeg kan henholde mig:
»Som det er nævnt i henvendelsen fra Bella Centers administrerende  

 direktør, har der været ført en række forhandlinger mellem Ørestadsselskabet  

 og Bella Center om relationerne mellem Bella Center og Ørestaden.
I  

 modsætning til Bella Centers administrerende direktør er det  

 Ørestadsselskabets opfattelse, at disse forhandlinger fortsat pågår.
På det  

 seneste møde, som fandt sted den 27. november 1995, blev det således aftalt,  

 at Bella Center hurtigt skulle vende tilbage med dels en vurdering af, om en  

 udvidelse af tilkørselsarealet på Bella Centers østside fra 6 m til 10 m  

 ville være tilstrækkelig, dels en vurdering af, hvor store omkostninger der  

 vil være forbundet med at fjerne det østligste modul af Østhallerne på 9 m og  

 erstatte det med en tilsvarende bygning et andet sted.
Samtidig blev det  

 aftalt, at parterne skulle indlede et samarbejde om så vidt muligt at  

 tilgodese Bella Centers ønsker i anlægsfasen for bybanen og Ørestads  

 Boulevard.
Bella Center er endnu ikke fremkommet med de lovede vurderinger.
Det er således ikke Ørestadsselskabets opfattelse, at forhandlingerne er  

 afsluttet, ligesom selskabet ikke er enig i, at man ikke har vist forståelse  

 eller imødekommenhed over for Bella Centers ønsker.
Tværtimod har  

 Ørestadsselskabet forsøgt med forskellige forslag at mindske de gener, som  

 anlæg af en ny bane og vej uundgåeligt vil påføre eksisterende naboer.
Ørestadsselskabet har således tilbudt at overlade de arealer, som ikke er  

 absolut nødvendige for banen og vejen, til Bella Center, uanset at disse  

 arealer indgår i lovgrundlaget for Ørestaden.
Selskabet har desuden tilbudt  

 at forsøge at opnå Københavns Kommunes accept af, at cykelsti og fortorv i  

 begge retninger samles på den østlige side af vejen, hvilket ville kunne give  

 de ovenfor omtalte 10 m.s adgangsareal til Bella Center.
Endvidere har  

 selskabet tilbudt at kompensere Bella Center for de mistede arealer med  

 tilsvarende arealer umiddelbart syd for Bella Center, som ifølge centrets  

 egne oplysninger er den foretrukne udviklingsretning.
Endelig har selskabet  

 tilbudt, at Bella Center kan få væsentligt større råderum i de i hvert fald  

 5-8 år, mens banen og vejen etableres, og hvor der derfor ikke er behov for  

 cykelstier og fortorv.
Det er rigtigt, at Helhedsplanens kanalsystem berører nogle af Bella  

 Centers parkeringsarealer.
Dette skyldes, at disse arealer er en del af  

 Ørestadsområdet ifølge lovgrundlaget. Ørestadsselskabet har imidlertid  

 tilbudt Bella Center at ændre kanalens forløb, således at Bella Center kan  

 beholde disse parkeringspladser.
Der er således ikke tale om, at  

 Ørestadsselskabet gør krav på arealer, der tilhører Bella Center, til andre  

 formål end til bybanen og Ørestads Boulevard, og således heller ikke om at  

 ekspropriere med det formål at skabe bedre mulighed for salg af arealer med  

 henblik på ny bebyggelse.
Bella Center har i sit brev til Folketinget fremsat forslag om at flytte  

 cykelstier og fortove over på den østlige side af banen og kanalen.
Dette  

 forslag har ikke tidligere været oppe.
Det er dog næppe et realistisk  

 forslag, idet det vil vanskeliggøre adgangen til Bella Center for gående og  

 cyklister og desuden være kostbart, fordi det vil kræve to ekstra krydsninger  

 ude af niveau mellem banen, kanalen og stianlæggene.
Med i billedet skal imidlertid også, at bybanens etablering med en station  

 ved Bella Center og den direkte tilslutning til motorvejen vil give Bella  

 Center en kolossal forbedret trafikal beliggenhed.
I det hele taget vil  

 opbygningen af Ørestaden give Bella Center en væsentlig værdiforøgelse.
Det  

 forekommer derfor lidt ude af proportion at gøre spørgsmålet om nogle få  

 meters adgangsareal til et afgørende problem.
Det egentlige perspektiv i  

 sagen er snarere, at Bella Center vil få fordel af at åbne sig mod øst mod  

 den nye station, og at Bella Center derfor under alle omstændigheder vil have  

 en interesse i at ændre Østhallerne fra at være centrets bagside til at være  

 en ny attraktiv publikumsindgang med direkte adgang fra stationen.
En  

 ombygning af Østhallerne er derfor efter Ørestadsselskabets opfattelse meget  

 sandsynlig i løbet af en årrække.
I den forbindelse kan det nævnes, at Bella Centers synspunkt om, at det  

 ikke er rigtigt, som det står i lovforslagets bemærkninger, at forslaget ikke  

 har erhvervsøkonomiske konsekvenser, beror på en misforståelse.
De økonomiske  

 konsekvenser for Bella Center af etablering af bybanen og  

 motorvejstilslutningen samt udviklingen af Ørestaden er utvivlsomt positive,  

 men disse konsekvenser følger allerede af Ørestadsloven og har således ikke  

 noget med ændringsforslaget at gøre.
De negative konsekvenser, som Bella  

 Center fokuserer på, vil der til gengæld blive taget højde for enten gennem  

 en forhandlingsløsning mellem Bella Center og Ørestadsselskabet eller gennem  

 Ekspropriationskommissionens medvirken.
Den erstatning, som  

 Ekspropriationskommissionen fastsætter, hvis parterne ikke kan nå en  

 forhandlingsløsning, skal netop fastsættes med henblik på, at indgrebet ikke  

 får negative økonomiske konsekvenser for de berørte virksomheder.
Derfor er  

 lovforslagets oplysninger om de erhvervsøkonomiske konsekvenser korrekte.
På denne baggrund er det Ørestadsselskabets opfattelse, at der bør kunne  

 findes en forhandlingsløsning mellem de to selskaber, hvor Bella Centers  

 arealbehov på kort sigt tilgodeses ved en nøje planlægning af  

 anlægsarbejderne for bybanen og vejen - og ved en begrænset ændring af  

 Boulevardens udformning - og på lidt længere sigt ved, at Bella Center åbner  

 sig også mod den bybanestation, som placeres umiddelbart ud for Bella Centers  

 østside.
Endelig kan det indgreb i Bella Centers egne parkeringsarealer, som  

 forårsages af vejen og banen, kompenseres dels ved, at flere gæster ankommer  

 med bybanen, dels ved, at Bella Center får stillet nogle arealer syd for  

 centret til rådighed for den fremtidige udvikling.« Tillægsbetænkning Udvalget har, efter at lovforslaget ved 2. behandling blev henvist til  

 fornyet udvalgsbehandling, behandlet dette i et møde og har herunder stillet  

 spørgsmål til finansministeren, som denne har besvaret skriftligt.
Nogle af  

 udvalgets spørgsmål til finansministeren og ministerens svar herpå er optrykt  

 som bilag til tillægsbetænkningen.
 Endvidere har udvalget modtaget en skriftlig henvendelse fra Bella Center  

 A/S.
 Herefter indstiller et flertal (udvalget med undtagelse af  

 Fremskridtspartiets og Enhedslistens medlemmer af udvalget) lovforslaget til  

vedtagelse uændret.
Flertallet har med tilfredshed noteret, at finansministeren ved  

 besvarelsen af udvalgets spørgsmål nr. 7 har præciseret, »at  

 cykelstiernes, fortovenes og boulevardens placering og udformning i relation  

 til Bella Center ikke fastlægges endeligt ved lovforslagets vedtagelse.
Disse  

 spørgsmål må finde deres løsning på grundlag af forhandlinger mellem Bella  

 Center og Ørestadsselskabet.« Hermed understreges, at en vedtagelse af  

 lovforslaget ikke ændrer ved retsstillingen i forholdet mellem Bella Center  

 og Ørestadsselskabet.
 Et mindretal (Fremskridtspartiets og Enhedslistens medlemmer af  

 udvalget) indstiller lovforslaget til forkastelse.
Martin Glerup (S) Helen Beim (S) Dorte Bennedsen (S) Inger Bierbaum (S)  

 Peter Christensen (S) Steen Gade (SF) fmd.
Elsebeth Gerner Nielsen (RV)  

 Bent Hindrup Andersen (EL) Lis Greibe (S) Hanne Severinsen (V) Hans Christian  

 Schmidt (V) Peter Hansen-Nord (V) Jens Vibjerg (V) Niels J.
Langkilde (KF)  

 Gitte Seeberg (KF) Jens Jørgensen (KF) Aage Brusgaard (FP) nfmd.
 Centrum-Demokraterne og Dansk Folkeparti havde ikke medlemmer i udvalget.
Bilag Nogle af udvalgets spørgsmål til finansministeren og ministerens svar  

 herpå Spørgsmål 7:
 Ministeren anmodes om at kommentere henvendelsen fra Bella Center, jf.  

 bilag 12.
 Svar:
 Spørgsmålet har været forelagt Ørestadsselskabet, som har oplyst følgende,  

 hvortil jeg kan henholde mig:
»Ørestadsselskabet kan henholde sig til sin tidligere udtalelse af 5.  

 december 1995. Det er således fortsat selskabets overordnede synspunkt, at  

 der i hvert fald på længere sigt bør skabes en tæt sammenhæng mellem Bella  

 Center og den nye station på minimetroen.
Men selv om selskabet ikke deler  

 alle Bella Centers synspunkter, er selskabet helt enig i Bella Centers  

 konklusion om, at der imellem parterne bør kunne findes en  

 forhandlingsløsning, der kan tilgodese alle berørte interesser.
Selskabet er  

 således ligesom Bella Center positivt indstillet på at medvirke til at finde  

 en sådan forhandlingsløsning.
Det er desuden selskabets opfattelse, at det er muligt at finde en  

 forhandlingsløsning uden at foretage ændringer i eller tilføjelser til det  

 foreliggende lovforslag.
Det er således kun byggemulighederne og  

 afgrænsningen af naturområderne, som fastlægges endeligt i lovforslaget.
Den  

 detaljerede udformning af Boulevarden og vandområderne langs Bella Centers  

 østside vil således - også efter lovforslagets vedtagelse - fortsat kunne  

 drøftes imellem de berørte parter.
Det tilføjes, at såfremt der mod forventning ikke måtte kunne opnås  

 enighed mellem de to parter, afgøres spørgsmålet af  

 Ekspropriationskommissionen, som ved udmålingen af erstatning har til opgave  

 at sikre, at berørte lejere og ejere holdes skadesløse for de gener, også  

 erhvervsøkonomiske, som de måtte blive påført.« Jeg skal afslutningsvis præcisere, at cykelstiernes, fortovenes og  

 boulevardens placering og udformning i relation til Bella Center ikke  

 fastlægges endeligt ved lovforslagets vedtagelse.
Disse spørgsmål må finde  

 deres løsning på grundlag af forhandlinger mellem Bella Center og  

 Ørestadsselskabet.
 Spørgsmål 11:
Vil Ørestadsselskabet efter vedtagelsen af lovforslaget have mulighed for  

 efter forhandling med Bella Center at foretage de justeringer i den nye  

 linjeføring (herunder eventuelt flytning af fortove og cykelstier), som er  

 nødvendige for at undgå driftsmæssige gener for Bella Center? Svar:
 Idet jeg henviser til mit svar på spørgsmål 7, kan jeg bekræfte, at  

 Ørestadsselskabet efter vedtagelsen af lovforslaget vil have mulighed for at  

 finde en forhandlingsløsning med Bella Center, hvor også en ændret placering  

 af cykelstier og fortove eventuelt kan indgå.
