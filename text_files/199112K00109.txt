Nr LSF 109 Forslag til Lov om ophævelse af lov om statens bygge- og boligfond Fremsat af boligministeren (Svend Erik Hovmand) den 14. november 1991 Vedtaget ved tredjebehandling den 19. december 1991 Lov nr. 933 af 27/12/1991 § 1 Lov om statens bygge- og boligfond, jf. lovbekendtgørelse nr. 427 af 11.  

 juli 1973, ophæves.
§ 2 Stk. 1. Loven træder i kraft den 1. januar 1992.
 Stk. 2. Fondens obligationsbeholdning overgår til staten med  

 henblik på salg.
 Stk. 3. Staten indtræder som kreditor i de låneforhold, som er  

 etableret før den 1. januar 1992.
 Stk. 4. Lovens § 1, stk. 2 og 3, og §§ 10-13 bevarer dog deres  

 gyldighed for låneforhold, som er etableret før den 1. januar 1992.
Oprindeligt fremsat forslag § 1 Lov om statens bygge- og boligfond, jf. lovbekendtgørelse nr. 427 af 11.  

 juli 1973, ophæves.
§ 2 Loven træder i kraft den 1. januar 1992.
 Stk. 2. Fondens obligationsbeholdning overgår til staten med  

 henblik på salg.
 Stk. 3. Staten indtræder som kreditor i de låneforhold, som er  

 etableret før den 1. januar 1992.
 Stk. 4. Lovens § 1, stk. 2 og 3, og §§ 10-13 bevarer dog deres  

 gyldighed for låneforhold, som er etableret før den 1. januar 1992.
Bemærkninger til lovforslaget Almindelige bemærkninger Lovforslaget indeholder forslag om ophævelse af lov om statens bygge- og  

 boligfond samt forslag om overførsel af fondens obligationsbeholdning til  

 staten med henblik på salg.
Forslaget skal ses på baggrund af, at det findes  

 hensigtsmæssigt, at lån til kommunerne til videreudlån til betaling af  

 beboerindskud, som er fondens hovedformål, ydes direkte i henhold til lov om  

 individuel boligstøtte, og ikke via det »æskesystem«, som statens  

 bygge- og boligfond indebærer.
Det er hensigten, at en del af fondens midler  

 anvendes til indfrielse af statsgarantien for en række almennyttige  

 boligselskabers ubebyggede grunde.
 I det følgende skal der nærmere redegøres for ovennævnte forhold.
 Baggrund for oprettelse af statens bygge- og boligfond.
Statens bygge- og boligfond blev oprettet i 1967 ved lov nr. 242 af  

 3.6.1967. Baggrunden for oprettelsen af fonden var et stigende behov for en  

 indsats på en række felter inden for bygge- og boligområdet, hvor det havde  

 vist sig vanskeligt at sikre en tilstrækkelig finansiering på det hidtidige  

 grundlag.
Dette gjaldt således den del af det almennyttige byggeris  

 finansiering, som lå ud over de statsgaranterede lånegrænser, og som skulle  

 tilvejebringes i form af beboerindskud.
Ligeledes omfattede det en række mere  

 tekniske foranstaltninger vedrørende byggeriet, såsom modning af byggegrunde  

 og nye bykvarterer samt fremskaffelse af et tilstrækkeligt antal byggegrunde  

 til en rimelig pris.
Endvidere havde der vist sig et behov for at stimulere  

 udviklingen i retning af en forbedring af forholdene i boligområderne,  

 herunder sanering, fornyelse af ældre boliger og fremskaffelse af  

 erstatningsbyggeri til afløsning af forældede boliger.
 Loven om statens bygge- og boligfond tog således sigte på at yde et bidrag  

 til løsning af byggeriets og boligforsyningens problemer på de felter, hvor  

 det havde vist sig vanskeligt at nå til en samfundsmæssig tilfredsstillende  

 ordning ved hjælp af de hidtidige finansieringsmuligheder.
 Det økonomiske grundlag for statens bygge- og boligfond.
Grundlaget for fonden er en obligationsbeholdning, der ved fondens  

 oprettelse i 1967 stod til en kursværdi af 1 mia. kr., som er deponeret i  

 Nationalbanken.
Fondens udlånsmidler, som i overensstemmelse med det ovenfor  

 anførte kan anvendes til udlån til en række bygge- og boligformål,  

 tilvejebringes ved renterne af obligationsbeholdningen, renterne og afdragene  

 af fondens udlån samt ved særlige bevillinger på de årlige finanslove.
Fonden  

 yder udelukkende lån, ikke tilskud.
 Fondens udlån.
Fondens udlånsmidler stilles i henhold til lovens § 4 først og fremmest  

 til rådighed for kommunerne, der yder lån til boligtagernes betaling af  

 beboerindskud i det almennyttige byggeri.
Disse udlån administreres af  

 Boligministeriet.
I det omfang fondens midler ikke er opbrugt til lån til beboerindskud, kan  

 fonden endvidere i henhold til lovens § 5 yde lån til etablering af  

 forskellige tekniske hovedanlæg i forbindelse med bymæssig bebyggelse af et  

 område, erhvervelse af grunde til boligbebyggelse, boligforbedring og  

 erstatningsbyggeri.
Administrationen af udlån til disse formål henhører under  

 Miljøministeriet (Planstyrelsen).
 Administration af statens bygge- og boligfond.
Administrationen af den oprindelige lov om statens bygge- og boligfond  

 henhørte oprindeligt under Boligministeriet.
Ved Statsministeriets  

 bekendtgørelse af 5.10.1973 om ændringer i ministeriernes forretningsområde  

 blev det imidlertid efter kongelig resolution af samme dato bestemt, at lov  

 om statens bygge- og boligfond med undtagelse af bestemmelserne om støtte til  

 betaling af beboerindskud med virkning fra d. 5.10.1973 overførtes fra  

 Boligministeriet til Miljøministeriet.
 Ved kongelig resolution af 20.4.1982 blev det bestemt, at loven med  

 undtagelse af bestemmelserne om udlån til byggemodning og grundkøb m.v. fra  

 d. 1.1.1982 blev overført fra Miljøministeriet til Boligministeriet.
 Den kasse- og regnskabsmæssige forvaltning af udlånene har siden fondens  

 oprettelse været varetaget af Kongeriget Danmarks Hypotekbank og  

 Finansforvaltning.
 Den statslige garantiordning for en række almennyttige boligselskabers  

 ubebyggede grunde.
På baggrund af 2 aktstykker etableredes i begyndelsen af 80'erne en  

 statslig garantiordning for en række almennyttige boligselskabers ubebyggede  

 grunde.
Statsgarantien blev ydet for tab på grundkøbesummer for 14  

 grundarealer, og garantiperioden udgør tidsrummet fra garantiens meddelelse  

 pr. 1.4.1981 til 31.12.1991.
Garantiordningen indebærer bl.a., at i de tilfælde, hvor garantien ikke  

 har kunnet gøres op i løbet af garantiperioden, fordi en grund ikke er  

 bebygget eller solgt i løbet af garantiperioden, udbetales garantibeløbet pr.  

 31.12.1991 til boligselskabet eller den, til hvem fordringen er  

 transporteret.
Ved indfrielse af garantien indtræder staten i de nuværende  

 långiveres rettigheder og overtager i forbindelse hermed de pantebreve, som  

 er stillet som sikkerhed for den af långiverne ydede grundkredit.
Garantiordningen indeholder dog en mulighed for genforhandling, idet  

 långiverne har erklæret sig indforstået med at optage forhandlinger om  

 garantiens og grundkredittens forlængelse.
På baggrund heraf har der været  

 ført forhandlinger med långiverne om en forlængelse af garantien for de endnu  

 ubebyggede dele af de 2 af arealerne, som forventes færdigbebygget inden for  

 en kortere årrække og senest ved udgangen af 1996. For de resterende 8  

 arealer, som ikke er blevet bebygget eller solgt i løbet af garantiperioden,  

 vil garantien skulle udbetales den 31.12.1991.
 Som følge af forhandlingsresultatet om forlængelse af garantien for de  

 ubebyggede dele af de ovennævnte 2 arealer, skønnes statens  

 garantiforpligtelse, som kommer til udbetaling pr. 31.12.1991, at udgøre ca.  

 547 mio. kr.
Om garantiordningen henvises iøvrigt nærmere til vedlagte bilag 2  

 vedrørende b-stykket i aktstykke vedrørende de statsgaranterede grunde, som  

 er fremsendt til Folketingets Finansudvalg.
Det i b-stykket i aktstykket  

 nævnte bilag I er dog ikke vedlagt lovforslaget.
 Overgangsbestemmelser.
Udover de i loven fastsatte bestemmelser om, at Kongeriget Danmarks  

 Hypotekbank og Finansforvaltning varetager den ovenfor nævnte forvaltning af  

 udlånene, indeholder loven bl.a. en række bestemmelser om forrentning og  

 afdrag af de lån, som fonden yder.
Som følge heraf foreslås det, at  

 bestemmelserne herom bevarer deres gyldighed, således at lån, som er ydet i  

 henhold til de hidtidige bestemmelser, fortsat administreres af Kongeriget  

 Danmarks Hypotekbank og Finansforvaltning og afvikles på de vilkår, som er  

 fastsat i loven.
Som en konsekvens af forslaget om ophævelse af statens bygge- og boligfond  

 foreslås det endelig, at staten indtræder som kreditor i de låneforhold, som  

 er etableret før lovens ophævelse.
Staten indtræder således som kreditor  

 såvel for de lån, som er udbetalt efter lovens § 5, og som er sikret ved  

 gældsbrev til fonden, som lån ydet efter § 4, for hvilke der ikke er stillet  

 sikkerhed.
 Økonomiske og administrative konsekvenser.
Som ovenfor nævnt foreslås det, at obligationsbeholdningen på 1.440 mio.  

 kr. (kursværdi pr. 31.10. 1991) samt udestående fordringer på 460 mio. kr.  

 (pr. 30.9.1991), som statens bygge- og boligfond råder over, overdrages til  

 staten.
Det er hensigten, at staten sælger obligationsbeholdningen og  

 anvender en del af provenuet til indfrielse af garantierne for de ubebyggede  

 grunde, hvor garantien skal opgøres og udbetales pr. 31.12.1991.  

 Garantibeløbet for disse grunde kan opgøres til ca. 547 mio. kr. pr.  

 31.12.1991.
Salget af obligationsbeholdningen vil medføre en nedgang i statens  

 indtægter hidrørende fra renteindtægter og udbytte.
Der er på FFL 1992  

 budgetteret med indtægter på 145 mio. kr. på grundlag af den ovennævnte  

 obligationsbeholdning.
 Som følge af at statens bygge- og boligfonds obligationsbeholdning  

 overdrages til staten, afskriver fonden endvidere en fordring på 2.597 mio.  

 kr. (pr. 30.9. 1991), som er opført på en mellemregningskonto med  

 Finansministeriet.
Nedlæggelse af statens bygge- og boligfond vil ikke få indflydelse på  

 kommunernes mulighed for fortsat at yde lån til beboerindskud, idet staten i  

 henhold til lov om individuel boligstøtte stiller udlånsmidler til lån til  

 betaling af beboerindskud til rådighed for kommunerne.
Kommunerne vil således  

 stadigvæk have ret til at få refunderet udgifterne til beboerindskudslån af  

 staten i henhold til reglerne herom i lov om individuel boligstøtte, jf.  

 Boligministeriets lovbekendtgørelse nr. 467 af 1.8.1988.
For så vidt angår de øvrige formål, hvortil fondens midler kan udlånes,  

 d.v.s. til bl.a. byggemodning og grundkøb m.v., er der senest i 1981 ydet lån  

 til disse formål.
Af de samlede udlån, som er ydet til disse formål, resterer  

 der endnu 4 låneforhold, som i henhold til loven er sikret ved gældsbreve til  

 fonden.
Når fonden ikke siden 1981 har ydet lån til disse formål, skyldes det  

 bl.a., at amterne i dag har mulighed for at yde lån til kommunerne af  

 midlerne i de amtskommunale fonde til finansiering af kommunernes  

 byggemodningsudgifter.
Herudover kan der via byfornyelseslovens regler ydes  

 tilskud og lån til bl.a. boligforbedring.
 Ophævelse af statens bygge- og boligfond vil således heller ikke have  

 konsekvenser for kommunernes mulighed for at finansiere udgifterne til disse  

 opgaver.
 Endelig vil ophævelse af statens bygge- og boligfond ikke medføre  

 administrative konsekvenser for kommunerne.
Bemærkninger til de enkelte bestemmelser Til § 1 Det foreslås, at loven om statens bygge- og boligfond ophæves.
Til § 2 Det foreslås, at den obligationsbeholdning, som fonden råder over,  

 overgår til staten med henblik på salg.
Indtægten ved salget konteres som en  

 kapitalindtægt på hovedkonto 14.25.11. Statens bygge- og boligfond.
Som en konsekvens af forslaget om nedlæggelse af statens bygge- og  

 boligfond foreslås det, at staten indtræder som kreditor i de låneforhold,  

 som er etableret før lovens ophævelse.
Dette gælder såvel de låneforhold, som  

 er sikret ved gældsbrev til fonden, som lån, for hvilke der ikke er stillet  

 sikkerhed.
Endvidere foreslås det, at lovens § 1, stk. 2 og 3, og §§ 10-13 bevarer  

 deres gyldighed.
Dette indebærer først og fremmest, at de lån, som er ydet i  

 henhold til de hidtidige bestemmelser, afvikles på de vilkår om bl.a.  

 forrentning og afdrag, som er fastsat i loven og i de enkelte lånedokumenter.
 Der henvises iøvrigt til de almindelige bemærkninger.
Bilag 1 Lovbekendtgørelse nr. 427 af 11. juli 1973 om statens bygge- og boligfond  

 § 1. Staten opretter en bygge- og boligfond, der yder lån til bygge-, bolig-  

 og anlægsformål som bestemt i denne lov.
Stk. 2. Fonden bestyres af boligministeren.
Fondens kasse- og  

 regnskabsmæssige forvaltning udføres af Kongeriget Danmarks Hypotekbank.  

 Nærmere regler herom fastsættes af finansministeren efter indstilling af  

 bankens bestyrelse og efter forhandling med boligministeren.
 Stk. 3. Boligministeren kan henlægge de beføjelser, som er tillagt  

 ham i denne lov, til Kongeriget Danmarks Hypotekbank.
§ 2. Staten stiller en obligationsbeholdning til en kursværdi af 1  

 milliard kroner til rådighed for fonden.
Beløb, der fremkommer ved udtrækning  

 af obligationer, anvendes til indkøb af nye obligationer.
Stk. 2. Obligationsbeholdningen forvaltes af Danmarks  

 Nationalbank.
Nærmere regler om beholdningens sammensætning og forvaltning  

 fastsættes af finansministeren efter forhandling med boligministeren og  

 Danmarks Nationalbank.
§ 3. Fondens udlånsmidler tilvejebringes 1) ved renterne af fondens obligationsbeholdning, 2) ved renterne og afdragene af fondens udlån, 3) ved særlig bevilling på de årlige bevillingslove.
 § 4. Af fondens udlånsmidler ydes der kommuner lån som angivet i §  

 98, stk. 1, i loven om boligbyggeri (støtte til betaling af beboerindskud).
 § 5. I det omfang, udlånsmidlerne ikke anvendes efter § 4, kan de  

 udlånes til fremme af følgende foranstaltninger, hvoraf nr. 1 og 2 har  

 fortrin:
 1) Etablering af hovedkloakker, forsyningsledninger og andre tekniske  

 hovedanlæg i forbindelse med bymæssig bebyggelse af et område.
 2) Erhvervelse af grunde til boligbebyggelse eller af grunde, som agtes  

 indrettet til befolkningens fritidsliv.
3) Foranstaltninger, som tjener til forbedring af forholdene i  

 eksisterende eller planlagte boligområder eller til fornyelse af ældre  

 beboelsesbygninger.
Foranstaltningerne kan omfatte fjernelse af eksisterende  

 bebyggelse som led i forbedring af trafikforholdene eller boligområdernes  

 brugsværdi i øvrigt.
Lån ydes kun i det omfang, anden rimelig finansiering  

 ikke kan opnås.
 4) Byggeri af boliger til erstatning for lejligheder, der nedlægges som  

 følge af kondemnerings- og saneringsvirksomhed eller gennemførelse af gade-  

 og vejanlæg o.lign.
Stk. 2. Lånene skal fortrinsvis ydes til kommuner, men kan også  

 ydes til almennyttige boligselskaber, jfr. kap.
III i loven om boligbyggeri,  

 og andre selskaber og sammenslutninger med almennyttigt formål.
Lån til  

 kommuner ydes efter forhandling med indenrigsministeren.
 § 6. Lån efter § 5 kan kun ydes, når der foreligger fornødne  

 bygningsmæssige og byplanmæssige bestemmelser til sikring af områdets  

 hensigtsmæssige bebyggelse og benyttelse og foranstaltningerne er i  

 overensstemmelse hermed.
Stk. 2. Lån efter § 5, stk. 1, nr. 4, kan kun ydes, hvis  

 erstatningsbyggeriet opfylder betingelserne efter §§ 62 og 64 i loven om  

 boligbyggeri.
Erstatningsbyggeri behøver ikke at være forbeholdt områder  

 eller beboergrupper, der er berørt af nedlæggelserne.
 § 7. Boligministeren bevilger lån af fonden og fastsætter regler  

 om behandlingen af lånesager og om kommunalbestyrelsens deltagelse heri.
§ 8. Lån efter § 5, stk. 1, nr. 2, kan udbetales, når endelig  

 aftale om arealets erhvervelse er truffet.
I øvrigt udbetales lån efter § 5,  

 når de pågældende foranstaltninger er afsluttet og udgifterne er opgjort.
A  

 contobeløb kan dog udbetales efter boligministerens nærmere bestemmelse.
 § 9. Fondens lån udbetales kontant til pari.
 Stk. 2. Lån efter § 5, stk. 1, nr. 1 og 3, som ydes til de i § 5,  

 stk. 2, nævnte selskaber mv, skal så vidt muligt sikres ved pant i fast  

 ejendom, der er erhvervet for de lånte midler.
Stk. 3. Lån efter § 5, stk. 1, nr. 2, ydes inden for en lånegrænse  

 på 95 pct. af en rimelig købesum.
Lån, som ydes til de i § 5, stk. 2, nævnte  

 selskaber mv, sikres ved pant i de erhvervede grunde.
 Stk. 4. For lån efter § 5, stk. 1, nr. 4, gælder bestemmelserne i  

 loven om boligbyggeri § 41, stk. 4, §§ 67-72, § 78, § 81 og § 84.
 Stk. 5. Boligministeren kan i særlige tilfælde bestemme, at der  

 skal gives pantesikkerhed som i stk. 2 og 3 nævnt for lån, der ydes til  

 kommuner.
 Stk. 6. For lån efter § 5, som ikke sikres ved pant, udsteder  

 låntageren gældsbrev til fonden.
§ 10. Af lån efter § 4 betales som rente det beløb, som kommunerne  

 indvinder ved at udlåne fondsmidlerne efter kap.
XIII i loven om  

 boligbyggeri.
 Stk. 2. Boligministeren fastsætter efter forhandling med økonomi-  

 og budgetministeren rentesatsen for fondens udlån efter § 5, stk. 1, nr. 1-3.  

 Boligministeren kan bevilge henstand med betaling af renter indtil 10 år.
 Stk. 3. Renten af fondens udlån efter § 5, stk. 1, nr. 4,  

 fastsættes således, at den samlede renteudgift af de i ejendommen optagne lån  

 er af samme størrelse som den tilsvarende renteudgift i ejendomme, hvortil  

 der opnås statsgaranti og rentesikring i henhold til loven om boligbyggeri.
 Stk. 4. Låntagere, der opnår lån efter § 5 yder bidrag til fondens  

 administration efter boligministerens nærmere bestemmelse.
 § 11. Låntagere skal underrette boligministeren, såfremt anlæg  

 eller arealer anvendes til andre formål end dem, hvortil der er ydet lån  

 efter § 5.
 Stk. 2. I dette tilfælde, samt når de forudsætninger, hvorunder  

 lån er ydet, i øvrigt er væsentligt ændret, kan lånet opsiges med et halvt  

 års varsel.
§ 12. Afdrag på fondens udlån efter § 4 udgøres af de beløb, som  

 kommunerne modtager som afdrag på fondsmidler, der er udlånt efter kap.
XIII  

 i loven om boligbyggeri.
 Stk. 2. Fondens udlån efter § 5 ydes på højst 30 år.
 Stk. 3. Boligministeren kan bestemme, at nedbringelsen af et lån  

 efter § 5, stk. 1, nr. 1-3, ikke skal påbegyndes før indtil 10 år efter  

 lånets udbetaling.
 § 13. Lån efter § 5, stk. 1, nr. 2, forfalder til indfrielse  

 senest ved byggeriets endelige finansiering eller ved grundens indretning til  

 fritidsformål.
 § 14. Loven gælder ikke for Færøerne og Grønland.
Bilag 2 B-stykket i aktstykke vedrørende de statsgaranterede grunde.
 Baggrunden for garantiordningen.
I årene 1981-83 blev der gennem 2 aktstykker (Akt 295 6/5 82 og Akt 182  

 18/2 83) etableret en særlig statsgaranti for en række almennyttige  

 boligselskabers ubebyggede grunde.
Statsgarantien blev etableret for at  

 hjælpe nogle boligselskaber, som var kommet i økonomiske vanskeligheder.  

 Selskaberne havde i slutningen af 1960' erne og begyndelsen af 1970' erne  

 opkøbt et antal større arealer med henblik på opførelse af almennyttigt  

 byggeri, men som følge af væsentligt ændrede forhold på byggeområdet og for  

 flere af arealernes vedkommende tillige ændrede udbygningsplaner i  

 kommunerne, kunne arealerne ikke påregnes bebygget indenfor de forudsatte  

 tidsrum.
 Statsgarantien blev ydet for tab på grundkøbesummer for 14 grundarealer,  

 der var erhvervet af almennyttige boligselskaber inden d. 1.4.1975 med  

 henblik på opførelse af almennyttigt boligbyggeri.
 Garantien omfattede oprindeligt 22 grundarealer, men muligheden for at yde  

 garanti blev kun aktuel for de 14 arealers vedkommende.
 De 14 grunde, som blev omfattet af statsgarantien, var beliggende i  

 kommunerne Høje-Tåstrup, Greve, Solrød, Ølstykke, Kalundborg og Århus.
 Der henvises til oversigten i bilag I, hvori bl.a. er anført oplysninger  

 om arealernes ejerforhold, beliggenhed, størrelse samt garantisum pr. 1.4.  

 1981. Endvidere er angivet skøn over den samlede garantisum pr. 31.12. 1991  

 som følge af de ventetidsomkostninger, der er påløbet i garantiperioden.
 Garantiens omfang.
 Statsgarantiordningen indebærer, at staten dækker eventuelle tab ved, at  

 det enkelte grundareals skønnede værdi pr. 1.4.1981 med tillæg af  

 ventetidsomkostninger efter denne dato ikke fuldt ud vil kunne medregnes som  

 sædvanlig og rimelig grundkøbesum ved arealernes bebyggelse med støttet  

 almennyttigt boligbyggeri, eller tab, der skyldes, at den salgssum, der opnås  

 ved arealets afhændelse, er lavere end den skønnede værdi pr. 1.4.1981.  

 Garantien udløses først for hvert enkelt af de 14 arealer, når hele det  

 areal, hvortil der er meddelt garanti, er bebygget eller solgt til formål  

 udenfor den almennyttige sektor.
 Staten og Boligselskabernes Landsbyggefond hæfter for tab efter  

 garantiforpligtelsen med henholdsvis 75 pct. og 25 pct., idet  

 Boligselskabernes Landsbyggefonds hæftelse dog ikke kan overstige 30 mio. kr.
 Garantiens udformning og betingelser for garantitilsagn.
Garantien for de 14 arealer blev ydet inden for en samlet værdi pr.  

 1.4.1981 på 396.323.713 kr.
Den samlede skønnede værdi udgjorde oprindeligt  

 437.890.000 kr., men i overensstemmelse med de nærmere fastsatte regler i  

 garantiordningen, blev garantien alene ydet på grundlag af det ovennævnte  

 beløb på knapt 400 mio. kr.
Garantiperioden udgør tidsrummet fra garantiens  

 meddelelse pr. 1.4.1981 til 31.12.1991. Garantibeløbet forfalder således til  

 udbetaling senest d. 31.12.1991.
For at give staten mulighed for at varetage sine interesser i forbindelse  

 med garantiens ophør, har de enkelte långivere forpligtet sig til ved statens  

 indfrielse af garantien, at lade Boligministeriet indtræde i deres  

 rettigheder i egenskab af panthavere for garantibeløbene.
I forhold til  

 afdelingen/boligselskabet indtræder ministeriet således i de oprindelige  

 långiveres krav, herunder i adgangen til at forlange fordringen indfriet.  

 Ministeriet vil herefter i tilfælde af manglende indfrielse kunne forlange  

 arealet afhændet.
Provenuet herved tilfalder staten.
Statens krav som følge  

 af indfrielsen anses for fuldt og endeligt fyldestgjort ved indbetalingen af  

 dette beløb.
 Der er i aktstykkerne åbnet mulighed for en forlængelse af garantien,  

 såfremt det skønnes, at et eller flere af arealerne vil blive bebygget eller  

 solgt inden for et kortere tidsrum og senest d. 31.12.1993. En eventuel  

 forlængelse af garantien forudsætter dog, at der kan opnås enighed med de  

 enkelte långivere herom.
 Garantiordningen blev på baggrund af de 2 aktstykker etableret på en række  

 nærmere angivne vilkår og under hensyn til de långivererklæringer, som blev  

 afgivet af de enkelte långivere forud for garantiordningens etablering.
 En af betingelserne for statens og Boligselskabernes Landsbyggefonds  

 garantitilsagn var bl.a., at långiverne gav tilsagn om, at de ydede  

 grundkreditter forblev indestående i garantiperioden, og at rentesatsen for  

 grundkreditten med virkning fra den 1.4.1981 ikke oversteg Nationalbankens  

 til enhver tid gældende diskonto minus 1 procentpoint.
Herudover blev der bl.a. stillet krav om arealernes nyttiggørelse i  

 garantiperioden samt ret for kommunen til at overtage den enkelte grund til  

 den garanterede grundkøbesum på overtagelsestidspunktet.
Ingen af de  

 involverede kommuner har dog ønsket at benytte sig af denne adgang.
 Grundlaget for fastsættelsen af den skønnede grundværdi pr. 1.4.1981.
Den skønnede værdi af den enkelte grund, som danner udgangspunkt for  

 garantien, blev beregnet på baggrund af en vurdering foretaget af  

 Boligministeriets grundpriskonsulent fra Statsskattedirektoratet.
Værdien  

 blev opgjort på kontantbasis pr. 1.4.1981.
 Arealernes værdi blev fastsat således, at den svarede til den kontante  

 pris, der skønnedes at kunne være opnået pr. 1.4.1981 ved et almindeligt frit  

 salg under forudsætning af, at en køber straks kunne bebygge arealerne med en  

 bebyggelsesprocent, der svarede til den, selskaberne lagde til grund ved  

 arealernes erhvervelse.
 Ved værdiskønnene blev der desuden bl. a. taget hensyn til den planlagte  

 bebyggelsesform, arealernes beliggenhed i forhold til overordnede vejanlæg og  

 offentlige transportmuligheder samt til omfanget af den forventede  

 byggemodning.
Som ovenfor nævnt blev garantien for de 14 arealer ydet indenfor en samlet  

 skønnet grundværdi pr. 1.4.1981 på knapt 400 mio. kr.
Til sammenligning  

 udgjorde den samlede vurderingssum for de 14 arealer ved den 17. alm.  

 vurdering, som lå forud for den i aktstykkerne pr. 1.4.1981 beregnede  

 skønnede grundværdi, ca. 110 mio.kr.
 Bebyggede og/eller frasolgte arealer i garantiperioden.
I garantiperioden er statsgarantien alene blevet udløst for 4 af de 14  

 arealer, i hvilken forbindelse der er udbetalt et samlet garantibeløb på  

 20.900.375 kr.
Boligselskabernes Landsbyggefonds andel af det udbetalte  

 garantibeløb udgør 5.225.094 kr.
De 4 arealer, for hvilke garantien er blevet  

 udløst, er dels et areal beliggende i Århus kommune, som blev afhændet i  

 1985, dels 3 arealer beliggende i Ølstykke kommune, som blev bebygget/solgt i  

 perioden 1981 - 1987. Der henvises iøvrigt til bilag I, hvori er anført  

 oplysninger om udbetalte garantibeløb i garantiperioden.
Herudover er 2 arealer beliggende i Greve kommune (Blågårdsvejarealet og  

 Rækkehus-arealet) frasolgt i henholdsvis 1984 og 1987. Garantien for disse 2  

 grunde er sammen med garantien for 3 andre grunde beliggende i Greve kommune  

 ydet under eet, idet grundene ved garantiordningens etablering tilhørte et  

 enkelt boligselskab.
Garantien for disse 2 grunde har derfor ikke kunnet  

 gøres op i løbet af garantiperioden, da garantien som ovenfor nævnt først  

 udløses, når hele det areal, hvortil der er meddelt garanti, er bebygget  

 eller solgt.
Dette har indebåret, at der i perioden siden grundenes  

 afhændelse er påløbet yderligere ventetidsomkostninger på den del af  

 grundkreditten for de 2 arealer, som oversteg salgssummen.
 For så vidt angår de resterende 8 arealer, er der for 7 af arealernes  

 vedkommende frasolgt dele heraf i garantiperioden.
 Om disse forhold henvises nærmere til den vedlagte oversigt over grundene  

 (bilag I), i hvilken er anført oplysninger om frasalg i garantiperioden og de  

 i forbindelse hermed opnåede salgspriser.
 Forlængelse af garantiordningen.
Som ovenfor anført er der i aktstykkerne indføjet en klausul om  

 genforhandling af garantiordningen.
På baggrund heraf har der været ført  

 forhandlinger med långiverne (Den Danske Bank og KAB - Bygge- og  

 Boligadministration), om en forlængelse af garantien for de ubebyggede dele  

 af 2 af arealerne, som forventes færdigbebygget indenfor en kortere årrække  

 og senest ved udgangen af 1996. Det drejer sig om Brogårds-arealet i Greve  

 kommune (nu kaldet Lærkehegnet) og Torstorp i Høje-Tåstrup kommune.
 På baggrund af disse forhandlinger er der opnået enighed mellem staten og  

 långiverne om forlængelse af garantien for de ubebyggede dele af disse 2  

 arealer i en periode på 5 år, d.v.s. til udgangen af 1996, på grundlag af en  

 ny vurdering af de ubebyggede (mindre) dele af disse arealer.
Værdien af arealerne pr. 31.12.1991 skønnes at udgøre 26,3 mio. kr.  

 Skønnet bygger på en vurdering af en række konkrete forhold på de enkelte  

 grunde.
Ved vurderingen er der bl.a. taget højde for grundprisniveauet i  

 området, grundenes størrelse og beliggenhed samt især tidshorisonten for  

 færdiggørelsen af byggeriet, jf. nedenfor.
Kvm-værdien på de grunde, hvorpå  

 garantien søges forlænget, er dermed nedvurderet betydeligt i forhold til  

 kvm-værdien af grundene, der var udgangspunkt for den oprindelige  

 garantiforpligtelse pr. 1.4.1981. Ifølge aftale med långiverne videreføres  

 vilkårene i den oprindelige garantiordning, således at den nye grundkredit,  

 som er omfattet af garantien, forrentes med Nationalbankens til enhver tid  

 gældende diskonto minus 1 procentpoint.
For KAB - Bygge- og  

 Boligadministrations vedkommende vil forvaltningen af de administrerende  

 selskabers midler dog fremover kunne ske efter de regler, der i medfør af lov  

 om boligbyggeri er fastsat for almennyttige boligselskaber.
 Det er endelig aftalt, at der under forudsætning af enighed mellem  

 parterne, vil være mulighed for at udbetale garantien inden 1996, hvis det  

 ikke skønnes muligt at bebygge arealerne.
 Bebyggelsesmuligheder på Lærkehegnet i Greve kommune.
 Den ubebyggede del af Lærkehegnet, som videreføres under garantien, udgør  

 et areal på ialt 79.996 m2.
 På baggrund af kommunens udbygningsplaner for den ubebyggede del af  

 Lærkehegnet, må det forventes, at arealet vil kunne færdigudbygges med  

 almennyttigt byggeri inden udgangen af 1996. Der er således planlagt  

 opførelse af 72 almennyttige boliger i 1992. Herudover var oprindeligt  

 planlagt opførelse af 50 boliger i 1992 og 85 boliger i 1993, men af hensyn  

 til kommunens økonomi, udlejningssituationen og byggerytmen kan det  

 formentlig blive nødvendigt at foretage mindre forskydninger i disse  

 byggerier, således at disse først kan forventes igangsat i 1994. Fra statens  

 side er det tilkendegivet, at man vil være indstillet på at tildele kommunen  

 den nødvendige kvote til færdigudbygning af arealet.
 Værdien af den ubebyggede del af Lærkehegnet skønnes at udgøre 9,6 mio.  

 kr.
 Bebyggelsesmuligheder i Torstorp i Høje-Tåstrup kommune.
 Den ubebyggede del af Torstorp, som videreføres under garantien, udgør et  

 areal på ialt ca. 300.000 m2.
 På en del af arealet er planlagt opførelse af 175 almennyttige boliger,  

 hvoraf de 75 er optaget på Boligministeriets bevillingsprogram for 1991. De  

 resterende 100 boliger er optaget på bevillingsprogrammet for 1992. Den del  

 af arealet, som er udlagt til almennyttigt byggeri, vil herefter være  

 færdigudbygget.
For restarealet, som er udlagt til privat byggeri, herunder private  

 andelsboliger, er det ikke på nuværende tidspunkt muligt at sige, hvornår og  

 i hvilken udstrækning salg kan finde sted.
Det må dog påregnes, at  

 restarealet tidligst vil blive solgt i løbet af 2-3 år.
I det omfang arealet  

 ønskes bebygget med private andelsboliger, er man indstillet på at tildele  

 kommunen den nødvendige kvote hertil.
 Værdien af den ubebyggede del af Torstorp skønnes at udgøre 16,7 mio. kr.  

 for råjorden (eksklusive modningsudgifter afholdt af Den Danske Bank).
 Udløsning af statsgarantien pr. 31.12.1991.
For arealerne i Lærkehegnet og Torstorp vil garantien blive opgjort pr.  

 31.12.1991, og der vil blive udbetalt et beløb svarende til den samlede  

 garantiforpligtelse minus værdien af de grunde, for hvilke garantien  

 forlænges.
Endvidere vil garantien for de resterende ubebyggede arealer, som  

 er omfattet af statsgarantien, skulle udbetales pr. 31.12.1991, idet disse  

 arealer ikke kan forventes færdigbebygget på denne side af år 2000.
Den samlede garantiforpligtelse for arealerne udgjorde pr. 1.1.1991  

 554.914.032 kr.
Dette beløb vil ved udgangen af 1991 være forøget med ca. 43  

 mio. kr. til ialt 597,8 mio. kr. som følge af påløbne ventetidsomkostninger.  

 Garantibeløbet fordelt på långiverne Den Danske Bank, KAB - Bygge- og  

 Boligadministration og DAB udgør henholdsvis ca. 488,5 mio. kr., ca. 99,6  

 mio. kr. og ca. 9,9 mio. kr.
 Der henvises iøvrigt til bilag I, hvori er anført oplysninger om  

 størrelsen af ventetidsomkostninger for det enkelte areal.
Boligselskabernes Landsbyggefond vil skulle betale i alt 24.774.906 kr. af  

 den samlede garantiforpligtelse, idet fonden allerede i forbindelse med  

 udløsningen af garantierne for de ovennævnte 4 arealer har udbetalt 5.225.094  

 kr.
Statens samlede garantiforpligtelse forventes således at udgøre ca. 573  

 mio. kr. pr. 31.12.1991.
 Som følge af forhandlingsresultatet om forlængelse af garantien for de  

 ubebyggede dele af 2 af arealerne, skønnes statens garantiforpligtelse, som  

 kommer til udbetaling pr. 31.12.1991, at udgøre ca. 546,7 mio. kr.
 Finansiering af statens garantiforpligtelse for de ubebyggede grunde.
Statens garantiforpligtelse for de ubebyggede grunde påtænkes finansieret  

 via nedlæggelse af statens bygge- og boligfond gennem en ophævelse af loven  

 herom.
Den obligationsbeholdning, som fonden råder over, overgår ved fondens  

 nedlæggelse til staten.
En del af fondens midler påtænkes i forbindelse  

 hermed anvendt til indfrielse af garantierne for de grunde, hvor garantien  

 skal opgøres og udbetales pr. 31.12.1991. Skæringsdatoen for udbetaling af  

 garantibeløbet til långiverne er aftalt til den 31.12. 1991. Såfremt  

 udbetalingen af tekniske grunde først kan ske efter 31.12. 1991, vil  

 garantibeløbet blive forrentet svarende til 1-måneders CIBOR-satsen.  

 (1-måneders CIBOR-satsen udgjorde pr. september 1991 9,77 pct.).
 Udgiftene i forbindelse med den senere indfrielse af garantierne for de  

 grunde, hvorpå garantien søges forlænget, vil blive optaget på forslag til  

 lov om tillægsbevilling, senest ved udgang af garantiperioden i 1996.
 Da staten ved indfrielse af garantierne som ovenfor anført indtræder i de  

 nuværende kreditorers rettigheder i egenskab af panthaver for  

 garantibeløbene, herunder i retten til at forlange fordringerne indfriet, vil  

 der endvidere på forslag til lov om tillægsbevilling blive søgt et beløb til  

 dækning af de ventetidsomkostninger, som er forbundet med, at grundene ligger  

 hen, d.v.s. udgifter til ejendomsskatter, afgifter, forsikringer m.v. samt  

 lejeindtægter i perioden indtil grundene sælges.
Grundene vil blive solgt så hurtigt som muligt under hensyntagen til  

 opnåelse af en forsvarlig salgssum, og det tilstræbes, at dette sker senest  

 inden for 3 år.
Provenuet herved vil tilfalde staten.
Salg af de enkelte  

 grunde vil blive forelagt Folketingets Finansudvalg efter de gældende regler,  

 og salgsprovenuet vil blive optaget på forslag til lov om tillægsbevilling  

 for det pågældende år, hvori salget finder sted.
Det kan oplyses, at  

 handelsværdien af grundene, hvor staten indtræder som panthaver, med nogen  

 usikkerhed skønnes til 20 - 25 mio. kr. opgjort ud fra de samme  

 vurderingsmæssige kriterier som beskrevet ovenfor vedr.
Torstorp og  

 Lærkehegnet.
 Da statens indtræden i de enkelte långiveres rettigheder også omfatter  

 overtagelse af de for de indfriede krav stillede sikkerheder, vil de  

 pantebreve, som er stillet som sikkerhed for den af långiverne ydede  

 grundkredit, skulle overgives til staten i forbindelse med garantiens  

 indfrielse.
 Forvaltningen af de pantebreve, som overføres til staten i forbindelse med  

 indfrielse af garantien, vil blive varetaget af Kongeriget Danmarks  

 Hypotekbank og Finansforvaltning.
