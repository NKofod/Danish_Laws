Ved en ændring i foråret af lov om ATP fik ATP adgang til at udføre  

 administrativ service - men ikke formueforvaltning - for pensionskasser m.fl.  

 I forbindelse med lovforslaget spurgte Folketingets Politisk-Økonomiske  

 Udvalg, om dette salg af administrative ydelser ville være momspligtigt for  

 ATP, forsikringsselskaber og tværgående pensionskasser.
Udvalget præciserede,  

 at spørgsmålet skulle besvares under den forudsætning, at de administrative  

 ydelser ikke omfatter formueforvaltning.
 Skatteministeren besvarede spørgsmålet bekræftende, idet salg af  

 administrative ydelser er momspligtig, mens formueforvaltning er momsfrit.
 Som følge af, at forsikringsselskaber m.fl. igennem mange år med  

 Finanstilsynets accept har administreret en række pensionskasser, uden at der  

 er betalt moms af administrationsydelser, blev der over for ministeren rejst  

 spørgsmål om, hvorvidt forsikringsselskabernes salg af en samlet pakke  

 (totaladministration) kan henføres til momslovens undtagelsesbestemmelse for  

 forsikringsvirksomhed.
 Den samlede pakke indeholder samtlige de opgaver, der er forbundet med at  

 drive en pensionskasse, herunder administration af pensionskassers  

 værdipapirer (formueforvaltning).
Skatteministeren har nu truffet afgørelse om, at alle virksomheder skal  

 betale moms af salg af administrationsydelser til pensionskasser.
Det gælder  

 også i tilfælde, hvor der er tale om salg af en samlet pakke, idet der dog  

 ikke skal betales moms af den del af ydelsen, der vedrører formueforvaltning.
Ministeren har ved afgørelsen lagt vægt på en udtalelse fra Finanstilsynet  

 om, at salg af administrative ydelser ikke er omfattet af begrebet  

 "forsikringsvirksomhed" efter lov om forsikringsvirksomhed, idet  

 administrator ikke bærer nogen form for forsikringsrisiko.
Under hensyn til,  

 at forsikringsselskaber ikke hidtil har betalt moms af salg af  

 administrationsydelser til pensionskasser, har ministeren truffet afgørelse  

 om, at momspligten først får virkning fra den 1. januar 1991.
 Styrelsen har i tilknytning til ministerens afgørelse meddelt, at  

 momspligten for administrationsydelser også gælder pensionskasser, der har  

 indgået et samarbejde om fælles administration af de tilknyttede  

 pensionskasser.
 Styrelsen vil senere orientere om enkelthederne i forbindelse med  

 opsplitning af aktiviteterne i de tilfælde, hvor der er tale om levering af  

 ydelser, hvori indgår momsfri formueforvaltning.
 Se også Mn.1338 og TSS.1341.
