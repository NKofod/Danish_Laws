Fremsat den 7. oktober 2020 af Marcus Knuth (KF), Katarina Ammitzbøll (KF), Rasmus Jarlov (KF), Brigitte Klintskov Jerkel (KF), Naser Khader (KF) Mai Mercado (KF) og Søren Pape Poulsen (KF) Forslag til folketingsbeslutning om at indføre skærpede krav for danskkundskaber ved tildeling af statsborgerskab Regeringen pålægges inden udgangen af marts 2021 at fremsætte et lovforslag, som har til formål at sikre, at alle, der søger dansk statsborgerskab, skal bestå Prøve i Dansk 3.
Bemærkninger til forslaget Beslutningsforslaget er en delvis uændret genfremsættelse af beslutningsforslag nr.
B 163, folketingsåret 2019-20. Der henvises til www.folketingstidende.dk, Folketingstidende 2019-20, tillæg A, B 163 som fremsat, tillæg B, betænkning over B 163, og tillæg F, møde 118, kl. 14:29, og møde 135, kl. 14:51.
Vi skal værne om det danske sprog.
Sproget bidrager til at binde os sammen i Danmark, men det danske sprog er også nødvendigt for at kunne leve et velfungerende liv i Danmark.
Forslagsstillerne mener, at vi er nødt til at stille større sprogkrav til personer, som ønsker det danske statsborgerskab.
Det er vigtigt at påpege, at folk, som ikke kan anvende det danske sprog til hverdagsbrug, heller ikke kan få dansk statsborgerskab.
De nuværende sprogkrav for ansøgere til dansk statsborgerskab foreskriver, at man skal have bestået Prøve i Dansk 3, hvis man vil være dansk statsborger.
Men man kan i mange tilfælde nøjes med Prøve i Dansk 2. Hvis man f.eks. ikke har modtaget kontanthjælp de seneste 2 år, og hvis man ikke har modtaget hjælp i mere end 6 måneder i de sidste 9 år, kan man nøjes med at bestå Prøve i Dansk 2.
 Fagligt beskrives Prøve i Dansk 2 bl.a. som at have til hensigt at give deltageren kompetencer til »at kunne varetage erhvervsarbejde«, jf. »Vejledning om Prøve i Dansk 2 - Danskuddannelse til voksne udlændinge«, Styrelsen for International Rekruttering og Integration, september 2016.
Dog er det tilstrækkeligt at have bestået fvu-læsning trin 2 for at dokumentere danskkundskaber på niveau med Prøve i Dansk 2. Dette fremgår af bilag 3b i cirkulærebeskrivelsen om naturalisation, jf. cirkulæreskrivelse nr. 9779 af 14. september 2018. Fvu-læsning trin 2 henvender sig til »voksne, der har svært ved at læse og forstå hverdagens tekster«, jf.
Uddannelsesguiden, www.ug.dk.
Fagligt svarer Prøve i Dansk 3 til at bestå afgangsprøven i danskfagene bortset fra diciplinen orden i 9. klasse med et karaktergennemsnit på mindst 6 efter 13-skalaen eller 02 efter 7-trinsskalaen.
Dette fremgår af bilag 3a i cirkulærebeskrivelse om naturalisation.
Lovforslaget skal naturligvis være i overensstemmelse med gældende konventioner, hvorfor der f.eks. skal kunne gives dispensation til personer med handicap.
Hvor det ikke er angivet i dette beslutningsforslag, ændres der ikke på de eksisterende regler om, at man kan søge dispensation i Indfødsretsudvalget.
Der ændres ikke på øvrige regler om statsborgerskab.
F.eks. videreføres de særlige regler, som gælder for indbyggere på Færøerne og i Grønland samt personer født i Sydslesvig, som helt eller delvis har gået i dansk skole, og som under ophold i Sydslesvig har vist tilknytning til danske forhold.
Det samme gælder svensk- og norsktalende ansøgere, for så vidt angår dokumentation for danskkundskaber.
Skriftlig fremsættelse Marcus Knuth (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at indføre skærpede krav for danskkundskaber ved tildeling af statsborgerskab.
(Beslutningsforslag nr.
B 10) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
