Fremsat den 11. marts 2015 af Mike Legarth (KF) og Brian Mikkelsen (KF) Forslag til folketingsbeslutning om at forlænge 2. etape af Kalundborgmotorvejen Folketinget pålægger regeringen hurtigst muligt at tage de nødvendige lovmæssige og/eller administrative skridt for at etablere yderligere 600 m motorvej i forlængelse af den foreslåede 2. etape af Kalundborgmotorvejen (L 133  motorvej syd om Regstrup), så motorvejen forlænges forbi den krydsende vej fra Knabstrup.
Bemærkninger til forslaget Det Konservative Folkeparti (KF) støtter den kommende forlængelse af Kalundborgmotorvejen, jf. det af transportministeren fremsatte lovforslag L 133 (motorvej syd om Regstrup). Det Konservative Folkeparti mener imidlertid også, at lovforslaget i dets oprindelige form ikke tager højde for nogle alvorlige sikkerhedsmæssige risici, som der allerede nu bør tages hånd om.
Det drejer sig om, at motorvejen  som det ser ud nu  vil stoppe relativt kort før en krydsende vej fra landsbyen Knabstrup.
Det betyder, at bilisterne over en relativt kort strækning skal ned i fart og dermed uforvarende kan komme til at køre med for høj hastighed gennem krydset til fare for sig selv og ikke mindst de lokale borgere, der dagligt benytter den krydsende vej.
Nogle vil måske være af den holdning, at det da er op til den enkelte bilist at tilpasse farten, eller at her kan politiets fotovogne belejligt komme i spil for at øge statens indtægter.
Her er det KFs klare holdning, at nok har den enkelte bilist hovedansvaret for at overholde de gældende regler og generelt køre forsvarligt, men samtidig har vi, der beslutter udformningen af og sikrer finansieringen af de store infrastrukturprojekter, et klart ansvar for at sikre de bedst mulige trafikale rammer for både de lokale og de gennemkørende pendlere.
Folketingets partier bør derfor ikke med åbne øjne beslutte et projekt, der allerede i den indledende fase har trafiksikkerhedsmæssige udfordringer.
Derfor foreslår KF, at motorvejen forlænges de nødvendige 600 m forbi Knabstrup-krydset, så både trafiksikkerheden og fremkommeligheden sikres.
Skriftlig fremsættelse Mike Legarth (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at forlænge 2. etape af Kalundborgmotorvejen.
(Beslutningsforslag nr.
B 93) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
