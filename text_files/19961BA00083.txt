Nr BSF 83 Forslag til folketingsbeslutning om stop for fagblades monopol på at  

 bringe stillingsannoncer Fremsat af Helge Sander (V) Else Winther Andersen (V) Bendt Bendtsen (KF)  

 Brian Mikkelsen (KF) Tom Behnke (FP) Annette Just (FP) Kristian Thulesen Dahl  

 (DF) Pia Kjærsgaard (DF) den 18. december 1996 Folketinget opfordrer regeringen til at tage de nødvendige initiativer til sikring af, at enhver arbejdsgiver frit kan vælge, hvorledes arbejdsgiveren vil opslå ledige stillinger, således at fagforbund m.v. ikke kan pålægge deres medlemmer kun at tage ansættelse, såfremt disse stillinger har været annonceret i det til fagforbundet tilknyttede fagblad m.v., og uden at dette valg får konsekvenser for den enkelte lønmodtager.
Bemærkninger til forslaget Det bør være frit, hvor en arbejdsgiver opslår stillingsannoncer.
Dette er  

 ikke tilfældet i dag.
Af Dansk Sygeplejeråds kollegiale vedtægter fremgår det  

 f.eks., at medlemmerne pålægges kun at tage ansættelse i månedslønnede  

 stillinger, såfremt disse stillinger har været annonceret i Sygeplejersken.
 Med dette annoncekrav, som også stilles på andre områder, lykkes det hvert  

 år flere fagforbund at kanalisere offentlige midler væk fra deres egentlige  

 formål og ned i fagforbundenes pengetanke.
De sidste par år har fagbladet Sygeplejersken givet et overskud på 20 mio.  

 kr. årligt, og med en opskruet spaltemillimeterpris på 33,97 kr. er  

 grundpillerne lagt til en fortsat fast indtægt.
Til sammenligning koster  

 tilsvarende annoncer i eksempelvis Job Danmark, der udgives af De 3  

 Stiftstidender samt JydskeVestkysten, 16,25 kr., hvilket er 17,72 kr.  

 billigere pr. spaltemillimeter.
Skulle arbejdsgivere foretrække at annoncere  

 lokalt i f.eks.
Herning Folkeblad, koster det 3,85 kr. pr. spaltemillimeter.
 I et af de seneste numre af Sygeplejersken var 35 ud af 62 sider  

 udelukkende tvungne stillingsannoncer.
 Eftersom fagbladene har særdeles opskruede spaltemillimeterpriser, er det  

 bemærkelsesværdigt, at arbejdsgiverne er tvunget til at annoncere i dem.
Hovedparten af alle stillingsannoncer udbydes af offentlige institutioner.  

 Derfor er det fuldt berettiget, når eksempelvis sygehusdirektøren i Vejle Amt  

 offentligt ærgrer sig over, at han hvert år bruger 3 mio. kr. på annoncer i  

 Dansk Sygeplejeråds tidsskrift.
Pengene kunne være blevet forvaltet mere  

 effektivt til gavn for hospitalets patienter.
Derfor er der brug for et lovindgreb.
Det skal ikke være lovligt for  

 fagforbund at udnytte flaskehalse på arbejdsmarkedet til at tjene penge.
Hvis  

 fagforbundene vil fortsætte deres opskruede prispolitik, er det deres eget  

 valg, men det må ikke forhindre arbejdsgiverne i at annoncere i andre medier  

 uden brug af fagbladene.
Som situationen er nu, misbruger fagforbundene deres  

 selvbestaltede monopoler på arbejdsmarkedet til at kanalisere offentlige  

 kroner væk fra deres egentlige formål.
Skriftlig fremsættelse Helge Sander (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om stop for fagblades monopol på at  

 bringe stillingsannoncer.
(Beslutningsforslag nr.
B 83).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
