Et TV-firma sammenlignede i en annonce omkostningerne ved henholdsvis  

 at leje og at købe et fjernsynsapparat på afbetaling under overskriften  

 »X's nye ide gør det lidt til grin at leje TV.«  

 Forbrugerombudsmanden udtalte, at det ikke i sig selv kan anses for at være i  

 strid med markedsføringsloven at sammenligne køb og leje, selvom der er tale  

 om to forskellige ydelser.
På den anden side bør det ikke i annonceringen  

 bombastisk siges, at den ene form er mest fordelagtig eller billigst, idet  

 det afhænger af, hvilken tidsperiode der anvendes ved sammenligningen.
 Forbrugerombudsmanden fandt på den baggrund, at annoncens overskrift  

 og øvrige udformning var i strid med markedsføringslovens § 2, stk. 2, lige  

 som den måde hvorpå omkostningerne blev opgjort var vildledende og i strid  

 med § 2, stk. 1.
 Til grin at leje TV.
Et TV-firma havde indrykket en annonce under overskriften »X's nye  

 ide gør det lidt til grin at leje TV.« Under annoncens overskrift var der i venstre side et billede af en person  

 med hænderne tomme og et trist ansigtsudtryk og i højre side en person med  

 hånden anbragt på et farve-TV og med et ansigtsudtryk, der udstrålede glæde  

 og tilfredshed.
 Herefter anførtes det med store typer under den første person, at leje af  

 TV kostede kr. 13.860, og på lige linie hermed og ligeledes med store typer  

 anførtes det under den anden person, at firmaets farve-TV med total service  

 kostede kr. 9.720.
 Længere nede i annonceteksten blev det oplyst, at den pågældende total  

 service gik ud på, at forbrugeren i forbindelse med køb af farve-TV  

 yderligere kunne betale kr. 400 for en 5 års total service, der indebar, at  

 eventuelle reparationer i denne periode blev foretaget uden yderligere  

 udgift.
 Endelig blev det under sagens behandling oplyst, at beløbet kr. 9.720  

 udgjorde, hvad forbrugeren skulle betale ved køb på afbetaling, når der var  

 taget hensyn til skattebesparelsen som følge af fradragsretten for renterne.
 På baggrund af den rejste klagesag udtalte FO mere generelt, at det ikke i  

 sig selv kan anses for at være i strid med markedsføringsloven at foretage en  

 sammenligning mellem køb og leje af TV, selv om køb og leje er to forskellige  

 ydelser.
 På den anden side bør det ikke i annonceringen tilkendegives på bombastisk  

 måde eller i øvrigt siges i overskriften, at den ene eller anden form er mest  

 fordelagtig eller billigst, da dette helt afhænger af, hvilken tidsperiode  

 der anvendes ved sammenligningen.
 I øvrigt er det af afgørende betydning, at der i annonceringen gives  

 korrekte og fyldestgørende oplysninger, således at forbrugeren ved læsning af  

 annoncen på en rimelig måde får mulighed for at vurdere de to former for  

 aftale i forhold til hinanden.
 For så vidt angår den påklagede annonce var det FO's opfattelse, at  

 annoncens overskrift og det dertil knyttede billede måtte anses for at være i  

 strid med § 2, stk. 2 i markedsføringsloven, hvorefter der ikke må anvendes  

 angivelser, der på grund af deres form, eller fordi de angår uvedkommende  

 forhold, er utilbørlige over for andre erhvervsdrivende eller forbrugere.
 Endvidere fandt FO, at det var vildledende og i strid med § 2, stk. 1, i  

 markedsføringsloven, at firmaet ikke havde fremhævet bruttobeløbet ved køb,  

 men nettobeløbet efter fradrag af skattebesparelsen på lige fod med det fulde  

 lejebeløb, idet prisforskellen mellem de to former for aftale af læseren  

 kunne opfattes som betydeligt større, end den i virkeligheden var.
FO kunne dog erklære sig enig i, at det i annonceteksten blev anført, at  

 der ved køb på afbetaling også skulle tages hensyn til en eventuel  

 skattebesparelse ved fradrag af afbetalingsrenterne på selvangivelsen.
Da  

 firmaet i annoncen havde oplyst nærmere om skattebesparelsen i kr. og øre,  

 burde det yderligere have været anført, hvilken trækprocent der blev lagt til  

 grund for den angivne skattebesparelse.
 Firmaet erklærede herefter, at det i fremtiden ville følge de af FO  

 fastsatte retningslinier.
 (* 1) Offentliggjort i Forbrugerombudsmandens Årsberetning 1981-1982, side  

 45.
