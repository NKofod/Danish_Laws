Ankestyrelsens principafgørelse P-14-01 om invaliditetsydelse - efterløn Resume:
 Ankestyrelsen har behandlet en sag om frakendelse af invaliditetsydelse efter overgang til efterløn.
 Ansøger var overgået til efterløn pr. 1. juli 1999 og var således omfattet af de nye regler, hvor der er mulighed for mere end 200 timers beskæftigelse årligt.
 Ankestyrelsen fandt, at det må bero på en konkret vurdering af helbredet og de arbejdsmæssige forhold i det enkelte tilfælde, om ansøgeren fortsat opfylder betingelserne for at få invaliditetsydelse ved overgang til efterløn.
 I den konkrete sag havde ansøger ikke længere ret til invaliditetsydelse, da han den 1. juli 1999 var overgået til efterløn og ikke siden havde haft erhvervsarbejde.
 Kassation:
Principafgørelsen er afløst af en nyere afgørelse Kassationsdato:
13-08-2009 Love:
Lov om social pension - lovbekendtgørelse nr. 385 af 26. maj 2000 - § 44 Lov om social pension - lovbekendtgørelse nr. 615 af 26. juni 2001 - § 18 Sagsfremstilling:
Ansøger fyldte 60 år i januar 1997. Med udgangen af juni 1999 ophørte ansøger med erhvervsmæssig beskæftigelse.
Siden 1. juli 1999 havde ansøger modtaget efterløn.
 Kommunen traf i november 2000 afgørelse om, at ansøger fra den 1. december 2000 ikke længere var berettiget til invaliditetsydelse.
 Nævnet stadfæstede kommunens afgørelse.
 Ansøger var overgået til efterløn pr. 1. juli 1999 og dermed ikke forpligtet til, efter de nye regler om efterløn, at frasige sig efterlønnen, som ville kunne bevares, hvis der ikke var væsentlige ændringer i de arbejdsmæssige forhold.
 Dette var imidlertid tilfældet hos ansøger, idet ansøger ikke havde haft/eller havde planer om erhvervsmæssig beskæftigelse efter overgang til efterløn.
 Sagen blev behandlet i principielt møde med henblik på afklaring af reglerne om efterløn og invaliditetsydelse.
 Afgørelse:
 Ankestyrelsen fandt, at ansøger ikke længere havde ret til invaliditetsydelse efter lovens § 18, 1. pkt.
 Begrundelsen for afgørelsen var, at ansøger den 1. juli 1999 var overgået til efterløn, og at ansøger ikke herefter havde haft erhvervsarbejde.
 Ankestyrelsen lagde vægt på, at det var arbejdsindsatsen / erhvervsindtægten, som var afgørende for, om betingelserne fortsat var opfyldt for modtagelse af invaliditetsydelse - også efter overgang til efterløn.
 Dette gælder også personer, som efter arbejdsløshedsforsikringslovens regler fra 1. juli 1999 kan overgå til efterløn uden at frasige sig invaliditetsydelsen.
 Det beroede således på en konkret vurdering af helbreddet og de arbejdsmæssige forhold i det enkelte tilfælde, om ansøgeren fortsat opfyldte betingelserne for at få invaliditetsydelse ved overgangen til efterløn.
 Ankestyrelsen bemærkede med hensyn til det, der var anført i klagen om, at efterløn må betragtes som erhvervsmæssig indtægt, at efterløn ikke kan betragtes som eller sidestilles med erhvervsindtægt.
 Ankestyrelsen tiltrådte således det sociale nævns afgørelse.
