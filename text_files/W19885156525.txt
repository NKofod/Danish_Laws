 Det forhold, at kapitalen i et anpartsselskab var tabt og derfor blev  

 nedskrevet til 0, samtidig med at eneanpartshaveren rekonstruerede selskabet  

 ved at konvertere et tilgodehavende til ny kapital blev anset for omfattet af  

 ligningslovens § 16 A, stk. 1, og tabet kunne følgelig ikke fradrages.
 A klagede for indkomståret 1986 over, at de stedlige skattemyndigheder  

 ikke havde anset ham for berettiget til et fradrag for tab i forbindelse med  

 nedskrivning af aktier.
Det fremgik af sagens oplysninger, at klageren var direktør og  

 eneanpartshaver i selskabet A Maskinværksted ApS.
På grundlag af selskabets  

 regnskab for regnskabsåret 1985/86 var det konstateret, at anpartskapitalen  

 på 80.000 kr. var tabt.
Ved en ekstraordinær generalforsamling i november  

 1986 var det på denne baggrund blevet bestemt, at anpartskapitalen skulle  

 nedskrives til 0, og at der skulle nytegnes en kapital på 100.000 kr. ved  

 konvertering af klagerens tilgodehavende i selskabet.
 De stedlige skattemyndigheder havde ikke godkendt det af klageren ved  

 selvangivelsen foretagne fradrag på 80.000 kr. vedrørende tab på anparter,  

 idet selskabet fortsatte med nyindskudt kapital.
 Klagerens revisor påpegede over for Landsskatteretten, at  

 kapitalnedskrivningen i det foreliggende tilfælde havde været påkrævet som  

 følge af anpartsselskabslovens § 85 a, hvorfor klageren var i en  

 tvangssituation, hvor han kunne vælge mellem rekonstruktion eller konkurs.  

 Det var revisorens opfattelse, at der burde lægges vægt på, at klageren havde  

 rekonstrueret selskabet, således at ingen kreditor havde lidt skade.  

 Revisoren fandt ikke, at det var rimeligt, at klageren skulle straffes herfor  

 i form af manglende fradrag.
 Det var Landsskatterettens opfattelse, at forholdet måtte anses for  

 omfattet af ligningslovens § 16 A, stk. 1, og idet anskaffelsessummen for den  

 nedskrevne aktiebeholdning herefter ikke var fradragsberettiget, blev den  

 påklagede ansættelse stadfæstet.
 LV 1987, K 3.7.
