 Bekendtgørelse om ændring af bekendtgørelse om direkte støtte til landbrugere efter grundbetalingsordningen m.v.
§ 1 I bekendtgørelse nr. 291 af 20. april 2018 om direkte støtte til landbrugere efter grundbetalingsordningen m.v. foretages følgende ændringer:
 1. § 15, stk. 1, affattes således:
»Et braklagt areal skal forblive uden produktion, herunder afgræsning, i det kalenderår, hvor arealet er anmeldt som brak.
Fra den 20. juli 2018 og resten af kalenderåret må der undtagelsesvis tages slæt med henblik på produktion af foder til husdyr, og arealerne må afgræsses.
På arealet skal der årligt udføres mindst én landbrugsaktivitet, som skal være én af følgende aktiviteter:
 1) Forårsslåning minimum én gang årligt i perioden den 1. april til den 30. april.
2) Sommerslåning minimum én gang årligt i perioden den 20. juli til den 15. september.
Sommerslåning kan fra den 20. juli 2018 erstattes af afgræsning, som er udført på samme måde som angivet i § 14, stk. 3.
3) Mekanisk jordbehandling og etablering af enten blomsterbrak, jf. § 2, stk. 1, nr. 9, eller bestøverbrak, jf. § 2, stk. 1, nr. 10. Jordbehandling og udsåning skal ske senest den 30. april.
Den udsåede blomsterblanding skal udgøre mindst 50 % af plantedækket på arealet.« 2. § 16, stk. 1, affattes således:
»Plantedækket på braklagte arealer må ikke slås i perioden den 1. maj til den 19. juli, medmindre 1) arealet er beliggende inden for de afstandskrav, der gælder efter reglerne for certificering af frø og sædekorn, og avleren har anmodet om slåning for at undgå fremmed bestøvning fra plantedækket på de braklagte arealer af de frø eller sædekorn, der ønskes certificeres, 2) der foretages selektiv slåning i forbindelse med bekæmpelse af hejrearter, giftige arter eller aggressive ukrudtsarter, som fx flyvehavre, kæmpebjørneklo, brændenælder og tidsler, eller 3) der er etableret vildt- og bivenlige tiltag, jf. § 22, på arealet.« § 2 Bekendtgørelsen træder i kraft den 20. juli 2018.
