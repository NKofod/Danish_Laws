Vejledning om åbne kurser Kursers åbenhed på folkehøjskoler På folkehøjskoler skal tilskudsberettigende kurser være åbne for alle, der opfylder lovens aldersbetingelser.
Bestemmelsen sikrer, at højskolerne har en bredt sammensat elevgruppe med forskellige forudsætninger.
En bred elevsammensætning er karakteristisk for skoleformen og medvirkende til, at skolerne kan leve op til kravet i højskoleloven om, at kursernes hovedsigte er livsoplysning, folkelig oplysning og demokratisk dannelse.
For at sikre bredest mulig elevgruppe kan den enkelte skole vælge at standse for optag af et bestemt køn, hvis der i tilmeldingsfasen viser sig en klar overvægt af tilmeldte af et bestemt køn. Ønsker en skole at benytte sig af denne mulighed, skal skolen have en formuleret politik om, at man tilstræber en ligelig kønsfordeling.
En formuleret politik om kønsfordeling tager sit udgangspunkt i han- og hunkøn, men det bør også sikres, at der ikke sker eksklusion af andre kønstyper, eksempelvis transkønnede.
Skolens politik skal indeholde en kort beskrivelse af, hvorfor skolen tilstræber en ligelig kønsfordeling og hvad det vil betyde i forhold til afvisning af elever eller etablering af venteliste og betingelser herfor.
Denne politik skal tydeligt fremgå af skolens hjemmeside.
Skolen skal ved kursusstart, kunne dokumentere tidspunkt og årsag til, at elever er blevet afvist eller sat på venteliste, p.g.a. køn.
1. Kursernes tilrettelæggelse Alle skal have samme adgang til at deltage i tilskudsberettigende højskolekurser.
Højskoler kan derfor ikke stille krav til elevernes forudsætninger.
Det betyder, at et kursus skal udformes og annonceres på en sådan måde, at det ikke afholder andre end en bestemt målgruppe fra at henvende sig.
Det gælder også selv om skolen ikke har til hensigt at afvise eventuelle andre deltagere.
 Selvom skolen ikke må stille krav til elevernes forudsætninger, kan den godt stille krav om elevernes engagement, og hvor mange timer de skal bruge på undervisningen.
Skolen kan godt stille krav om, at deltagerne medbringer udstyr, som må forventes at være alment udbredt, fx en computer, en cykel eller et fotografiapparat.
Men skolen kan ikke stille krav om at deltagerne medbringer specialudstyr, som fx en våddragt, en hest eller en harmonika.
 Kravet om åbenhed har som konsekvens, at også linjerne på et kursus skal være åbne.
En højskole kan ikke udbyde et kursus, der består af linjer, der er så specialiserede, at de i realiteten kun henvender sig til en snæver kreds.
En linje som en del af et kursus skal opfylde tilskudsbetingelserne, herunder åbenhedskravet, som det er tilfældet med kurset som helhed.
Højskoler kan således ikke oprette linjer alene for fx flygtninge.
Undervisningen kan godt opdeles i linjer og fag, der tager hensyn til elevernes forskellige forudsætninger, men adgangen til kurset skal være åben.
Det er således muligt at tilrettelægge linjeundervisning i for eksempel musik for øvede, såfremt der også er en linje for elever, der ikke er øvede.
Af tilskudsbekendtgørelsen (bekendtgørelse nr. 1066 af 13. oktober 2019), § 15, stk. 1, fremgår, at undervisningen tilrettelægges for danske elever.
Skolen kan dog tilrettelægge undervisning særligt for udlændinge, når mindst 15 timer om ugen er tilrettelagt for danskere.
Skolernes kurser skal også være åbne for personer med behov for specialundervisning, eller som er svært handicappede.
Det er muligt at søge om særligt tilskud til undervisningen, jf. lovens § 27.
2. Offentliggørelse af kurserne Der er ikke ganske bestemte krav til, hvordan og i hvilket omfang højskoler skal offentliggøre deres kurser og linjerne på kurserne.
Vurderingen af, om en linje eller et kursus har været offentliggjort på en sådan måde, at det overholder kravet til åbenhed, afhænger af en vurdering af linjens/kursets titel, beskrivelsen af indholdet, det faktiske indhold, hvor længe før kursusstart linjen/kurset har været annonceret, hvor det har været annonceret, og i hvilke medier der har været foromtale af linjen/kurset.
Skolen skal oplyse fyldestgørende om den pågældende linje/det pågældende kursus på sin hjemmeside, i brochurer og/eller annoncer.
Skolens oplysninger skal være offentligt tilgængelige i god tid, inden kurset afholdes, så alle har mulighed for at orientere sig om linjen/kurset inden tilmeldingen.
Det er skolernes ansvar at kunne godtgøre, at linjerne og kurserne har været offentliggjort, så der ikke er tvivl om, at de er åbne for alle uanset forudsætninger.
Det er derfor væsentligt, at skolerne kan dokumentere, hvordan og hvornår de er annonceret.
3. Kursernes titler og beskrivelsen af indholdet Skolerne må ikke anvende kursustitler, der angiver, at målgruppen er begrænset.
Det anbefales, at skolerne ikke anvender titler, der viser, at kurset er tilrettelagt for en bestemt afgrænset målgruppe, men titler, der viser, hvad kurset handler om.
Højskoler må gerne tilrettelægge kurser, hvor børn er velkomne, og hvor skolen har tilrettelagt kurset med henblik på børnenes deltagelse, normalt benævnt familiekurser.
Det forudsætter, at alle  også enlige og personer uden børn  kan deltage i kurset.
Højskolerne kan ikke stille krav til familiesammensætningen, som fx kurser for forældre med baby.
 Det vil normalt heller ikke være tilstrækkeligt, at skolen udformer en kursustitel for en snæver kreds og herefter skriver  og for andre interesserede (Fx Kursus for kirkesangere og andre interesserede), hvis ikke det tydeligt fremgår af kursusbeskrivelsen, at andre end den snævre kreds kan få udbytte af kurset.
 Også den tekst, der beskriver kursets indhold, skal rette sig mod en åben deltagerkreds.
