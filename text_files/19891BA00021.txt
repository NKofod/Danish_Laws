Nr BSF 21 Forslag til folketingsbeslutning om ændring af reglerne vedrørende  

 postspærring i forbindelse med konkurs og betalingsstandsning Fremsat af Leif Hermann (SF) Carsten Andersen (SF) Ingerlise Koefoed (SF)  

 Jens Thoft (SF) den 2. november 1989 Folketinget pålægger regeringen at fremsætte lovforslag om ændring af konkurs- og postlovgivningen efter følgende retningslinier:
 1. Postspærring foretages med adressatens samtykke ved en tilførsel herom  

 til skifterettens protokol. (Meddelelse tilstilles postvæsenet  

 efterfølgende).
 2. Såfremt adressaten ikke samtykker, træffer retten afgørelse efter  

 regler svarende til retsplejelovens kapitel 71.
 3. Bortset fra forsendelser, der på grund af deres indhold har betydning  

 for boet, kan tilbageholdelse af breve, postkort, pakker og adresseløse  

 forsendelser kun ske i indtil 48 timer.
Bemærkninger til forslaget Beslutningsforslaget er en genfremsættelse af B 74 (folketingsåret  

 1988-89, se Folketingstidende 1988-89, forhandlingerne sp. 8309 og 8572 samt  

 tillæg A sp. 5385), idet dog bemærkningerne er tydeliggjort for såvidt angår  

 spørgsmålet om de seneste ændringer i postreglementets bestemmelser om  

 postspærring i forbindelse med konkurs.
Under 1. behandling af B 74 oplyste  

 justitsministeren, at han ville bede formanden for Konkurslovsudvalget om en  

 forlods udtalelse om spørgsmålet.
Denne udtalelse foreligger endnu ikke, men  

 må til sin tid, når den foreligger, indgå i overvejelserne om forslaget.
 Når en person er gået konkurs, mister han ifølge konkurslovens § 29 retten  

 til at overdrage eller opgive sine ejendele, modtage betaling og andre  

 ydelser, modtage opsigelser, reklamationer og lignende erklæringer, stifte  

 forpligtelser eller på anden måde råde over sin formue med virkning for boet.
Meningen med denne bestemmelse er klar nok.
Det ville være uheldigt, om  

 den konkursramte ved dispositioner over sine værdier kunne modvirke hensigten  

 med konkursen.
Bestemmelsen er imidlertid forstået således, at al post til  

 den konkursramte skal passere skifteretten, der så tager stilling til, i  

 hvilket omfang denne kan videresendes til rette adressat.
Skifteretten træffer ikke særskilt afgørelse om postspærring, men dette  

 kan finde sted i forbindelse med afsigelsen af konkursdekretet og uden  

 afholdelse af retsmøder.
Efter de seneste ændringer i Post- og  

 Telegrafvæsenets reglement II, § 37, pkt. 5, litra b, underretter  

 skifteretten adresseposthuset om beslutningen om postspærring.
Forslagsstillerne finder dette betænkeligt ud fra almindelige  

 retssikkerhedsbetragtninger.
Under efterforskning i straffesager forekommer  

 der naturligvis ofte et ønske om at foretage et brud på  

 meddelelseshemmeligheden ud fra den betragtning, at den mistænkte ved  

 samtaler eller brevveksling vil være i stand til at levere politiet  

 bevismateriale og være tilskyndet til at modarbejde sagens opklaring.
I disse  

 situationer er der fastlagt meget klare betingelser i retsplejeloven for  

 indgrebenes foretagelse.
Indgreb i meddelelseshemmeligheden i  

 straffeprocessuelt øjemed har stedse - og med rette - haft Folketingets  

 bevågenhed.
Derimod synes det ikke, som om postspærring i forbindelse med  

 konkurs har været gjort til genstand for nøjere overvejelser ud fra  

 retssikkerhedsbetragtninger, uagtet at indgrebet over for de personer, der er  

 erklæret konkurs, må forekomme nøjagtig lige så byrdefuldt som beslutninger  

 herom i forbindelse med en straffesagsbehandling.
 Problemet har været rejst dels af Landsforeningen til Fremme af  

 Retssikkerheden og dels senest i august 1988 over for Folketingets Retsudvalg  

 ved en henvendelse fra en person i Ebeltoft, der i maj 1988 blev erklæret  

 konkurs.
 På denne baggrund har forslagsstillerne fundet anledning til at udarbejde  

 dette beslutningsforslag om ændring af konkursloven og postloven, således at  

 der opstilles visse retsgarantier for vedtagelse af postspærring i konkurs-  

 og betalingsstandsning, hvor tilsvarende problemer, om end i mindre grad, gør  

 sig gældende.
Tankegangen bag forslaget er, at skifteretten samtidig med afsigelse af  

 konkursdekretet skal tage stilling til postspærring.
Det er for  

 forslagsstillerne utvivlsomt, at den konkursramte i langt de fleste tilfælde  

 kan indse det nødvendige i en postspærring og samtykker heri.
Det vil således  

 ikke kræve yderligere ressourcer eller nærmere stillingtagen, og  

 forslagsstillerne har derfor anset det for tilstrækkeligt, at postspærring  

 etableres ved en protokoltilførsel med efterfølgende meddelelse til  

 postvæsenet, der således ikke af egen drift skal have mulighed for at  

 foretage omadressering af posten.
I de formentlig forholdsvis få situationer, hvor den konkursramtes  

 samtykke ikke foreligger, enten fordi det ikke kan indhentes eller kun  

 indhentes med risiko for tab for boet, eller fordi den konkursramte nægter at  

 give samtykke, behandles spørgsmålet om postspærring på samme måde som  

 indgreb i posthemmeligheden i øvrigt, jf. retsplejelovens kapitel 71.  

 Nægtelse af samtykke til postspærring kan naturligvis tænkes af mange grunde,  

 herunder også det ubehag, der altid vil være knyttet til, at andre får adgang  

 til at stifte bekendtskab med indholdet af personlige meddelelser.
Uanset  

 dette opstår der imidlertid risiko for, at undladelse af postspærring i disse  

 situationer vil åbne for uberettigede dispositioner over boets ejendom til  

 skade for kreditorerne.
En sådan unddragelse vil efter omstændighederne være  

 strafbar.
En forhindring af sådanne risici bør derfor behandles i  

 strafferetsplejens former.
Endelig har forslagsstillerne fundet, at der bør indsættes en tidsmæssig  

 begrænsning, således at forsendelser, der ikke har nogen interesse for boet,  

 videresendes til adressaten så hurtigt som muligt og senest 48 timer efter  

 modtagelsen.
Modtageren kan med en sådan regel på forhånd regne med, at  

 forsendelser uden forbindelse med bobehandlingen når frem til den pågældende  

 i rimelig tid.
Dette kan f.eks. være vigtigt i forbindelse med svar på  

 stillingsansøgninger og skriftlige meddelelser fra familie og omgangskreds.
 Som bilag til forslaget er optrykt spørgsmål 1-3 til B 74 samt  

 justitsministerens besvarelse heraf.
Bilag Spørgsmål nr. 1-3 fra Folketingets Retsudvalg og justitsministerens  

 besvarelse heraf vedrørende Forslag til folketingsbeslutning om ændring af  

 reglerne vedrørende postspærring i forbindelse med konkurs og  

 betalingsstandsning (B 74, 1988-89).
 Spørgsmål 1:
Kan ministeren oplyse, hvorledes fremgangsmåden er i forbindelse med  

 postspærring, herunder hvorvidt skifteretten selvstændigt tager stilling til  

 spørgsmålet i forbindelse med afsigelse af konkursdekret? Spørgsmål 2:
 Idet der henvises til ministerens tale ved 1. behandling, bedes det  

 oplyst, hvornår den forlods udtalelse fra Konkursudvalget, som ministeren har  

 aftalt med udvalgets formand, forventes at foreligge.
 Spørgsmål 3:
 I forlængelse af spørgsmål 2 bedes det oplyst, om det vil være muligt at  

 fremskynde den nævnte forlods udtalelse, således at den er Retsudvalget i  

 hænde i så god tid, at der kan afgives betænkning og beslutningsforslaget  

 andenbehandles i indeværende folketingsår.
 Svar:
 Ad spørgsmål 1:
 Selve konkursdekretet, der er en judiciel afgørelse, giver hjemmel for  

 gennemførelse af postspærring, jf. konkurslovens § 29.
 Bestemmelsen har følgende ordlyd:
»§ 29. Ved afsigelse af konkursdekretet minister skyldneren retten  

 til at overdrage eller opgive sine ejendele, modtage betaling og andre  

 ydelser, reklamationer og lignende erklæringer, stifte forpligtelser eller på  

 anden måde råde over sin formue med virkning for boet.« I forbindelse med afsigelsen af konkursdekretet træffer skifteretten  

 bestemmelse om, hvorvidt der skal være postspærring.
Rettens afgørelse herom  

 har karakter af en beslutning, hvilket bl.a. indebærer, at retten til enhver  

 tid kan omgøre den, såfremt forholdene tilsiger dette.
Postspærringen  

 indebærer, at post, der er stilet til skyldneren, af postvæsenet sendes til  

 den midlertidige bestyrer eller kurator eller til skifteretten, jf. nedenfor.
 Postspærring opretholdes kun, så længe det findes påkrævet af hensyn til  

 boets forsvarlige behandling, og post, som boet modtager på grund af  

 postspærringen, vil blive videresendt til adressaten snarest muligt, såfremt  

 den er uden betydning for boet.
Baggrunden for, at der normalt sker postspærring i forbindelse med  

 konkurs, er for det første, at der kun herved kan opnås sikkerhed for, at  

 eventuelle værdiforsendelser som f.eks. checks eller andet indgår i boet.  

 Hertil kommer, at skyldnerens korrespondance bl.a. kan oplyse om hans  

 eventuelle finansielle dispositioner og om formuegoder, hvis eksistens  

 eventuelt ikke er oplyst til skifteretten.
Det tilsigtes således ved  

 postspærring opnået, at aktiver, der tilkommer konkursboet, kommer boet til  

 gode.
 Med virkning fra den 1. januar 1989 er der fastsat nye regler for  

 postvæsenets medvirken i forbindelse med postspærring (Post- og  

 Telegrafvæsenets reglement II, § 37, pkt. 5, litra b).
Det fremgår heraf, at skifteretten underretter adresseposthuset, når der  

 er truffet beslutning om postspærring.
Postspærringen omfatter både  

 postforsendelser og pengeforsendelser, hvorimod blade og adresseløse  

 forsendelser udleveres til skyldneren, medmindre skifteretten i det konkrete  

 tilfælde har bestemt andet.
Den post, der tilbageholdes, udleveres normalt  

 til bostyret, dvs. den midlertidige bestyrer eller kurator.
Hvis  

 forsendelserne er mærket »personlig« eller på anden måde fremtræder  

 som personlig korrespondance, udleveres de dog til skifteretten, der  

 beslutter, om posten kan videresendes til skyldneren eller bør tilgå  

 bostyret.
 Kopi af bestemmelserne vedlægges til orientering.
 Ad spørgsmål 2:
 Formanden for Justitsministeriets Konkurslovsudvalg, retspræsident Frank  

 Poulsen, Sø- og Handelsretten i København, har over for Justitsministeriet  

 tilkendegivet, at Konkurslovsudvalget vil kunne afgive forlods udtalelser  

 dels vedrørende reglerne om postspærring i forbindelse med konkurs, dels om  

 Skattelovrådets betænkning nr. 1101/1987 om skat ved konkurs og akkord samt  

 rådets skitse til konkursskattelov.
 Udvalgets formand har endvidere oplyst, at der vil medgå nogen tid med  

 behandlingen af de rejste spørgsmål, og at de forlods udtalelser forventes at  

 foreligge i løbet af efteråret 1989. Selv om behandlingen af reglerne om  

 postspærring fremskyndes, vil det ikke være muligt at afgive betænkning om  

 spørgsmålet inden Folketingets sommerferie.
 Justitsministeriet kan henholde sig hertil.
 Ad spørgsmål 3:
 Der henvises til besvarelsen af spørgsmål 2.
Underbilag Ad besvarelsen af spørgsmål 1.
 Konkurs.
b.
Konkurslovens paragraf 29 har følgende ordlyd:
»Ved afsigelsen af konkursdekretet mister skyldneren retten til at  

 overdrage eller opgive sine ejendele, modtage betaling og andre ydelser,  

 modtage opsigelser, reklamationer og lignende erklæringer, stifte  

 forpligtelser eller på anden måde råde over sin formue med virkning for  

 boet.« Skifteretten tager stilling til udlevering af den adresserede post i  

 forbindelse med konkursdekretets afsigelse.
Dette gælder både for  

 postforsendelser og pengeforsendelser.
Skifteretten underretter  

 adresseposthuset om afgørelsen ved fremsendelse af en blanket herom.
 - påtegning »Personlig« el. lign.
 Forsendelser, der ved påtegningen »Personlig« eller på anden  

 måde fremtræder som personlig korrespondance, skal dog altid udleveres til  

 skifteretten, der tager stilling til, om forsendelsen (post eller penge) skal  

 indgå i konkursboet, eller om den kan udleveres til den konkursramte.
 - blade og adresseløse forsendelser.
 Blade og adresseløse forsendelser udleveres til den konkursramte,  

 medmindre skifteretten undtagelsesvis har bestemt andet.
 - kurator.
 Bostyret vil normalt være en advokat, der er beskikket som kurator af  

 skifteretten.
 Betalingsstandsning.
 Ved betalingsstandsning bevarer den, der er under betalingsstandsning  

 (skyldneren), retten til at råde over sin formue i  

 betalingsstandsningsperioden.
 I forbindelse med betalingsstandsning beskikker skifteretten dog et tilsyn  

 (normalt en advokat) for skyldneren.
 Ved betalingsstandsning udleveres forsendelser efter de almindelige  

 udleveringsregler, medmindre skyldneren og tilsynet i forening meddeler  

 postkontoret andet.
