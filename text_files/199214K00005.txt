Nr BTL 5 Betænkning over Forslag til lov om ændring af lov om påligningen af  

 indkomst- og formueskat til staten (ligningsloven) og lov om indkomstskat og  

 formueskat for personer m.v. (personskatteloven) (Fradrag til fiskere)   

 Nr L 5 1992-93, 1. samling Afgivet af Skatteudvalget Afgivet: 19921214 Udvalget har behandlet lovforslaget i nogle møder og har herunder stillet spørgsmål til skatteministeren, som denne har besvaret skriftligt.
 Endvidere har udvalget modtaget skriftlige og mundtlige henvendelser fra  

 Dansk Fiskeriforening og Dansk Havfiskeriforening.
 Der er af skatteministeren og et mindretal stillet ændringsforslag, hvorom  

 henvises til de ledsagende bemærkninger.
 Herefter indstiller et mindretal (Venstres, Det Konservative  

 Folkepartis, Centrum-Demokraternes og Kristeligt Folkepartis medlemmer af  

 udvalget) lovforslaget til vedtagelse med de af ministeren stillede  

 ændringsforslag.
 Et andet mindretal (Socialdemokratiets medlemmer af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
 Et tredje mindretal (Socialistisk Folkepartis medlemmer af  

 udvalget) vil redegøre for sin stilling til lovforslaget og de stillede  

 ændringsforslag ved 2. behandling.
 Et fjerde mindretal (Fremskridtspartiets medlem af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling, men vil dog stemme for det af mindretallet stillede  

 ændringsforslag.
 Et femte mindretal (Det Radikale Venstres medlem af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
Ændringsforslag Til § 1Af et mindretal (FP):
 1) I det foreslåede § 9 G, stk. 1 , ændres »24«  

 til: »12«.
 Af skatteministeren , tiltrådt af et mindretal (V, KF, CD og  

 KRF):
 2) I den foreslåede § 9 G indsættes efter stk. 1 som nyt  

 stykke:
» Stk. 2 . Såfremt fangstturen udgår fra en havn, der ligger  

 mere end 100 km i lige luftlinie fra den skattepligtiges sædvanlige bopæl,  

 nedsættes de i stk. 1 nævnte 24 timer til 12 timer.« Stk. 2 bliver herefter stk. 3.
 3) I det foreslåede § 9 G, stk. 2 , som bliver stk. 3,  

 indsættes i 1. pkt. efter »stk. 1« ordene: »eller stk.  

 2«.
Bemærkninger Til nr. 1 De fleste erhvervsfiskere er på havet mellem 12 og 24 timer, og  

 de kan derfor ikke benytte den foreslåede fradragsordning.
Det samme gælder  

 for fangstfartøjer, hvor fangstturen udgår fra fremmed havn.
Disse kan heller  

 ikke komme ind under den skitserede ordning, hvis fangstturens varighed ikke  

 har været mindst 24 timer.
 Det foreslås derfor, at kravet om, at fangstturen skal have en varighed af  

 mindst 24 timer, nedsættes til 12 timer.
Til nr. 2 og 3 Det foreslås at give en række fiskere, der fisker fra en  

 anden havn end deres hjemhavn, mulighed for det særlige fiskerfradrag, selv  

 om de ikke opfylder 24-timers-kravet.
Baggrunden for at medtage denne særlige  

 gruppe erhvervsfiskere er, at der fiskes fra en havn, der ligger i en  

 væsentlig afstand fra den sædvanlige bopæl.
Disse fiskere opholder sig derfor  

 borte fra deres sædvanlige bopæl i længere perioder ad gangen.
 Det foreslås derfor, at såfremt fangstturen udgår fra en havn, der ligger  

 mere end 100 km i lige luftlinie fra den skattepligtiges sædvanlige bopæl,  

 nedsættes de i stk. 1 nævnte 24 timer til 12 timer.
 Ved en lige luftlinie forstås en direkte linie målt mellem to steder på  

 landkortet.
 Ændringsforslagene skønnes ikke at medføre væsentlige administrative  

 konsekvenser.
 Der foreligger ikke oplysninger om, hvor mange erhvervsfiskere der  

 yderligere vil blive omfattet som følge af ændringsforslagene.
Til belysning af størrelsesordenen af provenutabet kan oplyses, at pr. 500  

 erhvervsfiskere, der foretager fangstture af mindst 12 timers varighed og har  

 bopæl mere end 100 km fra udgangspunktet for fangstturen, skønnes  

 provenutabet at blive forøget med ca. 5 mio. kr., heraf godt halvdelen for  

 kommunerne.
Det er herved forudsat, at de omfattede fiskere gennemsnitligt  

 foretager ca. 150 fangstture pr. år.
Pia Gjellerup (S) fmd.
Klaus Hækkerup (S) Anne-Marie Meldgaard (S)  

 Peder Sass (S) Stavad (S) Bjarne Laustsen (S) Rahbæk Møller (SF) Jens Thoft  

 (SF) Bente Juncker (CD) Aagaard (KF) Pernille Sams (KF) Mariann Fischer Boel  

 (V) Svend Heiselberg (V) Svend Aage Jensby (V) nfmd.
Ole Donner (FP)  

 Elisabeth Arnold (RV) Kofod-Svendsen (KRF) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder stillet spørgsmål til skatteministeren, som denne har besvaret skriftligt og i et samråd.
 Et af udvalgets spørgsmål er tillige med skatteministerens besvarelse  

 heraf optrykt som bilag til tillægsbetænkningen.
Et mindretal (Socialdemokratiets og Socialistisk Folkepartis medlemmer af  

 udvalget) bemærker, at de to partier ved 2. behandlingen sikrede, at  

 lovforslaget fik et mere acceptabelt indhold, idet det omhandlede fradrag nu  

 kan anvendes af alle grupper af fiskere.
Herigennem er lovforslaget blevet  

 langt mere retfærdigt og mindre tilfældigt i sin virkning.
Socialdemokratiet og Socialistisk Folkeparti undrer sig over, at  

 regeringspartierne, med fiskeriministeren og skatteministeren i spidsen,  

 stemte imod at ændre kravet om ophold på havet fra 24 timer til 12 timer for  

 at opnå ret til fradraget.
Socialdemokratiets og Socialistisk Folkepartis  

 oplevelse af hele forløbet i denne sag har været, at regeringen overhovedet  

 ikke har været interesseret i at lytte til andres synspunkter, uanset om de  

 er fremført af fiskerne selv eller af andre partier.
Oplevelsen har nærmest  

 været, at ministrene har været mest optaget af at få lavet en ordning, som  

 kun få fiskere kunne benytte, og som ville skabe splid mellem forskellige  

 grupper af fiskere.
Socialdemokratiet og Socialistisk Folkeparti har i hele forløbet været  

 optaget af at få gennemført en enkel og ubureaukratisk ordning, som kan  

 betyde en håndsrækning til en særdeles trængt erhvervsgruppe.
For de to  

 partier har det været afgørende, at en løsning skaber ensartede vilkår for de  

 forskellige grupper af fiskere, uanset om de er ejere eller ansatte, og  

 uanset, om man fisker fra store eller fra små kuttere.
Det lovforslag, der nu foreligger efter 2. behandling med det  

 ændringsforslag, som regeringspartierne stemte imod, opfylder i væsentligt  

 omfang disse betingelser.
Dog er Socialdemokratiet og SF af den opfattelse,  

 at det er forkert, at ordningen medfører, at man skal give afkald på en række  

 eksisterende fradrag for at få ret til det nye fradrag.
Det skaber en  

 urimelig forskelsbehandling, da de fradrag, som man giver afkald på, kan være  

 af vidt forskellig størrelse.
Derfor havde Socialdemokratiet og SF også foretrukket, at man anvendte det  

 samlede provenu til at genindføre det tidligere »fiskerfradrag«.
En  

 sådan løsning ville være enklere og mere retfærdig og havde betydet, at  

 fiskernes individuelle fradrag, som dækker direkte udgifter forbundet med  

 arbejdet, ikke ville blive berørt.
Desværre har vi måttet tage til  

 efterretning, at en sådan løsning ikke har kunnet samle flertal i  

 Folketinget.
Ministrenes rolle i denne sag har været særdeles utilfredsstillende.
Først  

 oplevede vi måneders passivitet.
Derefter har man nægtet at føre reelle  

 forhandlinger med Folketingets partier om en ordentlig løsning.
Det er  

 absolut heller ikke indtrykket, at fiskerne har formået at trænge igennem til  

 regeringskontorerne, hverken i Fiskeriministeriet eller i Skatteministeriet.
Med den løsning, der nu foreligger, har regeringen valgt at bære ansvaret  

 for, at loven kan notificeres i EF.
Socialdemokratiet og SF håber, at  

 regeringen denne gang har vurderet rigtigt og spiller med åbne kort, så  

 fiskerne ikke endnu en gang bliver sorteper i regeringens taktiske og  

 dumstædige spil.
 Herefter indstiller et flertal (udvalget med undtagelse af Det  

 Radikale Venstres medlem) lovforslaget til vedtagelse i den  

 affattelse, hvori det foreligger efter 2. behandling.
 Et mindretal (Det Radikale Venstres medlem af udvalget) vil  

 redegøre for sin stilling til lovforslaget ved 3. behandling.
Pia Gjellerup (S) fmd.
Henrik Dam Kristensen (S) Anne-Marie Meldgaard  

 (S) Peder Sass (S) Stavad (S) Bjarne Laustsen (S) Jes Lunde (SF) Jens Thoft  

 (SF) Bente Juncker (CD) Aagaard (KF) Pernille Sams (KF) Mariann Fischer Boel  

 (V) Svend Heiselberg (V) Svend Aage Jensby (V) nfmd.
Ole Donner (FP)  

 Elisabeth Arnold (RV) Kofod-Svendsen (KRF) Bilag Et af udvalgets spørgsmål til skatteministeren og dennes svar herpå Spørgsmål 5:
Har ministeren statistisk belæg for sin forudsætning om, at 7.000 fiskere  

 i gennemsnit har 180 dage på havet af mere end 12 timers varighed, som ligger  

 til grund for de hidtil foretagne provenuskøn? I benægtende fald ønskes et ny provenuskøn.
 Svar:
 Der foreligger ikke tilgængelige statistiske oplysninger om, hvor mange  

 erhvervsfiskere der vil blive omfattet af lovforslaget, når minimumskravet  

 for fangstturens længde er 12 timer, jf. svarene på spørgsmål 1-3 (L 5 -  

 bilag 5).
 Fiskeriministeriet har oplyst, at man heller ikke er i besiddelse af  

 sådanne statistiske oplysninger.
Det skønnede provenutab ved L 5, som vedtaget ved 2. behandlingen, på ca.  

 95 mio. kr. årligt, bygger på en antagelse om, at samtlige ca. 7.000  

 registrerede erhvervsfiskere gennemsnitligt foretager ca. 180 fangstture  

 årligt af mindst 12 timers varighed og får fradrag på 190 kr. dagligt.
Det er  

 forudsat, at visse hidtil foretagne ligningsmæssige fradrag bortfalder.
Lovforslagets provenuskøn på ca. 50 mio. kr. omfattende fangstture af  

 mindst 24 timers varighed bygger på oplysninger om logbogspligtige fartøjer  

 over 12 m.
Det gennemsnitlige antal havdage for disse fartøjer, der generelt  

 driver fiskeri med fangstture af mere end 24 timers varighed, var i 1991 180  

 dage omfattende ca. 3.600 registrerede erhvervsfiskere.
De 180 dage er også  

 beregningsmæssigt lagt til grund for skønnet med 12 timers-reglen.
 Såfremt det ikke er alle 7.000 erhvervsfiskere, der vælger at benytte det  

 nye fradrag, eller det gennemsnitlige antal fangstture pr. år er mindre, vil  

 provenutabet mindskes, men der er ikke sikre holdepunkter for et mere præcist  

 skøn.
