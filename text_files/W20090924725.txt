Pressenævnets kendelse i sag nr. 2009-6-0800 [K1] og [K2] har klaget til Pressenævnet over artikler på Lastbilmagasinet.dk og i Lastbil Magasinet henholdsvis den 5. november 2008, 19. februar og 3. marts 2009, idet man mener, at god presseskik er tilsidesat.
Klagen omfatter endvidere afslag på genmæle.
 Første klageskrivelse er modtaget i Pressenævnet den 25. februar 2009.
1 Sagsfremstilling Lastbilmagasinet.dk bragte den 5. november 2008 artiklerne Spøgelsesfirma politianmeldt og Vognmand overvejer at politianmelde regionskontor, 19. februar 2009 artiklen [K1] tvangslukket samt 3. marts 2009 artiklen Grænsepolitiet efterforsker [K1].
 Papirudgaven Lastbil Magasinet bragte alene artiklen Spøgelsesfirma politianmeldt af 5. november 2008.
2 Parternes synspunkter 2.1 [K1] og [K2]s synspunkter [K2] har bl.a. anført, at magasinet løbende har fremført en række usande beskyldninger.
I november 2008 diskuterede klager med magasinet, der efterfølgende bragte et dementi, som heller ikke viste sig at være rigtigt.
2.2 Lastbil Magasinets synspunkter Lastbil Magasinet har bl.a. anført, at artiklen af 5. november 2008 må betragtes som forældet.
Det har videre oplyst, at de øvrige artikler ikke er bragt i papirudgaven, men alene på Lastbilmagasinet.dk.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
Axel Kierkegaard, Hans Peter Blicher, Kaare R.
Skou og Marianne Druedahl.
Da internetadressen Lastbilmagasinet.dk, hvorpå en del af de påklagede artikler er bragt, ikke er anmeldt til Pressenævnet efter medieansvarsloven § 8, stk. 1, jf. § 1, nr. 3, er der ikke tale om et medie omfattet af medieansvarsloven.
Klagen over Lastbilmagasinet.dk hører herefter ikke under nævnets kompetence, og denne del af klagen afvises derfor.
Hvad angår artiklen Spøgelsesfirma politianmeldt af 5. november 2008 bemærkes, at fristen for klager over tilsidesættelse af god presseskik eller ufyldestgørende genmæleer fire uger efter offentliggørelsen i massemediet, og at fristen for klager over afslag på genmæle er fire uger efter, at afslaget er kommet frem, jf. medieansvarsloven § 34, stk. 2 og § 40. Det fremgår, at parterne i november 2008 brevvekslede vedrørende artiklen af 5. november 2008. Da nævnet imidlertid først har modtaget klagen den 25. februar 2009, er fristen over­skredet.
Klagen over Lastbil Magasinet afvises derfor i medfør af me­dieansvarsloven § 43, stk. 3, idet det forhold, at artikler på internet­a­dres­sen Lastbilmagasinet.dk er påklaget rettidigt, ikke kan føre til et andet resultat.
 Klagen afvises herefter.
