Nr BR 1 Supplerende beretning om Færøbanksagen   

 Nr 1 1997-98. 1. samling Afgivet af Det Politisk-Økonomiske Udvalg Afgivet: 19971126 Udvalget har den 1. oktober 1997 afgivet beretning om habilitetsspørgsmål  

 i forbindelse med nedsættelsen af undersøgelseskommissionen til undersøgelse  

 af Færøbanksagen (beretning nr. 11, jf.
Folketingstidende 1996-97, tillæg B  

 side 1539). I beretningen udtalte et flertal i udvalget (KF, V, SF, FP, EL og  

 DF) bl.a., at (flertallet) »finder det stærkt kritisabelt, at regeringen  

 i Færøbanksagen har udvist alt for lidt opmærksomhed over for de  

 habilitetsproblemer, der har vist sig at være i tilknytning til  

 undersøgelseskommissionen og dens sekretariatsbetjening.« Et mindretal i udvalget (S, RV og CD) udtalte i beretningen, at  

 (mindretallet) »finder ikke, at der er grundlag for at sige, at  

 regeringen, dvs.
Justitsministeriet, har udvist alt for lidt opmærksomhed  

 over for habilitetsspørgsmål i forbindelse med nedsættelsen af  

 undersøgelseskommissionen vedrørende den færøske banksag.
Bortset fra den  

 såkaldte Rekling-sag, har der ikke været rejst spørgsmål om  

 habilitetsproblemer - hverken hos formanden, revisormedlemmet, bankmedlemmet,  

 udspørgeren eller de tre medlemmer af følgegruppen, som Justitsministeriet  

 skulle udpege.
 Mindretallet finder derfor, at der alene er grund til at kritisere  

 Justitsministeriets behandling af oplysningerne om den sag, som Rekling  

 varetog for Den Danske Bank«.
 Udvalget har efter afgivelsen af beretning nr. 11 stillet en række  

 yderligere spørgsmål til justitsministeren i relation til Færøbanksagen.  

 Justitsministeren har besvaret nogle af disse spørgsmål, såvel skriftligt som  

 i samråd.
Et flertal (Venstres, Det Konservative Folkepartis, Enhedslistens,  

 Fremskridtspartiets og Dansk Folkepartis medlemmer af udvalget) finder, at  

 justitsministeren efter udvalgets afgivelse af den første beretning om  

 Færøbanksagen har fremsat en række udokumenterede påstande om, at man på  

 Færøerne skulle have fået oplysninger om habilitetsproblemerne,  

 tilsyneladende for at få de færøske politikere til at fremstå som  

 medansvarlige.
Flertallet finder, at statsministeren burde have benyttet den  

 oplagte mulighed, der var under Folketingets åbningsdebat, til at beklage  

 forløbet.
Flertallet beklager såvel dette, som at statsministeren under  

 åbningsdebatten i sin svartale til de færøske medlemmer af Folketinget  

 yderligere forværrede det anstrengte forhold mellem Danmark og Færøerne.
 Flertallet opfordrer endvidere statsministeren til som regeringens chef og  

 minister for Færøerne nu at gøre en aktiv indsats for at retablere det gode  

 forhold mellem Færøerne og Danmark inden for rammerne af rigsfællesskabet.
 Et mindretal (Socialdemokratiets, Det Radikale Venstres og  

 Centrum-Demokraternes medlemmer af udvalget) finder ikke, at der er grundlag  

 for at afgive en supplerende beretning om Færøbanksagen, og er i øvrigt uenig  

 i flertallets synspunkter.
 Forholdet til Færøerne skal ikke inddrages i det partipolitiske spil i  

 Danmark, men bl.a. behandles i konstruktive drøftelser mellem regeringen og  

 det Færøske landsstyre, således som det f.eks. senest er sket i forbindelse  

 med videreførelsen af Færøernes Erhvervsudviklingsinstitut til gavn for den  

 Færøske fiskeindustri.
Et andet mindretal (Socialistisk Folkepartis medlem af udvalget)  

 henviser til den tidligere afgivne beretning i sidste folketingsår, hvor et  

 flertal herunder SF fandt, at det var »stærkt kritisabelt, at regeringen  

 i Færøbanksagen har udvist alt for lidt opmærksomhed over for de  

 habilitetsproblemer, der har vist sig at være i tilknytning til  

 undersøgelseskommissionen og dens sekretariatsbetjening« og' . . . . at  

 habilitetsproblemerne burde have været tillagt en helt afgørende betydning i  

 regeringens behandling af sagen.' På den baggrund finder mindretallet ikke, at der er grundlag og behov for  

 en ny beretning, idet der reelt ikke er noget nyt at forholde sig til i  

 forhold til, da et flertal i udvalget anvendte udtrykket »stærkt  

 kritisabelt«.
 P.u.v.
Aage Frandsen, formand.
