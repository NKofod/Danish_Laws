Nr LSF 180 Forslag til Lov om ændring af ligningsloven(Justering af  

 personalegodebeskatningen) Fremsat af skatteministeren (Carsten Koch) den 27. februar 1997 Vedtaget ved tredjebehandling den 27. maj 1997 Lov nr. 437 af 10/06/1997 § 1 I lov om påligningen af indkomstskat til staten (ligningsloven), jf.  

 lovbekendtgørelse nr. 869 af 15. november 1995, som senest ændret ved lov nr.  

 239 af 2. april 1997, foretages følgende ændringer:
 1. I § 16, stk. 1, ændres »stk. 3-9« til:  

 »stk. 3-10«.
 2. § 16, stk. 3, affattes således:
»Stk. 3. Den skattepligtige værdi af de i stk. 1 omhandlede  

 goder skal ved skatteansættelsen, medmindre andet følger af stk. 4-10,  

 fastsættes til den værdi, som det måtte antages at koste den skattepligtige  

 at erhverve godet i almindelig fri handel.
Rabat på indkøb af varer og  

 tjenesteydelser, som arbejdsgiveren m.v. udbyder til salg som led i sin  

 virksomhed, skal dog alene beskattes i det omfang, rabatten overstiger  

 avancen hos den pågældende arbejdsgiver m.v.
Goder, som arbejdsgiveren i  

 overvejende grad har ydet af hensyn til den ansattes arbejde, beskattes kun,  

 hvis den samlede værdi af disse goder fra en eller flere arbejdsgivere m.v.  

 overstiger et grundbeløb på 3.000 kr., der reguleres efter personskattelovens  

 § 20. Hvis godernes samlede værdi i indkomståret overstiger grundbeløbet,  

 beskattes hele den samlede værdi.
Værdien af følgende goder beskattes uden  

 hensyn til grundbeløbet, og værdien af disse goder medregnes ikke ved  

 beregningen af, om grundbeløbet er overskredet:
 1) Fri bil, fri sommerbolig og fri lystbåd, jf. stk. 4-6.
 2) Fri kost og logi, når værdiansættelsen kan foretages efter de af  

 Ligningsrådet fastsatte normalværdier.
 3) Fri telefon.
4) Fri helårsbolig, personalelån, samt tv- og radiolicens.« 3. I § 16 indsættes som stk. 10:
»Stk. 10. Værdien af helt eller delvis vederlagsfri privat benyttelse  

 af en computer med tilbehør, der er stillet til rådighed til brug ved  

 arbejdet, samt benyttelse af parkeringsplads, der af hensyn til arbejdet er  

 stillet til rådighed af arbejdsgiveren, beskattes ikke.« § 2 Loven træder i kraft dagen efter bekendtgørelsen i Lovtidende og har  

 virkning fra og med indkomståret 1997.
Oprindeligt fremsat forslag § 1 I lov om påligningen af indkomst- og formueskat til staten (ligningsloven), jf. lovbekendtgørelse nr. 869 af 15. november 1995, som senest ændret ved § 23 i lov nr. 1223 af 27. december 1996, foretages følgende ændringer:
 1. I § 16, stk. 1 , ændres »stk. 3-9« til:  

 »stk. 3-10«.
 2. § 16, stk. 3 , affattes således:
» Stk. 3. Den skattepligtige værdi af de i stk. 1 omhandlede  

 goder skal ved skatteansættelsen, medmindre andet følger af stk. 4-10,  

 fastsættes til den værdi, som det måtte antages at koste den skattepligtige  

 at erhverve godet i almindelig fri handel.
Rabat på indkøb af varer og  

 tjenesteydelser, som arbejdsgiveren m.v. udbyder til salg som led i sin  

 virksomhed, skal dog alene beskattes i det omfang, rabatten overstiger  

 avancen hos den pågældende arbejdsgiver m.v.
Goder, som arbejdsgiveren i  

 overvejende grad har ydet af hensyn til den ansattes arbejde, beskattes kun,  

 hvis den samlede værdi af disse goder fra en eller flere arbejdsgivere m.v.  

 overstiger et grundbeløb på 3.000 kr., der reguleres efter personskattelovens  

 § 20. Hvis godernes samlede værdi i indkomståret overstiger grundbeløbet,  

 beskattes hele den samlede værdi.
Værdien af følgende goder beskattes uden  

 hensyn til grundbeløbet, og værdien af disse goder medregnes ikke ved  

 beregningen af, om grundbeløbet er overskredet:
 1) Fri bil, fri sommerbolig og fri lystbåd, jf. stk. 4-6.
 2) Fri kost og logi, når værdiansættelsen kan foretages efter de af  

 Ligningsrådet fastsatte normalværdier.
 3) Fri telefon.
 4) Fri helårsbolig, personalelån, samt tv- og radiolicens«.
 3. I § 16 indsættes som stk. 10 :
 » Stk. 10. Værdien af hel eller delvis vederlagsfri privat  

 benyttelse af en computer med dertil hørende tilbehør, der er stillet til  

 rådighed til brug ved arbejdet, samt benyttelse af parkeringsplads, der af  

 hensyn til arbejdet er stillet til rådighed af arbejdsgiveren, beskattes  

 ikke.«.
§ 2 Loven træder i kraft dagen efter bekendtgørelsen i Lovtidende og har  

 virkning fra og med indkomståret 1997.
Bemærkninger til lovforslaget Almindelige bemærkninger Lovforslaget går ud på at indføre en beløbsmæssig bagatelgrænse for  

 beskatningen af personalegoder eller frynsegoder.
Efter forslaget indføres  

 der en satsreguleret bagatelgrænse på 3.000 kr. (3.900 kr. i 1997), således  

 at de personalegoder, der er omfattet af denne grænse, kun beskattes, når  

 deres samlede værdi er højere end grænsen.
 Det foreslås desuden, at privat benyttelse af en computer med dertil  

 hørende tilbehør, som arbejdsgiveren har stillet til rådighed til brug ved  

 arbejdet, ikke skal beskattes.
 Endvidere foreslås det, at benyttelse af parkeringsplads, der af hensyn  

 til arbejdet er stillet til rådighed, ikke skal beskattes.
Baggrunden for lovforslaget I forbindelse med skatteomlægningerne  

 i sommeren 1993 blev der ved lov nr. 483 af 30. juni 1993 vedtaget nye regler  

 for beskatningen af personalegoder med virkning fra 1. januar 1994. Der blev  

 i ligningslovens § 16 indsat en ny bestemmelse, hvorefter personalegoder skal  

 værdiansættes til markedsværdien i stedet for som tidligere til den  

 individuelle værdi for den enkelte modtager.
Der blev samtidig indført  

 særlige regler for værdiansættelsen af biler, sommerboliger og lystbåde.  

 Loven medførte derimod ingen ændringer med hensyn til, hvilke personalegoder  

 eller frynsegoder, der skal beskattes.
 Endvidere blev kontrollen med beskatningen styrket, derved at  

 skatteministeren efter indstilling fra Ligningsrådet kan beslutte hvilke  

 goder, som arbejdsgiverne skal foretage indberetning om.
Skatteministerens bemyndigelse er benyttet til at skabe indberetningspligt  

 for de væsentligste og mest udbredte goder.
Der er for 1996  

 indberetningspligt for følgende personalegoder: Fri telefon, firmabil,  

 helårsbolig, sommerbolig, lystbåd, personalelån og tv/radiolicens.
 Ved lov nr. 216 af 29. marts 1995 blev der indført særlige regler om  

 nedslag i værdiansættelsen af helårsboliger, der stilles til rådighed for en  

 ansat, og som det af hensyn til udførelsen af arbejdet skønnes nødvendigt, at  

 den ansatte har pligt til at bebo (tjenestebolig), eller som den ansatte har  

 pligt til at fraflytte i forbindelse med ansættelsesforholdets ophør  

 (lejebolig).
 Der skal indeholdes A-skat af fri telefon, firmabil og fri kost og logi,  

 når værdiansættelsen kan foretages efter de af Ligningsrådet fastsatte  

 normalværdier.
Hvis personalegoder ikke beskattes på grundlag af deres reelle værdi,  

 indebærer det en tilskyndelse til naturaløkonomi, som medfører et mindre  

 skattegrundlag.
Derved forringes mulighederne for at fastholde eller sænke  

 skatteprocenterne.
For at sikre en ligelig behandling af skatteyderne er det  

 desuden nødvendigt, at personalegoder beskattes på lige fod med lønindkomst.
Ændringerne i 1993 medførte en større interesse for personalegoder og  

 dermed en række forespørgsler fra borgerne, om hvorvidt der var skattepligt  

 for forskellige typer personalegoder.
Skattemyndighederne har i de fleste  

 tilfælde kun haft mulighed for at besvare sådanne forespørgsler helt generelt  

 med en henvisning til, at det pågældende gode ikke var undtaget fra  

 skattepligten.
Skattevæsenet har ikke haft mulighed for at foretage en  

 konkret værdimæssig bedømmelse og tage stilling til, om det foreliggende gode  

 er af så ringe værdi, at man skattemæssigt kan se bort fra det.
Smågoder af ringe værdi har hele tiden været skattepligtige, men i praksis  

 bliver de normalt ikke beskattet, idet de er blevet anset for uvæsentlige.
I  

 dagspressen er reglerne imidlertid blevet fremstillet således, at mange har  

 fået den opfattelse, at der fra 1993 har været tale om en stramning og en  

 hård og urimelig beskatning.
Dette er baggrunden for den kritik af reglerne,  

 der er fremført fra forskellig side.
Det har imidlertid på intet tidspunkt været regeringens intention at  

 udvide området for beskatning af personalegoder.
Det blev ved indførelsen af  

 ligninglovens § 16 således forudsat, at den skærpede indsats mod  

 personalegoder blev rettet mod goder af ikke uvæsentlig værdi, der kan  

 relateres til den enkelte skatteyder.
Den fremsatte kritik af reglerne har imidlertid vist, at der var behov for  

 en nærmere skattemæssig vurdering af de forskellige typer personalegoder.  

 Skatteministeren nedsatte derfor i 1995 en arbejdsgruppe med deltagelse fra  

 Skatteministeriets departement, Told- og Skattestyrelsen, told- og  

 skatteregioner, kommuner, revisororganisationerne og Kommunernes  

 Landsforening.
Formålet var at udarbejde en vejledning om den skattemæssige  

 behandling af de forskellige typer af personalegoder.
Arbejdsgruppen fandt imidlertid, at den fremførte kritik også viste, at  

 der var behov for en nærmere præcisering af, hvornår et personalegode er  

 væsentligt, og hvornår det er så uvæsentligt, at man kan se bort fra det ved  

 beskatningen.
Lovforslaget bygger i vidt omfang på arbejdsgruppens  

 overvejelser.
 Regeringens overvejelser, som ligger til grund for lovforslaget, kan  

 således opsummeres:
 At skattereformen i 1993 ikke ændrede på omfanget af skattepligten af  

 personalegoder, der har været almindeligt skattepligtige siden 1903.
 At hensigten med de ændrede regler fra 1993 alene er at sikre en effektiv  

 beskatning af personalegoder i overensstemmelse med det generelle princip bag  

 skattereformen: At sikre en ensartet og neutral beskatning af udbetalinger  

 uanset etikette og fremtrædelsesform.
 At effektivisering af personalegodebeskatningen skal ses i lyset af de  

 tendenser, der er til stadig forskydninger og udvidelser af reelt, men ikke  

 lovmæssigt, skattefrie områder, hvor kontrolindsatsen er ringe.
 At den forøgede fokus på personalegoder og den skattemæssige behandling  

 heraf imidlertid har affødt tvivl om afgrænsningen overfor goder, som ikke  

 kan anses for skattepligtige for modtageren, ligesom der har været eksempler  

 på tvivl om den skattemæssige behandling af goder uden væsentlig fiskal  

 betydning.
 At den forøgede fokus derfor på visse felter har skabt en usikkerhed om  

 beskatningsreglernes indhold, som søges fjernet med dette forslag.
 Endelig skal forslaget ses i sammenhæng med en vejledning om  

 personalegodebeskatningen som ventes udsendt i april 1997. Af vejledningen  

 vil bl.a. fremgå de generelle regler for beskatningen af personalegoder, samt  

 den ligningsmæssige praksis for beskatningen af en række personalegoder.
 Gældende regler Efter statsskattelovens § 4 er den skattepligtiges  

 samlede årsindtægter skattepligtige, hvad enten indtægterne består af penge  

 eller formuegoder af pengeværdi.
Efter ligningslovens § 16, stk. 1, medregnes ved opgørelsen af den  

 skattepligtige indkomst tilskud til telefon uden for arbejdsstedet samt  

 vederlag i form af formuegoder af pengeværdi, sparet privatforbrug og værdien  

 af helt eller delvis vederlagsfri benyttelse af andres formuegoder, når  

 tilskuddet eller godet modtages som led i et ansættelsesforhold eller som led  

 i en aftale om ydelse af personligt arbejde i øvrigt.
Tilsvarende gælder  

 personer, der er valgt til medlem af eller medhjælp for bestyrelser, udvalg,  

 kommissioner, råd, nævn eller andre kollektive organer, herunder Folketinget  

 og kommunalbestyrelser.
 Efter ligningslovens § 16, stk. 3, fastsættes den skattepligtige værdi af  

 goder omfattet af stk. 1 til den værdi, som det måtte antages at koste den  

 skattepligtige at erhverve godet i almindelig fri handel (markedsværdien).
 Der er i § 16, stk. 4 - 6, særlige regler for værdiansættelsen af biler,  

 sommerboliger og lystbåde.
 Der er endvidere i § 16, stk. 7 og 8, særlige regler om nedslag i  

 værdiansættelsen af helårsboliger, der stilles til rådighed for en ansat, og  

 som det af hensyn til udførelsen af arbejdet skønnes nødvendigt, at den  

 ansatte har pligt til at bebo (tjenestebolig), eller som den ansatte har  

 pligt til at fraflytte i forbindelse med ansættelsesforholdets ophør  

 (lejebolig).
 Lovforslagets indhold Det foreslås, at der indsættes et  

 beløbsmæssigt væsentlighedskriterium i loven, således at der som hovedregel  

 kun skal foretages beskatning af goder, som arbejdsgiveren i overvejende grad  

 har ydet af hensyn til den ansattes arbejde, når godernes værdi fra en eller  

 flere arbejdsgivere årligt tilsammen overstiger et bestemt grundbeløb, der  

 foreslås fastsat til 3.000 kr.
Grundbeløbet omfatter ikke goder, der er ydet uden konkret sammenhæng med  

 den ansattes arbejde, men f.eks. ydes for at fremme den ansattes  

 arbejdsindsats i almindelighed.
Der skal således være en direkte sammenhæng  

 mellem godet og arbejdets udførelse.
 Grundbeløbet på 3.000 kr. foreslås reguleret efter personskattelovens §  

 20, således at det er af samme størrelse som bundgrænsen for  

 lønmodtagerfradrag i ligningslovens § 9, stk. 1, det vil sige 3.900 kr. i  

 1997.
Efter forslaget skal grundbeløbet kun anvendes for de goder, hvor det er  

 nødvendigt at foretage en individuel bedømmelse for at fastsætte værdien.  

 Grænsen skal ikke gælde for en række goder, hvor værdien i forvejen fremgår  

 af loven eller er kendt, f.eks. fordi der er indberetningspligt eller man kan  

 benytte de normalværdier, der fastsættes af Ligningsrådet.
Arbejdsgiveren har  

 også indberetningspligt for disse goder.
Grundbeløbet fungerer som en bagatelgrænse.
Dette indebærer, at der skal  

 betales skat af alle de personalegoder, der er omfattet af grundbeløbet, hvis  

 de sammenlagt (efter fradrag af evt. egenbetaling til arbejdsgiveren m.v.)  

 har en værdi, der overstiger denne bagatelgrænse.
Ved bedømmelsen af, om  

 grænsen er overskredet, skal der kun medregnes de personalegoder, der kan  

 opnå skattefrihed, hvis grænsen ikke overskrides.
Personalegoder, som ikke  

 kan undtages fra skattepligten herunder goder, der udelukkende eller  

 overvejende opfylder private formål, skal ikke medregnes.
 Ydelser, som alene tjener som belønning for den ansatte, vil således ikke  

 være omfattet af bagatelgrænsen, f.eks. en frirejse, der ydes til udvalgte  

 ansatte efter en længerevarende spidsbelastning som alternativ til et  

 løntillæg.
 Der vil som hidtil alene kunne ske beskatning af et personalegode, når det  

 er muligt at henføre en værdi til den enkelte medarbejder.
 Man kan forestille sig, at værdien af bl.a. følgende goder kan falde ind  

 under bagatelgrænsen:
 Vaccination af medarbejdere, der vanskeligt kan undværes under en kommende  

 spidsbelastning.
 Gratis mad og drikkevarer i særlige tilfælde, f.eks. hvor der er  

 overarbejde.
 Fri avis til brug for arbejdet.
 Afholdelse af ferie under eller i forlængelse af en tjenesterejse, f.eks.  

 når dette medfører en besparelse for arbejdsgiveren.
 Ansattes private kørsel i en bil, der ikke er omfattet af § 16, stk. 4  

 (f.eks. kranbil), der sker i tilknytning til en erhvervsmæssig kørsel.
 Vareafprøvning af virksomhedens nye produkter.
 Et (delvist) arbejdsgiverbetalt kørekort, der skal bruges som led i  

 arbejdets udførelse, f.eks. som mekanikerlærling.
 Frikort til offentlig befordring, som er ydet af hensyn til erhvervsmæssig  

 befordring, og som går ud over beskatningen af befordringen mellem hjem og  

 arbejde efter ligningslovens § 9 C, stk. 6, om befordringsfradraget.
 Enkeltstående opkald til hjemmet fra en mobiltelefon, som er stillet til  

 rådighed under en tjenesterejse.
 Kreditkortordninger.
 Beklædning, som er ønsket og betalt af arbejdsgiveren, evt. med  

 arbejdsgiverens logo.
Det foreslås at holde to områder fuldstændig udenfor beskatningen.
Det  

 drejer sig om hel eller delvis vederlagsfri privat benyttelse af en computer  

 med dertil hørende tilbehør, der er stillet til rådighed til brug ved  

 arbejdet, samt benyttelse af parkeringsplads, der af hensyn til arbejdet er  

 stillet til rådighed af arbejdsgiveren ved arbejdsstedet.
Med dette forslag undgår man at skulle tage stilling til værdien af den  

 private benyttelse af en computer.
Værdiansættelsen er meget vanskelig, idet  

 prisen varierer meget, og værdien falder meget hurtigt for brugt udstyr.
Man  

 opnår desuden, at overvejelser om eventuel etablering af hjemmearbejdspladser  

 med benyttelse af en computer kan foregå uden at støde imod eventuelle  

 skattemæssige problemer for den ansatte.
Forslaget om at holde parkeringsplads, der er stillet til rådighed af  

 arbejdsgiveren ved arbejdsstedet, uden for beskatningen, medfører, at en  

 sådan parkeringsplads ikke skal medregnes, uanset hvorledes den er  

 tilvejebragt.
Det er således uden betydning, om parkeringspladsen ejes eller  

 lejes af arbejdsgiveren, eller om der betales for pladsen i hvert enkelt  

 tilfælde, f.eks. ved refusion af p-afgiften.
Provenumæssige konsekvenser Der foreligger ikke tilgængelige  

 statistiske oplysninger om de personalegoder eller frynsegoder, som omfattes  

 af lovforslaget.
Det skyldes bl.a., at der ikke er indberetningspligt for  

 goderne.
Det vides heller ikke, i hvilket omfang de omhandlede goder har  

 været selvangivet.
Det er derfor ikke muligt at udarbejde et underbygget skøn  

 over det skatteprovenu, der gives afkald på ved lovforslaget.
Rent skønsmæssigt anslås provenutabet ved lovforslaget ikke at ville  

 overstige 25 mill. kr. årligt, heraf omkring halvdelen for kommunerne.
I takt  

 med en stigende fremtidig udbredelse af disse personalegoder skønnes det  

 potentielle provenutab at kunne blive større.
For finansåret 1997 skønnes  

 provenutabet ikke at overstige 10-15 mill. kr.
 Erhvervsøkonomiske konsekvenser Lempelsen af  

 frynsegodebeskatningen, herunder fritagelse af beskatningen af PC'ere, der  

 stilles til rådighed af arbejdsgiveren, indebærer mulighed for en mere  

 fleksibel arbejdstilrettelæggelse i virksomhederne.
Lovforslaget har været forelagt Erhvervsministeriets testpanel.
De  

 virksomheder, lovforslaget berører, bemærker, at lovforslaget vil indføre en  

 bagatelgrænse, som vurderes at medføre en lille reduktion af virksomhedernes  

 løbende administrative byrder.
Administrative konsekvenser Forslaget skønnes at medføre  

 engangsudgifteri 1997 til information på 300.000 kr.
Der skønnes ikke at være  

 andre nævneværdige konsekvenser for ToldaSkat.
For kommunerne medfører forslaget en administrativ lettelse, idet  

 vanskelige ligningsmæssige værdiansættelser af personalegoder kan undgås i de  

 tilfælde, hvor det står klart, at værdien vil ligge under den foreslåede  

 bagatelgrænse.
Tilsvarende medfører forslaget om fritagelse af beskatningen  

 af PC'ere og parkeringspladser en administrativ lettelse.
 Miljømæssige og EU-retlige aspekter Forslaget skønnes ikke at have  

 miljømæssige eller EU-retlige aspekter.
Bemærkninger til lovforslagets enkelte bestemmelser Til § 1 Til nr. 1 Ændringen er en konsekvens af forslaget under nr. 3.
Til nr. 2 Efter forslaget skal personalegoder, som arbejdsgiveren i overvejende grad  

 har stillet til rådighed af hensyn til den ansattes arbejde, kun beskattes,  

 hvis den samlede værdi af disse goder overstiger et grundbeløb på 3.000 kr.,  

 der reguleres efter personskattelovens § 20, således at beløbet udgør 3.900  

 kr. i 1997. Goderne falder kun ind under grundbeløbet, når det hovedsagelig  

 er af hensyn til det konkrete arbejde, at arbejdsgiveren har stillet dem til  

 rådighed.
Goder, der f.eks. er stillet til rådighed for en ansat for at  

 fremme arbejdsindsatsen i almindelighed, er ikke omfattet.
Goderne er ikke  

 begrænset til fysiske genstande, men kan også omfatte tjenesteydelser eller  

 andet, der medfører en besparelse for den ansatte.
 Hvis personalegodernes samlede værdi overstiger grundbeløbet, skal hele  

 den samlede værdi beskattes.
 Efter forslaget skal nærmere opregnede personalegoder, der er omfattet af  

 de særlige værdiansættelsesregler i ligningslovens § 16 samt goder, for  

 hvilke Ligningsrådet har fastsat normalværdier, eller goder, der i øjeblikket  

 er omfattet af en indberetningspligt, ikke være omfattet af bagatelgrænsen.  

 Goder, der er uden nogen erhvervsmæssig betydning, eller som udelukkende  

 eller hovedsagelig er til privat anvendelse, falder også uden for  

 bagatelgrænsen og skal altid beskattes.
 Efter forslaget undtages derfor følgende goder fra bagatelgrænsen:
 1) Fri bil, fri sommerbolig og fri lystbåd, jf. stk. 4-6.
 Goderne værdiansættes efter de særlige regler i stk. 4-6, og der sker  

 indberetning med denne værdi.
 For fri bil indeholdes der A-skat.
 2) Fri kost og logi, når værdiansættelsen kan foretages efter de af  

 Ligningsrådet fastsatte normalværdier.
 Der indeholdes A-skat beregnet på grundlag af normalsatsen, når  

 Ligningsrådets satser kan finde anvendelse, og værdien indberettes som løn  

 til skattevæsenet.
 3) Fri telefon.
Værdien ansættes efter Ligningsrådets anvisning til 3.000 kr. om året,  

 hvoraf der løbende trækkes A-skat af den forholdsmæssige værdi.
Beløbet  

 reguleres ved årets udgang, hvis arbejdsgiverens faktiske udgift er mindre  

 end 3.000 kr.
Der foretages indberetning til skattevæsenet med værdien.
 4) Fri helårsbolig, personalelån, samt tv- og radiolicens.
Der indeholdes ikke A-skat af goderne, men det indberettes til  

 skattevæsenet, at de er modtaget.
For fri helårsbolig sker indberetningen som  

 udgangspunkt med værdiansættelse.
Ved fri helårsbolig skal arbejdsgiverens  

 eventuelle betaling af udgifter af en type, der normalt afholdes af en bruger  

 (lejer), f.eks. opvarmning, elektricitet, vand m.v., tillægges værdien af den  

 fri helårsbolig.
For tv- og radiolicens, herunder betaling for  

 kabel-tv/-radio og dekoder, vedrørende tv/radioapparat uden for  

 arbejdsstedet, indberettes arbejdsgiverens faktiske udgift.
Vedrørende tv- og  

 radiolicens er det hele det indberetningspligtige beløb, der er undtaget fra  

 bagatelgrænsen.
Til nr. 3 Efter forslaget skal der ikke ske nogen beskatning af en computer med  

 dertil hørende tilbehør, der vederlagsfrit er stillet til rådighed til brug  

 ved arbejdet, selv om den også kan benyttes privat.
Værdien af en eventuel  

 privat benyttelse skal således ikke medregnes i det under nr. 2 foreslåede  

 grundbeløb, og omfanget af den private benyttelse er uden betydning.
 Bestemmelsen ændrer ikke på, at der i situationer, hvor den ansatte selv  

 afholder udgifterne til anskaffelse af udstyret, efter praksis skal foretages  

 en fordeling mellem erhvervsmæssig og privat anvendelse således, at en PC  

 evt. kan afskrives som blandet benyttet driftsmiddel.
Software, scanner, modem m.v. betragtes som tilbehør til computeren,  

 hvorimod f.eks. en telefonforbindelse, der kan anvendes til datatransmission,  

 behandles efter reglerne for fri telefon.
D.v.s., at der ikke foretages  

 beskatning, hvis den ansatte har egen telefonudgift, der sammen med værdien  

 af en evt. anden fri telefon udgør mindst 3.000 kr.
Hvis værdien er mindre,  

 kan den samlede skattepligtige værdi for fri telefon højst blive 3.000 kr. i  

 alt.
På tilsvarende måde foreslås det, at værdien af at benytte en  

 parkeringsplads, som arbejdsgiveren af hensyn til arbejdet har stillet til  

 rådighed, ikke skal beskattes.
Det er i denne forbindelse uden betydning, om  

 pladsen er beliggende på et areal, der ejes eller lejes af arbejdsgiveren,  

 eller om udgiften til parkering afholdes af arbejdsgiveren på anden måde,  

 f.eks. ved betaling af parkometerafgift.
 Bestemmelsens kerneområde er skattefrihed for rådighed over en  

 parkeringsplads, som arbejdsgiveren stiller til rådighed til den ansattes bil  

 ved arbejdsstedet.
 Bestemmelsen omfatter udelukkende parkeringsplads i forbindelse med  

 arbejdets udførelse, i modsætning til parkeringsplads ved den ansattes bopæl,  

 som kun rent undtagelsesvist kan antages at være stillet til rådighed af  

 hensyn til arbejdet.
 Hvis parkeringen i øvrigt på grund af arbejdet foretages et andet  

 arbejdssted end ved den sædvanlige arbejdsplads, kan arbejdsgiveren uden  

 skattemæssig virkning for den ansatte betale eller refundere udgiften ligesom  

 andre erhvervsmæssige udgifter, som arbejdet påfører den ansatte.  

 Bestemmelsen medfører således, at parkeringsudgifter kan betales eller  

 refunderes særskilt, uanset om der evt. samtidig ydes en skattefri  

 befordringsgodtgørelse.
 Til § 2 Det foreslås, at loven skal træde i kraft dagen efter  

 bekendtgørelsen i Lovtidende, og at den skal have virkning fra og med  

 indkomståret 1997.
Skriftlig fremsættelse Skatteministeren (Carsten Koch):
 Herved tillader jeg mig at fremsætte:
 Forslag til lov om ændring af ligningsloven. (Justering af  

 personalegodebeskatningen).
(Lovforslag nr.
L 180).
 Lovforslaget går ud på, at der fra og med indkomståret 1997 sker en  

 justerende opblødning af personalegodebeskatningen.
Det blev i forbindelse med skattereformen i 1993 præciseret, at  

 personalegoder skal værdiansættes til markedsværdi.
Det har imidlertid på  

 intet tidspunkt været regeringens intention at udvide området for beskatning  

 af personalegoder.
Det blev ved indførelsen af ligningslovens § 16 således  

 forudsat, at den skærpede indsats mod personalegoder blev rettet mod goder af  

 ikke uvæsentlig værdi, der kan relateres til den enkelte skatteyder.
Den  

 megen fokus på personalegoder siden skattereformen har påvist et behov for en  

 nærmere præcisering af, hvornår et personalegode er væsentligt, og hvornår  

 det er så uvæsentligt, at man kan se bort fra det ved beskatningen.
Lovforslaget går derfor ud på at indføre en beløbsmæssig bagatelgrænse for  

 beskatningen af personalegoder eller frynsegoder.
Efter forslaget indføres  

 der en satsreguleret bagatelgrænse på 3.000 kr. (3.900 kr. i 1997), således  

 at der som hovedregel kun skal foretages beskatning af goder, som  

 arbejdsgiveren i overvejende grad har stillet til rådighed af hensyn til den  

 ansattes arbejde, når frynsegodernes værdi tilsammen overstiger den nævnte  

 bagatelgrænse.
Grundbeløbet omfatter ikke goder, der er uden konkret betydning for den  

 ansattes arbejde, men f.eks. ydes for at fremme den ansattes arbejdsindsats i  

 almindelighed.
Der skal således være en direkte sammenhæng mellem godet og  

 arbejdets udførelse.
 Efter forslaget skal grundbeløbet kun anvendes for de goder, hvor det er  

 nødvendigt at foretage en individuel bedømmelse for at fastsætte værdien.  

 Grænsen skal ikke gælde for en række goder, hvor værdien i forvejen fremgår  

 af loven eller er kendt, f.eks. fordi der er indberetningspligt, eller man  

 kan benytte de normalværdier, der fastsættes af Ligningsrådet.
 Bagatelgrænsen kan f.eks. finde anvendelse på den private værdi af en fri  

 avis til brug for arbejdet, værdien af afprøvning af virksomhedens produkter,  

 eller på værdien af beklædning, som er ønsket og betalt af arbejdsgiveren.
 Det foreslås desuden, at privat benyttelse af en computer med dertil  

 hørende tilbehør, som arbejdsgiveren har stillet til rådighed til brug ved  

 arbejdet, ikke skal beskattes.
 Endvidere foreslås det, at benyttelse af parkeringsplads, der af hensyn  

 til arbejdet er stillet til rådighed ved arbejdsstedet, ikke skal beskattes.
 Idet jeg i øvrigt henviser til bemærkningerne til lovforslaget, skal jeg  

 anbefale forslaget til Tingets hurtige og velvillige behandling.
Bilag I dette bilag er (med mindre skrift) indsat den gældende formulering af de bestemmelser, der berøres af lovforslaget § 1 I lov om påligningen af indkomst- og formueskat til staten  

 (ligningsloven), jf. lovbekendtgørelse nr. 869 af 15. november 1995, som  

 senest ændret ved § 23 i lov nr. 1223 af 27. december 1996, foretages  

 følgende ændringer:
 1. I § 16, stk. 1 , ændres »stk. 3-9« til:  

 »stk. 3-10«.
§ 16. Ved opgørelsen af den skattepligtige indkomst medregnes  

 tilskud til telefon uden for arbejdsstedet, jf. stk. 2, samt efter reglerne i  

 stk. 3-9 vederlag i form af formuegoder af pengeværdi, sparet privatforbrug  

 og værdien af helt eller delvis vederlagsfri benyttelse af andres  

 formuegoder, jf. statsskattelovens §§ 4-6, når tilskuddet eller godet  

 modtages som led i et ansættelsesforhold eller som led i en aftale om ydelse  

 af personligt arbejde i øvrigt.
Tilsvarende gælder personer, der er valgt til  

 medlem af eller medhjælp for bestyrelser, udvalg, kommissioner, råd, nævn  

 eller andre kollektive organer, herunder Folketinget og kommunalbestyrelser.
Stk. 2. - - - 2. § 16, stk. 3 , affattes således:
» Stk. 3. Den skattepligtige værdi af de i stk. 1 omhandlede  

 goder skal ved skatteansættelsen, medmindre andet følger af stk. 4-10,  

 fastsættes til den værdi, som det måtte antages at koste den skattepligtige  

 at erhverve godet i almindelig fri handel.
Rabat på indkøb af varer og  

 tjenesteydelser, som arbejdsgiveren m.v. udbyder til salg som led i sin  

 virksomhed, skal dog alene beskattes i det omfang, rabatten overstiger  

 avancen hos den pågældende arbejdsgiver m.v.
Goder, som arbejdsgiveren i  

 overvejende grad har ydet af hensyn til den ansattes arbejde, beskattes kun,  

 hvis den samlede værdi af disse goder fra en eller flere arbejdsgivere m.v.  

 overstiger et grundbeløb på 3.000 kr., der reguleres efter personskattelovens  

 § 20. Hvis godernes samlede værdi i indkomståret overstiger grundbeløbet,  

 beskattes hele den samlede værdi.
Værdien af følgende goder beskattes uden  

 hensyn til grundbeløbet, og værdien af disse goder medregnes ikke ved  

 beregningen af, om grundbeløbet er overskredet:
 1) Fri bil, fri sommerbolig og fri lystbåd, jf. stk. 4-6.
 2) Fri kost og logi, når værdiansættelsen kan foretages efter de af  

 Ligningsrådet fastsatte normalværdier.
 3) Fri telefon.
 4) Fri helårsbolig, personalelån, samt tv- og radiolicens«.
§ 16. - - - Stk. 3. Den skattepligtige værdi af de i stk. 1 omhandlede goder  

 skal ved skatteansættelsen, medmindre andet følger af stk. 4-9, fastsættes  

 til den værdi, som det måtte antages at koste den skattepligtige at erhverve  

 godet i almindelig fri handel.
Rabat på indkøb af varer og tjenesteydelser,  

 som arbejdsgiveren m.v. udbyder til salg som led i sin virksomhed, skal dog  

 alene beskattes i det omfang, rabatten overstiger avancen hos den pågældende  

 arbejdsgiver m.v.
Stk. 4. - - - 3. I § 16 indsættes som stk. 10 :
 » Stk. 10. Værdien af hel eller delvis vederlagsfri privat  

 benyttelse af en computer med dertil hørende tilbehør, der er stillet til  

 rådighed til brug ved arbejdet, samt benyttelse af parkeringsplads, der af  

 hensyn til arbejdet er stillet til rådighed af arbejdsgiveren, beskattes  

 ikke.«.
