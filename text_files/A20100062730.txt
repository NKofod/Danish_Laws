Lov om ændring af lov om social service (Skærpelse af reaktionsmuligheder over for kriminalitetstruede børn og unge) VI MARGRETHE DEN ANDEN, af Guds Nåde Danmarks Dronning, gør vitterligt:
 Folketinget har vedtaget og Vi ved Vort samtykke stadfæstet følgende lov:
§ 1 I lov om social service, jf. lovbekendtgørelse nr. 941 af 1. oktober 2009, som ændret senest ved lov nr. 552 af 26. maj 2010, foretages følgende ændringer:
 1. I § 57 b indsættes efter stk. 3 som nye stykker:
 »Stk. 4. Kommunalbestyrelsen kan træffe afgørelse om, at barnet eller den unge i tilknytning til en afgørelse om ungepålæg, der indebærer, at barnet eller den unge skal være hjemme på et nærmere fastsat tidspunkt, jf. stk. 3, nr. 2, kan underlægges elektronisk overvågning, når der er bestemte grunde til at antage, at barnet eller den unge ikke vil overholde det meddelte pålæg, og det vurderes, at elektronisk overvågning vil være medvirkende til at få barnet eller den unge til at efterleve pålægget.
 Stk. 5. Afgørelsen om elektronisk overvågning efter stk. 4 skal stå i rimeligt forhold til indholdet af og formålet med ungepålægget.
Stk. 6. Afgørelsen om elektronisk overvågning efter stk. 4 træffes for en afgrænset periode på højst 1 måned ad gangen.
Den samlede varighed af elektronisk overvågning må ikke overstige 3 måneder inden for en periode på 12 måneder.« Stk. 4-7 bliver herefter stk. 7-10.
 2. § 57 b, stk. 7, der bliver stk. 10, ophæves, og i stedet indsættes:
 »Stk. 10. Politiet kan yde bistand til kommunen ved udøvelsen af beføjelser efter § 64, stk. 2, når disse beføjelser udøves i forbindelse med en afgørelse om ungepålæg.
Stk. 11. Socialministeren kan efter forhandling med justitsministeren fastsætte nærmere regler om politiets bistand til kommunerne i forbindelse med gennemførelse af ungepålæg.« 3. I § 64, stk. 1, indsættes efter »§§ 51,«: »57 b,«.
 4. I § 64, stk. 2, indsættes som 2. pkt.:
»Kommunen kan hente og bringe barnet eller den unge til stedet, hvor ungepålægget skal opfyldes, med henblik på at fuldbyrde afgørelser efter § 57 b.« 5. § 123, stk. 1, affattes således:
»Sikrede afdelinger i institutioner beregnet til døgnophold for børn og unge må alene anvendes, når forholdene i det enkelte tilfælde gør det påkrævet.
Isolation, fiksering m.v. i institutioner beregnet til døgnophold for børn og unge må alene anvendes, når forholdene i det enkelte tilfælde gør det absolut påkrævet.
Socialministeren fastsætter regler om betingelserne herfor.
Aflåsning om natten af værelser i sikrede afdelinger betragtes ikke som isolation.« 6. I § 167, stk. 1, ændres »§ 57 b, stk. 3 og 4,« til: »§ 57 b, stk. 3 og 7,«.
 7. I § 174 indsættes som stk. 5:
»Stk. 5. Socialministeren kan fastsætte regler om opkrævning af en fast takst hos kommunerne, når unge under 18 år har ophold i Kriminalforsorgens institutioner.« § 2 Loven træder i kraft den 1. juli 2010.
Givet på Amalienborg, den 11. juni 2010 Under Vor Kongelige Hånd og Segl MARGRETHE R.
