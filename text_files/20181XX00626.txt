Skriftlig fremsættelse (6. februar 2019) Udlændinge- og Integrationsministeren (Inger Støjberg):
 Herved tillader jeg mig for Folketinget at fremsætte:
Forslag til lov om ændring af udlændingeloven (Skærpelser som følge af kriminalisering af psykisk vold) (Lovforslag nr.
L 152) Lovforslaget hænger sammen med et lovforslag om kriminalisering af psykisk vold, som justitsministeren har fremsat den 9. januar 2019.
 Med en selvstændig bestemmelse i straffeloven, der kriminaliserer psykisk vold, afspejles det, at psykisk vold kan være lige så alvorlig og skadelig som fysisk vold, og at udøvelse af psykisk vold er lige så strafværdigt som udøvelse af vold i øvrigt.
Udlændingeloven indeholder forskellige regler om konsekvenserne af kriminalitet for udlændinges ret til ophold i Danmark.
Derfor giver justitsministerens forslag om en ny bestemmelse om psykisk vold i straffelovens § 243 anledning til en række ændringer af udlændingeloven.
Med lovforslaget foreslås det således at skærpe reglerne om udvisning, således at udlændinge, der idømmes ubetinget frihedsstraf for overtrædelse af den nye bestemmelse om psykisk vold, som foreslås indsat i straffelovens § 243, kan udvises uanset varigheden af deres ophold her i landet.
Udlændinge, der ikke har haft lovligt ophold her i landet i mere end de sidste 5 år, vil også kunne udvises, hvis de idømmes en betinget frihedsstraf.
Udlændinge, der ikke har haft lovligt ophold her i landet i længere tid end de sidste 6 måneder, vil kunne udvises, hvis de idømmes en bøde for overtrædelse af den nye foreslåede bestemmelse.
 Det foreslås herudover, at vandelskravet i forbindelse med muligheden for at opnå tidsubegrænset opholdstilladelse skærpes, således at en udlænding fremover vil være udelukket fra at få tidsubegrænset opholdstilladelse, hvis den pågældende idømmes ubetinget straf af mindst 60 dages fængsel for overtrædelse af den nye bestemmelse om psykisk vold, som foreslås indsat i straffelovens § 243.
 Endvidere foreslås det, at visse herboende udlændinge, der idømmes straf af mindst 60 dages fængsel for overtrædelse af den foreslåede nye bestemmelse i straffelovens § 243, som udgangspunkt ikke kan opnå ægtefællesammenføring.
 Endelig foreslås det, at den foreslåede nye bestemmelse i straffelovens § 243 omfattes af reglerne om en 10-årig karensperiode, der gælder ved ansøgninger om familiesammenføring og au pair-ophold, når den herboende er idømt frihedsstraf.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
