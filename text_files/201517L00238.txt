Ændringsforslag stillet den 4. december 2015 uden for betænkningen Ændringsforslag til 2. behandling af Forslag til lov om ændring af lov om miljøvenligt design af energirelaterede produkter, lov om energimærkning af energirelaterede produkter, lov om fremme af energibesparelser i bygninger, lov om fjernkøling og lov om fremme af besparelser i energiforbruget (Skærpet håndhævelse af dokumentationskrav til ecodesign og energimærkning af energirelaterede produkter, justering af forpligtelsen til at lade udarbejde energimærkning for bygninger med ejerlejligheder, lettelse af vilkårene for godkendelse som bedre bolig-rådgiver og faktureringsoplysninger til fjernkølingskunder m.v.) [af energi-, forsynings- og klimaministeren (Lars Christian Lilleholt)]:
Til § 3 Af energi-, forsynings- og klimaministeren:
 1) Nr. 4 affattes således:
 »4. I § 8 indsættes som stk. 6:
»Stk. 6. Forpligtelsen efter stk. 2-4 gælder ikke for boligfællesskabet, hvis boligenheden skal energimærkes, som var det én bygning, efter regler udstedt i medfør af § 4, stk. 1. Forpligtelsen påhviler i det tilfælde den til enhver tid værende ejer af boligenheden.«« [Ændring af, at den, der har forpligtelsen til at lade energimærkning udarbejde, er ejeren af boligenheden og ikke ejeren af ejerlejligheden] Bemærkninger Til nr. 1 Det fremgår af den gældende § 8, stk. 2-4, at et boligfællesskab efter anmodning fra en andelshaver, anpartshaver eller aktionær med brugsret til en boligenhed skal stille en energimærkning til rådighed for andelshaveren, anpartshaveren eller aktionæren ved overdragelse.
Boligfællesskabet skal senest 3 uger efter anmodningen have indgået en gyldig aftale med en virksomhed om udarbejdelse af energimærkning, således at boligfællesskabet kan opfylde sin forpligtelse senest 60 dage efter anmodningen fra andelshaveren, anpartshaveren eller aktionæren.
Hvis der allerede foreligger en gyldig energimærkning, skal boligfællesskabet stille energimærkningen til rådighed senest 8 dage efter anmodningen fra andelshaveren, anpartshaveren eller aktionæren.
 Den foreslåede ændring omfatter boligenheder i en andelsboligforening, et boliganpartsselskab eller et boligaktieselskab, der skal energimærkes, som var det én bygning efter regler udstedt i medfør af lovens § 4, stk. 1, hvilket vil sige boligenheder, der udgør både fritliggende enfamilieshuse og række-, kæde- eller dobbelthuse.
 Den foreslåede ændring indebærer, at boligfællesskabet ikke er forpligtet til at stille gyldig energimærkning til rådighed for andelshaver, anpartshaver eller aktionær, når der er tale om en boligenhed, hvor der er krav om, at hver enhed skal energimærkes, som var det én bygning.
 Efter den foreslåede bestemmelse overføres forpligtelsen til at få udarbejdet energimærkning fra boligfællesskabet til den enkelte andelshaver, anpartshaver eller aktionær, som herefter skal betale udgiften, når et fritliggende enfamilieshus eller et række-, kæde- eller dobbelthus med status af andel, anpart eller aktie i et boligfællesskab med tilknyttet brugsret til en boligenhed skal energimærkes.
