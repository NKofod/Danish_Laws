1. INDLEDNING Ved lov nr. 274 af 16. juni 1980 om ændring af lov om sygehusvæsenet, der  

 trådte i kraft 1. januar 1981, er der i sygehusloven (lov nr. 324 af 19. juni  

 1974) som § 11 a indsat bestemmelser om indgåelse af aftaler om benyttelse af  

 sygehusvæsenets lands- og landsdelsafdelinger.
 Ifølge § 11 a, stk. 1, påhviler det hver amtskommune (herunder Københavns  

 og Frederiksberg kommuner, jfr. sygehuslovens § 2, stk. 2) efter nærmere af  

 indenrigsministeren fastsatte regler at indgå aftaler om benyttelse af lands-  

 og landsdelsafdelinger på fremmede amtskommunale sygehuse samt på statslige  

 og private sygehuse.
 Ifølge § 11 a, stk. 2, skal sådanne aftaler godkendes af  

 indenrigsministeren efter reglerne i sygehuslovens § 11.
 Endelig er det fastsat i § 11 a, stk. 3, at såfremt en amtskommune ikke  

 indgår de fornødne aftaler efter § 11 a, stk. 1, og de i medfør heraf  

 fastsatte regler, kan indenrigsministeren bestemme, at betaling kan afkræves  

 vedkommende amtskommune for patienter, der modtages til behandling på lands-  

 og landsdelsafdelinger på fremmede amtskommunale sygehuse samt på statslige  

 og private sygehuse, uden at der foreligger samtykke fra vedkommende  

 amtskommune til patientens behandling (såkaldt »fri visitation«).
Bestemmelserne i § 11 a indebærer, at planlægningen og varetagelsen af  

 sygehusvæsenets lands- og landsdelsfunktioner for fremtiden skal udmøntes i  

 aftaler mellem på den ene side staten og de amtskommuner, der driver lands-  

 og landsdelssygehuse og på den anden side de amtskommuner, der benytter disse  

 sygehuse.
Bestemmelserne i § 11 a kan dermed betragtes som et supplement til  

 de almindelige planlægningsbestemmelser i sygehuslovens § 11, hvorefter det  

 bl. a. påhviler hver amtskommune at udarbejde en sygehusplan omfattende såvel  

 driften af amtskommunens egne sygehuse som benyttelsen af fremmede  

 amtskommunale sygehuse, statslige sygehuse og private sygehuse.
Baggrunden for de nævnte aftalebestemmelser i sygehusloven er, at den  

 hidtidige benyttelsesafgift for statslige sygehuse og statsbetalte sygehuse  

 og afdelinger fra 1. januar 1981 afløses af en egentlig betalingsordning.
For  

 de statslige sygehuse indføres således takstbetaling, og de hidtidige  

 statstilskud til amtskommunale neurokirurgiske og neuromedicinske afdelinger,  

 radiumstationer, de tidligere undervisningssenge ved Århus amtskommunes  

 sygehusvæsen samt epileptikerafsnittet på Kolonien Filadelfia påbegyndes  

 afviklet.
Disse ændringer i betalings- og tilskudssystemet indebærer, at  

 amtskommunerne for fremtiden overtager det økonomiske ansvar også for  

 varetagelsen af sygehusvæsenets lands- og landsdelsfunktioner.
Samtidig  

 hermed får amtskommunerne i modsætning til tidligere direkte indflydelse på  

 henvisningen (visitationen) af patienter til og dermed på omfanget af  

 benyttelsen af de pågældende sygehuse og afdelinger, jfr. sygehuslovens § 5,  

 stk. 5, som affattet ved nævnte lov nr. 274 af 16. juni 1980 om ændring af  

 sygehusloven.
 De nærmere regler om betaling m. v. er fastsat dels i  

 indenrigsministeriets cirkulære af 22. december 1980 om amtskommunernes  

 betaling for benyttelse af statslige sygehuse, dels i indenrigsministeriets  

 cirkulære af 22. december 1980 om beregning af betalingen for  

 sygehusbehandling.
 Formålet med aftalesystemet i sygehuslovens § 11 a er at skabe grundlag  

 for, DELS at de amtskommuner (yderamtskommuner) henholdsvis staten, der  

 driver lands- og landsdelssygehuse, kan planlægge kapaciteten på de  

 forskellige lands- og landsdelsafdelinger under hensyntagen til den  

 forventede efterspørgsel (behov) fra brugeramtskommunerne, DELS at  

 brugeramtskommunerne kan sikre sig den fornødne behandlingsmulighed for deres  

 patienter og økonomisk overblik over de hermed forbundne udgifter.
 Aftalerne skal herigennem medvirke til at sikre, at patienter uanset bopæl  

 kan få fornøden lægelig specialbehandling i sygehusvæsenet.
 Det bemærkes, at aftalebestemmelserne i sygehuslovens § 11 a ikke blot  

 vedrører de lands- og landsdelsafdelinger m. v., der hidtil har været  

 statsfinansieret, men også de lands- og landsdelsafdelinger, der hidtil har  

 været amtskommunalt finansieret.
 Den detaljerede planlægning af varetagelsen af sygehusvæsenets lands- og  

 landsdelsfunktioner må baseres på retningslinier om visitation af patienter  

 til lands- og landsdelssygehuse m. v. udarbejdet af hver enkelt amtskommune,  

 jfr. indenrigsministeriets cirkulære af 16. januar 1981 om vejledende  

 retningslinier for visitation af patienter til lands- og landsdelssygehuse m.  

 v. (visitationscirkulæret).
 Aftaler efter § 11 a, stk. 1, bør derfor forhandles og indgås på grundlag  

 af og som supplement til visitationsretningslinier udarbejdet af vedkommende  

 brugeramtskommuner.
 De nærmere regler om indgåelse af aftaler efter sygehuslovens § 11 a  

 indeholdes i de følgede afsnit.
2. INDGÅELSE AF AFTALER EFTER SYGEHUSLOVENS § 11 A 2.1. GENERELT Efter sygehuslovens § 11 a, stk. 1, påhviler forpligtelsen til at indgå  

 aftaler brugeramtskommunen, jfr. nærmere nedenfor afsnit 4.  

 Indenrigsministeriet forudsætter herved som hovedregel, at vedkommende  

 yderamtskommune henholdsvis staten m. fl. i mindst samme omfang som hidtil  

 vil varetage lands- og landsdelsfunktioner for patienter fra fremmede  

 amtskommuner, jfr. nedenfor afsnit 2.2.-2.4.
 Ved afgrænsningen i de følgende afsnit af de lands- og  

 landsdelsafdelinger, hvorom der, under visse forudsætninger, skal indgås  

 aftaler efter sygehuslovens § 11 a, er taget udgangspunkt i den oversigt, der  

 indeholdes i visitationscirkulæret, over de sygehusvæsener/ sygehuse, der på  

 nuværende tidspunkt i større omfang varetager lands- og landsdelsfunktioner  

 for patienter fra fremmede amtskommuner.
 De regler om aftaler i henhold til sygehuslovens § 11 a, stk. 1, om  

 benyttelse af sygehusvæsenets lands- og landsdelsafdelinger, der fastsættes i  

 dette cirkulære, har karakter af minimumsbestemmelser således at forstå, at  

 disse bestemmelser ved indenrigsministeriets godkendelse af aftalerne, jfr. §  

 11 a, stk. 2, vil danne udgangspunkt for indenrigsministeriets stillingtagen  

 til, hvorvidt vedkommende brugeramtskommune har indgået aftaler i fornødent  

 omfang, jfr. § 11 a, stk. 3. Det gælder såvel bestemmelserne om, i hvilke  

 tilfælde, der skal indgås aftale, jfr. nedenfor afsnit 2.2.-2.4., som  

 bestemmelserne om aftalernes indhold, jfr. nedenfor afsnit 3.
2.2. SÆRLIGT OM AFTALER OM BENYTTELSE AF LANDS- OG LANDSDELSAFDELINGER På  

 AMTSKOMMUNALE SYGEHUSE Som det fremgår af visitationscirkulæret varetages lands- og  

 landsdelsfunktioner for patienter fra fremmede amtskommuner på nedennævnte  

 amtskommunale sygehuse, hvorfor det er afdelinger på disse sygehuse, hvorom  

 der skal indgås aftaler i henhold til sygehuslovens § 11 a, stk. 1.
ÅRHUS AMTSKOMMUNES SYGEHUSVÆSEN: - Århus kommunehospital - Ortopædisk  

 Hospital i Århus - Marselisborg Hospital - Århus amtssygehus FYNS AMTSKOMMUNES SYGEHUSVÆSEN: - Odense sygehus NORDJYLLANDS AMTSKOMMUNES SYGEHUSVÆSEN: - Ålborg sygehus KØBENHAVNS AMTSKOMMUNES SYGEHUSVÆSEN: - KAS Herlev - KAS Gentofte - KAS  

 Glostrup KØBENHAVNS KOMMUNES SYGEHUSVÆSEN: - Hvidovre Hospital - Bispebjerg  

 Hospital - Kommunehospitalet - Børnehospitalet på Fuglebakken VIBORG AMTSKOMMUNES SYGEHUSVÆSEN: - Fysiurgisk Hospital i Hald.
 Det må i første række afgøres ved forhandling mellem parterne  

 (brugeramtskommune og yderamtskommune), i hvilket omfang den forventede  

 benyttelse skal fastlægges i en aftale.
 Som MINIMUM skal der indgås aftale i tilfælde, hvor en brugeramtskommune  

 forventer at benytte 1000 sengedage eller derover årligt på en afdeling på et  

 af de nævnte sygehuse.
 Aftaler bør indgås med udgangspunkt i det hidtidige benyttelsesmønster.  

 Indenrigsministeriet forudsætter herved som hovedregel, at vedkommende  

 yderamtskommune i mindst samme omfang som hidtil vil varetage lands- og  

 landsdelsfunktioner for patienter fra fremmede amtskommuner.
 Benyttelse, der hidrører fra aftaler om udveksling af sengedage  

 (clearingordninger) skal ikke gøres til genstand for aftaler efter § 11 a,  

 stk. 1.
2.3. SÆRLIGT OM AFTALER OM BENYTTELSE AF LANDS- OG LANDSDELSAFDELINGER PÅ  

 STATSLIGE SYGEHUSE Som det fremgår af visitationscirkulæret varetager statens sygehuse lands-  

 og landsdelsfunktioner inden for næsten alle områder, og benyttelsen af  

 statens sygehuse skal derfor gøres til genstand for aftaler efter § 11 a,  

 stk. 1. Statens sygehuse består fra 1. januar 1981 af Rigshospitalet  

 (herunder Fysiurgisk Hospital i Hornbæk og Finseninstitutet, der er lagt  

 sammen med Rigshospitalet henholdsvis den 1. januar 1980 og den 1. januar  

 1981).
Også i relation til statens sygehuse må det i første række afgøres ved  

 forhandling mellem parterne, i hvilket omfang den forventede benyttelse skal  

 fastlægges i en aftale.
Som MINIMUM skal amtskommunerne øst for Store Bælt  

 indgå aftaler med staten (undervisningsministeriet) om benyttelse af statens  

 sygehuse.
 Da de enkelte amtskommuner vest for Store Bælt kun benytter statens  

 sygehuse i relativt beskedent omfang, findes der ikke grundlag for at stille  

 krav om, at denne benyttelse skal fastlægges gennem aftaler efter  

 sygehuslovens § 11 a.
Det forudsættes imidlertid, at amtskommunerne vest for Store Bælt fortsat  

 vil benytte statens sygehuse i samme omfang som hidtil.
Benyttelsen af  

 statens sygehuse bør derfor også indgå i de visitationsretningslinier, som  

 skal udarbejdes af disse amtskommuner, jfr. visitationscirkulæret.
2.4. SÆRLIGT OM AFTALER OM BENYTTELSE AF LANDS- OG LANDSDELSAFDELINGER PÅ  

 PRIVATE SYGEHUSE Som det fremgår af visitationscirkulæret varetager følgende private  

 sygehuse visse lands- og landsdelsfunktioner inden for sygehusvæsenet: -  

 Kolonien Filadelfias epileptikerafsnit - Niels Steensens hospital - Hvidøre  

 hospital.
 Som MINIMUM skal der indgås aftale, såfremt en amtskommune forventer at  

 benytte 1000 sengedage eller derover årligt på et af de nævnte private  

 sygehuse.
Også det private sygehus Diakonissestiftelsens hospital varetager visse  

 lands- og landsdelsfunktioner, herunder kirurgisk behandling af  

 læbe-ganespalte.
Da der til denne funktion indtil videre ydes fuldt  

 statstilskud, har indenrigsministeriet ikke fundet anledning til på nuværende  

 tidspunkt at inddrage dette hospital under reglerne om aftaler efter § 11 a.
3. INDHOLDET AF AFTALER EFTER SYGEHUSLOVENS § 11 A Det nærmere indhold af aftaler efter § 11 a, stk. 1, må som allerede nævnt  

 fastlægges ved forhandling mellem parterne.
 Indenrigsministeriet forudsætter, at der i de tilfælde, hvor der skal  

 indgås aftaler, jfr. ovenfor afsnit 2, som MINIMUM omhandles følgende emner i  

 aftalerne:
- Omfanget, angivet i sengedage, af brugeramtskommunens ret til at benytte  

 en nærmere angivet afdeling eller gruppe af afdelinger på et bestemt  

 amtskommunalt, statsligt eller privat sygehus, jfr. afsnit 2 ovenfor.
I visse  

 tilfælde vil det være rimeligt, at der i en aftale tillige fastslås en  

 benyttelsespligt (»tomgangsbetaling«).
 - Tilrettelæggelse af visitationen til de af aftalen omfattede afdelinger,  

 herunder en nærmere angivelse af, i hvilke tilfælde visitationen skal ske via  

 sygehusvæsenet i brugeramtskommunen, og i hvilke tilfælde visitationen inden  

 for visse rammer kan foretages direkte af alment praktiserende læger og  

 speciallæger.
- Aftalens løbetid, herunder opsigelsesbestemmelser.
Aftalernes løbetid  

 bør som minimum omfatte sygehusplanens programdel, jfr. indenrigsministeriets  

 cirkulære nr. 345 af 20. december 1978 om ændrede tidsfrister m. v. for  

 indsendelse af sygehusplaner.
 Betalingen for benyttelse af lands- og landsdelsafdelinger på fremmede  

 amtskommunale sygehuse beregnes efter reglerne i indenrigsministeriets  

 cirkulære af 22. december 1980 om beregning af betalingen for  

 sygehusbehandling.
 Betalingen for benyttelse af afdelinger på statens sygehuse fastsættes  

 efter indenrigsministeriets cirkulære af 22. december 1980 om amtskommunernes  

 betaling for benyttelse af statslige sygehuse.
4. GODKENDELSE AF AFTALER OG FRIST FOR INDSENDELSE AF  

 AFTALER I henhold til sygehuslovens § 11 a, stk. 2, skal aftaler indgået i henhold  

 til § 11 a, stk. 1, godkendes af indenrigsministeren efter reglerne i  

 sygehuslovens § 11. Dette betyder bl. a., at aftaler, der indsendes sammen  

 med en sygehusplan, godkendes i forbindelse med godkendelsen af planen, at  

 aftaler, der ikke omfattes af en plangodkendelse skal indsendes særskilt til  

 godkendelse, samt at væsentlige ændringer af godkendte aftaler skal  

 forelægges for indenrigsministeriet til godkendelse.
Godkendelsen skal ske  

 efter indstilling fra sygehusrådet.
 I henhold til § 11 a, stk. 1, påhviler forpligtelsen til at indgå aftaler,  

 og dermed også forpligtelsen til at indhente indenrigsministeriets  

 godkendelse, brugeramtskommunen.
 I henhold til § 11 a, stk. 1, fastsættes, at aftaler første gang skal  

 indgås og indsendes til indenrigsministeriet inden 1. januar 1982.
 Sammen med aftalerne skal indsendes et supplerende materiale, herunder f.  

 eks. vedkommende brugeramtskommunes retningslinier for visitation af  

 patienter til lands- og landsdelssygehuse m. v., der kan udgøre det  

 tilstrækkelige grundlag for indenrigsministeriets stillingtagen til  

 aftalerne, herunder stillingtagen til hvorvidt vedkommende brugeramtskommune  

 har indgået de fornødne aftaler, jfr. sygehuslovens § 11 a, stk. 3. I det  

 supplerende materiale bør der særligt redegøres for, i hvilket omfang, såvel  

 kvantitativt som kvalitativt, varetagelsen af lands- og landsdelsfunktioner  

 for patienter fra amtskommunen er dækket af aftaler efter sygehuslovens § 11  

 a, stk. 1, samt for, på hvilke sygehuse eventuelt øvrige lands- og  

 landsdelsfunktioner forventes varetaget.
 Indenrigsministeriet forudsætter, at eventuelle ændringer af hidtidige  

 principper for henvisning af patienter til undersøgelse og behandling på  

 lands- og landsdelssygehuse m. v. ikke gennemføres, forinden der er indgået  

 aftaler efter sygehuslovens § 11 a.
 Indenrigsministeriet fastsætter endvidere, at de amtskommuner, der som  

 yderamtskommuner har indgået aftaler efter § 11 a, stk. 1, særskilt skal  

 indsende en redegørelse til indenrigsministeriet inden 1. januar 1982 om  

 forhandlinger om indgåelse af aftaler og om resultatet heraf samt om,  

 hvorledes de ingåede aftaler forholder sig til vedkommende yderamtskommunes  

 sygehusplan.
Derefter forudsættes aftaler indgået, ændret m. v. som et led i den  

 almindelige sygehusplanlægning.
Aftaler om benyttelse af lands- og  

 landsdelsafdelinger skal derfor fremtidigt indsendes til indenrigsministeriet  

 sammen med en revideret sygehusplan, dvs. næste gang inden 1. april 1984,  

 jfr. indenrigsministeriets cirkulære nr. 245 af 20. december 1978 om ændrede  

 tidsfrister m. v. for indsendelse af sygehusplaner.
