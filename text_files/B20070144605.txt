Kapitel 1   Bekendtgørelsens område Kapitel 2   Uddannelsesbevis Kapitel 3   Myndigheder Kapitel 4   Ikrafttrædelsesbestemmelser Bilag 1 Bekendtgørelse om undervisning af personale, der betjener renseanlæg for spildevand 1) I medfør af § 7, stk. 3, § 29 og § 80, stk. 1 og 2, i lov om miljøbeskyttelse, jf. lovbekendtgørelse nr. 1757 af 22. december 2006, fastsættes:
Kapitel 1 Bekendtgørelsens område § 1. Denne bekendtgørelse omfatter obligatorisk uddannelse for driftsledere på kommunale renseanlæg.
 Stk. 2. By- og Landskabsstyrelsen kan meddele personer, der i udlandet har gennemgået uddannelser, der kan sidestilles med den i stk. 1 omhandlede uddannelse, tilladelse til at virke som driftsledere på renseanlæg her i landet.
 Stk. 3. By- og Landskabsstyrelsens afgørelse efter stk. 2 kan ikke påklages.
 Stk. 4. Der er adgang for driftsassistenter eller andre med et lederansvar til at opnå den i stk. 1 omhandlede uddannelse.
 Stk. 5. Tilladelsesmyndigheden kan ved meddelelse af udledningstilladelser for fælles private spildevandsanlæg for mere end 1.000 personækvivalenter stille vilkår om, at driftslederen har opnået uddannelsesbevis i henhold til bestemmelserne i denne bekendtgørelse.
Kapitel 2 Uddannelsesbevis § 2. Kurser til opnåelse af bevis for lederansvaret på et spildevandsanlæg afholdes af COK - Den Kommunale Højskole i Danmark.
 Stk. 2. De nærmere regler for kursusindhold m.v. fastlægges af et kursusudvalg, der består af en repræsentant for KL og en repræsentant for By- og Landskabsstyrelsen.
 Stk. 3. Kursusudvalget tilrettelægger selv sin forretningsorden og COK - Den Kommunale Højskole varetager sekretariatsopgaver.
 § 3. Uddannelsen sammensættes af 3 grundmoduler med mindst 2 kursusdøgn pr. modul, jf. bilag 1.
 § 4. Personale, der ikke eller kun har gennemgået enkelte af de i bilag 1 nævnte moduler, kan optages til aflæggelse af den bevisgivende prøve, hvis de på anden vis har tilegnet sig en tilsvarende viden.
 § 5. Bevis for på lederniveau at betjene et renseanlæg som driftsleder opnås på basis af aflæggelse af prøve, jf. bilag 1.
 Stk. 2. Kursusudvalget, jf. § 2, stk. 2, kan efter indstilling fra kommunalbestyrelsen fritage personer, der har varetaget opgaven som driftsleder på et renseanlæg i mere end 10 år, for at aflægge prøve.
 Stk. 3. Der udstedes uddannelsesbevis for teknisk forståelse og indsigt i betjening og drift af renseanlæg.
 § 6. Driftsledere uden bevisgivende uddannelse, der ansættes efter bekendtgørelsens ikrafttræden, skal senest 1/2 år efter ansættelse have søgt optagelse på den bevisgivende uddannelse.
 Stk. 2. Kursusudvalget fastlægger rækkefølgen for optagelse på de udbudte kurser.
Kapitel 3 Myndigheder § 7. Det i henhold til § 2, stk. 2 nedsatte kursusudvalg udsteder på basis af aflagt prøve uddannelsesbevis.
 Stk. 2. Tilsynsmyndigheden for renseanlægget påser, at driftslederen har opnået bevis for betjening af anlægget i henhold til bekendtgørelsen.
Kapitel 4 Ikrafttrædelsesbestemmelser § 8. Bekendtgørelsen træder i kraft den 22. december 2007.
 Stk. 2. Bekendtgørelse nr. 1631 af 13. december 2006 om undervisning af personale, der betjener renseanlæg for spildevand ophæves.
Miljøministeriet, den 11. december 2007 Troels Lund Poulsen / Anne-Marie V.
Rasmussen Bilag 1 Uddannelsesmoduler og bevisgivende prøve 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2005/36/EF af 7. september 2005 om anerkendelse af erhvervsmæssige kvalifikationer (EF-Tidende 2005 nr.
L 255, side 22).
