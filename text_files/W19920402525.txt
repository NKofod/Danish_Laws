 Boligstøttemodtager klager over at kommunen ved beregning af  

 boligstøtte medtager arealet af hele huset uanset modtageren kun disponerer  

 over en del af huset, som ejes i sameje med en tidligere ægtefælle.  

 Afgørelsen stadfæstes af ankenævnet.
 Afgørelsen anses at være principiel, og hjemsendes til fornyet  

 behandling, idet det skal lægges til grund, at kun den del af huset, som  

 modtageren fatisk disponerer over, medtages ved arealopgørelsen.
 »Bygge- og Boligstyrelsen har ved skrivelse af 1.11.1991 fra  

 Amtsankenævnet for Frederiksborg amt modtaget Deres klage over ankenævnets  

 afgørelse af 3.10.1991 vedrørende boligstøtte.
 Af sagen fremgår, at De bebor et Dem og Deres fraseparerede hustru i lige  

 sameje tilhørende sommerhus, hvortil der er givet tilladelse til  

 helårsbeboelse.
 Det fremgår videre, at Deres tidligere hustru, som ikke bebor ejendommen,  

 disponerer over et værelse, der udgør 20 kvadratmeter af det samlede areal på  

 100 kvadratmeter.
 Amtsankenævnet har stadfæstet Fredensborg-Humlebæk kommunes afgørelse, jf.  

 ovenævnte afgørelse af 3.10.1991, hvorefter det samlede bruttoetageareal på  

 100 kvadratmeter er lagt til grund ved beregningen af boligstøtte.
 Ankenævnet henviser som begrundelse for afgørelsen til den af kommunen  

 fremførte begrundelse, hvorefter der ikke kan tages hensyn til, at den  

 fraseparerede hustru råder over et rum på 20 kvadratmeter, da det er over 20  

 år siden separationen trådte i kraft, og hustruen ikke er tilmeldt adressen.
 De gør i denne forbindelse gældende, at De kun har dispositionsret over 50  

 pct. af ejendommen, hvorfor der ved beregning af boligstøtte kun bør lægges  

 et areal på halvdelen af det samlede areal til grund.
 De anfører endvidere, at såfremt hele bruttoetagearealet lægges til grund,  

 bør også den samlede boligudgift for hele ejendommen anvendes ved udmåling af  

 boligstøtte.
Bygge- og Boligstyrelsen skal i denne anledning meddele, at det af  

 boligstøttelovens § 63 fremgår, at amtsankenævnets afgørelser ikke kan  

 indbringes for anden administrativ myndighed.
Boligministeren (Bygge- og  

 Boligstyrelsen) kan dog optage en sag til behandling, såfremt det skønnes, at  

 sagen er af principiel betydning.
 Da styrelsen finder, at spørgsmålet om hvor stor en del af det samlede  

 bruttoetageareal i en bolig, som ejes i sameje af flere personer, der skal  

 lægges til grund ved beregning af boligstøtte til en af disse ejere, er af  

 principiel betydning, vil sagen hermed blive taget op til behandling.
 Reglerne om opgørelse af boligudgiften for pensionister, der bor i  

 enfamilieshus, som pensionisten ejer i sameje med andre er fastsat i § 8 i  

 Boligstyrelsens bekendtgørelse nr. 663 af 15.10.1987 om opgørelse af  

 boligudgiften efter § 17 i lov om individuel boligstøtte.
 Det fremgår således af bekendtgørelsens § 8, stk. 2, at hovedreglen i et  

 sådan tilfælde, hvor alle ejere ikke bor i ejendommen, er at boligudgiften  

 opgøres i forhold til pensionistens ejerandel.
Dog gælder efter § 8, stk. 3, at såfremt pensionisten kan godtgøre, at  

 vedkommende afholder udgifter på ejendommen, jf. §§ 14 og 15 i  

 boligstøtteloven, som ikke svarer til den andel, pensionisten ejer, lægges de  

 afholdte udgifter til grund ved opgørelse af boligudgiften.
Hvis  

 pensionistens udgifter er mindre end lejeværdien for den del af boligen,  

 pensionisten disponerer over, skal lejeværdien dog lægges til grund.
 Det er således fastsat, at boligudgiften i et tilfælde som i nærværende  

 sag, skal opgøres som den til ejerandelen svarende andel i de samlede  

 boligudgifter dog således, at boligudgiften, hvis pensionisten kan godtgøre,  

 at denne betaler et andet beløb, ansættes til dette dog mindst svarende til  

 lejeværdien for den del af boligen, pensionisten disponerer over.
 På grundlag af bestemmelsens formulering samt ud fra et synspunkt om, at  

 det så vidt som muligt er de faktiske forhold, der lægges til grund ved  

 udmåling af boligstøtte, er det Bygge- og Boligstyrelsens opfattelse, at det  

 areal, der skal lægges til grund ved beregningen, er det, som pensionisten  

 faktisk disponerer over.
 Under henvisning til ovenstående finder styrelsen således, at det i  

 nærværende sag skal lægges til grund, at det areal hvortil der kan ydes  

 boligstøtte udgør 80 kvadratmeter - svarende til den del af ejendommen De  

 disponerer over.
 For så vidt angår boligudgiften, skal denne opgøres i forhold til Deres  

 ejerandel, medmindre De kan godtgøre, at Deres andel af den samlede  

 boligudgift udgør et andet beløb.
Bygge- og Boligstyrelsen har under henvisning til ovenstående hjemsendt  

 sagen til fornyet behandling i amtsankenævnet for Frederiksborg amt idet man  

 anmoder nævnet om at ændre sin afgørelse af 3.10.1991 i overensstemmelse med  

 ovenstående.« Not.2. Der henvises til j.nr. , idet styrelsen skal anmode ankenævnet om  

 at ændre den i nærværende sag trufne afgørelse i overensstemmelse med de  

 angivne retningslinier.
 Not.3. Til orientering, idet der henvises til j.nr. .
