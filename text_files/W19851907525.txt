 En ansøger fandtes ikke at opfylde betingelserne i socialministeriets  

 bekendtgørelse nr. 644 af 19. december 1983 for støtte til båndoptager.  

 Ankestyrelsen fandt ikke, at bestemmelsen i bekendtgørelsens § 7, stk. 2, om  

 mindre hjælpemidler gav mulighed for at yde hjælp til båndoptagere til en  

 anden personkreds end den, der er nævnt i stk. 1.
 REDEGØRELSE FOR SAGEN:
 En 47-årig mand, som var intellektuelt reduceret som følge af hjerneskade,  

 søgte social- og sundhedsforvaltningen om hjælp til køb af båndoptager.
Af lægelige oplysninger fremgik, at der hos ansøgeren var fundet ret  

 udtalt intellektuel reduktion, visende sig først og fremmest ved en svigtende  

 indlæringsevne.
En lommebåndoptager var derfor anbefalet fra lægelig side til  

 ind- og afspilning af beskeder efter behov.
 Det sociale udvalg gav afslag på ansøgningen, da ansøgeren ikke fandtes at  

 opfylde betingelserne i § 38 i socialministeriets bekendtgørelse nr. 644 af  

 19. december 1983 om ydelse af hjælpemidler efter bistandslovens § 58.
 AFGØRELSEN, DER KLAGES OVER:
Amtsankenævnet pålagde det sociale udvalg at yde ansøgeren hjælp i henhold  

 til bistandslovens § 58 til anskaffelse af en båndoptager.
Amtsankenævnet  

 henviste til § 7, stk. 1 og 2 i socialministeriets bekendtgørelse nr. 644 af  

 19. december 1983.
 KLAGEN TIL ANKESTYRELSEN:
 Sagen blev indanket af det sociale udvalg, som bl.a. anførte, at  

 amtsankenævnet - på trods af oplysning fra socialstyrelsen om, at der ikke  

 ifølge socialministeriets bekendtgørelse af 19. december 1983 om hjælpemidler  

 kunne bevilges ansøgeren en båndoptager - pålagde udvalget at bevilge den  

 ansøgte båndoptager i henhold til bistandslovens § 58.
 LOVGRUNDLAG:
 Bistandslovens § 58. Socialministeriets bekendtgørelse af 19. december  

 1983 om ydelse af hjælpemidler efter bistandslovens § 58.
 ANKESTYRELSENS AFGØRELSE:
 Efter de foreliggende oplysninger finder ankestyrelsen ikke, at ansøgeren  

 opfylder betingelserne i bekendtgørelsens § 38 for støtte til båndoptager.
 Der kan derfor ikke ydes hjælp til båndoptager efter bekendtgørelsen § 7,  

 stk. 1. Ankestyrelsen finder heller ikke, at bestemmelsen i bekendtgørelsens  

 § 7, stk. 2, giver mulighed for at yde hjælp til båndoptagere til en anden  

 personkreds end den, der er nævnt i stk. 1.
 Ankestyrelsen ændrer således amtsankenævnets afgørelse.
