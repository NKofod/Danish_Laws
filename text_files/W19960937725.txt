Ankestyrelsens principafgørelse O-48-96 om hjælpemiddel - tilkendt støtte til bil for mindre end 6 år siden - ændrede erhvervsmæssige forhold - bil Resume:
En bilansøger havde senest i 1991 fået støtte til køb af en bil, som han solgte i 1993, fordi arbejdet krævede, at han kørte i firmabil.
Han var berettiget til støtte til køb af bil, vægtafgiftsfritagelse og tilskud til særlig indretning i form af servostyring, selvom der ikke var gået 6 år siden sidste bevilling.
 Ankestyrelsen fandt, at der skulle lægges vægt på, at ansøger, da han i 1993 afhændede bilen, ikke kunne forudse, at hans helbredsforhold ville blive så forringede, at han ikke længere var i stand til at passe sit "kørende" arbejde og dermed beholde firmabilen.
 Ankestyrelsen fandt, at der ikke var tale om en udskiftningssituation, men om en fornyet ansøgning om støtte til køb af bil m.v.
 Kassation:
Principafgørelsen har ikke længere vejledningsværdi Kassationsdato:
09-06-2009 Love:
Lov om social bistand - lovbekendtgørelse nr. 110 af 26. februar 1996 - § 58, stk. 3 Sagsfremstilling:
En 30-årig mand fik afslag på støtte til køb af bil, vægtafgiftsfritagelse og tilskud til servostyring, da tilsvarende støtte var ydet for mindre end 6 år siden.
Ansøger fik samtidig ret til automatisk transmission, hvis ansøger for egne midler købte en bil, da denne indretning fandtes nødvendig af hensyn til ansøgers invaliditet.
 Ansøger led af hæmofili A (blødersygdom) og var på grund af inficerede blodfaktorpræparater blevet smittet med HIV-virus.
Blødersygdommen medførte, at ansøger ofte havde smerter i de storeled, især i anklerne.
HIV-infektionen havde medført svækket almen tilstand og dermed dårligere muskelfunktion end tidligere.
Ansøger var blevet tilkendt støtte til køb af bil i 1979, 1986 og 1991. Bilen, som han fik tilkendt på erhvervsmæssigt grundlag i december 1991, solgte han i 1993 og indfriede restgælden.
Baggrunden for, at han afhændede bilen, var, at hans arbejde krævede, at han kørte i firmabil.
 På grund af langtidssygemelding fik ansøger inddraget sin firmabil i juni 1995. Sagen blev behandlet i principielt møde med henblik på afklaring af, om personer, der tidligere har fået støtte til køb af bil, men har måttet afhænde den, altid skal afvente den 6-års frist, der gælder ved udskiftning, jf. bilbekendtgørelsens § 7.
 Afgørelse:
Ankestyrelsen fandt, at ansøger var berettiget til støtte til køb af bil på sædvanlige vilkår efter § 4 i bilbekendtgørelsen og vægtafgiftfritagelse efter bekendtgørelsens § 8 både på erhvervs mæssigt og ikke-erhvervsmæssigt grundlag.
Ankestyrelsen fandt endvidere, at ansøger var berettiget til tilskud til særlig ind retning i form af servostyring efter bilbekendtgørelsens § 9.
 Ankestyrelsen lagde vægt på, at ansøger på grund af sit arbejde i 1993 afhændede den bil, som han fik støtte til i 1991, og at han ved afhændelsen indfriede restgælden i bilen.
Ankestyrelsen lagde endvidere vægt på, at ansøger ved afhændelsen af den tidligere tilkendte bil ikke kunne forudse, at hans helbred indenfor en periode på under 6 år ville blive så forringet, at han ikke kunne passe sit "kørende" arbejde og dermed beholde firmabilen.
Ankestyrelsen lagde desuden vægt på, at det alene var disse forhold,der gjorde, at ansøger i slutningen af 1994 indgav ansøgning om bil støtte.
 Ankestyrelsen fandt derfor, at der ikke var tale om en udskiftningssituation efter bilbekendtgørelsens § 7, men om en fornyet ansøgning om støtte til køb af bil.
 Ved afgørelsen om ret til tilskud til særlig indretning i form af servostyring, hvortil der var ydet tilskud i 1991, lagde Ankestyrelsen vægt på, at ansøger havde afhændet den tidligere bevilgede bil, der var forsynet med servostyring, og at der derfor ikke var mulighed for overflytning af servostyring fra denne bil.
 Ankestyrelsen ændrede således revaliderings- og pensionsnævnets afgørelse, hvad angik støtte til køb af bil, vægtafgiftfritagelse og servostyring, og tiltrådte samtidig nævnets afgørelse om, at ansøger var berettiget til automatisk transmission.
