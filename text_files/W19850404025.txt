 Kommunalbestyrelsen fandtes afskåret fra at afslå ansøgning om  

 boligstøtte med henvisning til boligstøttelovens § 12, da der samtidig var  

 ydet lån til betaling af beboerindskud.
 »I skrivelse af 29.4.1985, som boligstyrelsen har modtaget med  

 skrivelse af 9.5.1985 fra Amtsankenævnet for Vejle amt, har De klaget over,  

 at amtsankenævnet har tiltrådt Horsens kommunes afgørelse, hvorefter De får  

 udbetalt boligstøtte med et nedsat beløb.
 Amtsankenævnet har ved fremsendelsen af klagen til boligstyrelsen henholdt  

 sig til den trufne afgørelse.
Det fremgår af sagen, at De i december 1984 flyttede fra Deres 3-værelses  

 lejlighed til en anden 3-værelses lejlighed.
Den årlige leje for den  

 tidligere lejlighed udgjorde 19.536 kr. og for den nye lejlighed 31.332 kr.
 Om baggrunden for flytningen har De oplyst, at De og Deres søn følte Dem  

 truede af andre beboere og at Deres søn blev påvirket af det dårlige  

 klientel.
 De har endvidere oplyst, at De inden flytningen forhørte Dem telefonisk  

 hos kommunen om den fremtidige boligstøttes størrelse og her fik De oplyst,  

 at den på baggrund af Deres husstandsindkomst og den nye leje ville udgøre  

 1.522 kr. pr. måned.
På baggrund af Deres ansøgning om boligstøtte til den nye lejlighed  

 meddelte kommunen Dem, at man fandt, at Deres tidligere lejlighed var  

 passende, og at der ikke var tilstrækkeligt grundlag for Deres ønske om at  

 flytte.
Boligstøtten ville derfor fortsat blive beregnet på grundlag af lejen  

 i den tidligere lejlighed.
 Kommunen gav Dem imidlertid samtidig lån i henhold til boligstøttelovens §  

 49 til beboerindskuddet for den nye lejlighed.
I denne anledning skal man meddele, at efter boligstøttelovens § 63, stk.  

 2, kan amtsankenævnets afgørelser ikke indbringes for anden administrativ  

 myndighed.
Boligstyrelsen kan dog optage en sag til behandling, når det  

 skønnes, at sagen er af principiel betydning.
 Boligstyrelsen finder, at spørgsmålet om hvorvidt Horsens kommune kunne  

 afslå at yde fuld boligstøtte, samtidig med at der blev givet lån til  

 betaling af beboerindskud efter boligstøttelovens § 49, er af principiel  

 betydning.
Ifølge boligstøttelovens § 12 skal kommunalbestyrelsen, når lejen  

 overstiger halvdelen at husstandsindkomsten, efter en samlet vurdering af  

 husstandsmedlemmernes økonomiske og personlige forhold bestemme, om  

 boligstøtte kan ydes.
Det samme gælder, dersom særlige forhold, fx i  

 forbindelse med ansøgerens afståelse af sin hidtidige bolig og leje af den  

 lejlighed, hvortil boligstøtte søges, sandsynliggør at lejeaftalen er  

 tilrettelagt med særlig henblik på opnåelse af boligstøtte.  

 Kommunalbestyrelsen kan bestemme, at boligstøtte ydes med et nedsat beløb.
 I tilknytning hertil fremgår det af boligstyrelsens cirkulære af 30.  

 august 1982 om individuel boligstøtte, at bestemmelserne i § 12 bl.a. kan  

 finde anvendelse i tilfælde, hvor det vil være urimeligt at yde (fuld)  

 boligstøtte, fx hvis ansøgere med en meget lav indkomst i forvejen bebor  

 eller uden vanskelighed vil kunne skaffe sig en passende lejlighed, der må  

 anses for en tilfredsstillende bolig for husstanden til en lavere leje.
Videre fremgår det af boligstøttelovens § 48, at lån efter §§ 49 og 50  

 ydes af kommunalbestyrelsen.
Lån kan ikke ydes, hvis lånsøgeren efter  

 kommunalbestyrelsens samlede vurdering af hans økonomiske og personlige  

 forhold ikke har behov for lånet.
Endvidere kan ydelse af lån afslås, hvis  

 der foreligger sådanne omstændigheder, at kommunalbestyrelsen kunne afslå at  

 yde boligstøtte, jf. § 12.
 Under henvisning til ovenstående bestemmelser er det boligstyrelsens  

 opfattelse, at Horsens kommune ikke i medfør af bestemmelserne i  

 boligstøttelovens § 12 kan afslå at yde fuld boligstøtte til den nye  

 lejlighed, når der samtidig uanset disse bestemmelser er ydet lån til  

 betaling af beboerindskud.
Boligstyrelsen har derfor d.d. anmodet Horsens kommune om at beregne Deres  

 boligstøtte på grundlag af lejen i den nye lejlighed fra  

 indflytningstidspunktet.« 2. Til orientering.
 Der henvises til j. nr. 161048-2100.
 3. Under henvisning til ovenstående skal man anmode kommunen om at beregne  

 klagerens boligstøtte på grundlag af lejen i den nye lejlighed fra  

 indflytningstidspunktet.
 Der henvises til j. nr. 161048-2100.
