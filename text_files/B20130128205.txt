Bekendtgørelse om visse personers adgang til regulering af færdslen i forbindelse med særtransporter I medfør af § 89, stk. 2, og § 118, stk. 7, i færdselsloven, jf. lovbekendtgørelse nr. 1055 af 9. november 2012, som ændret ved lov nr. 627 af 12. juni 2013, fastsættes:
Kapitel 1 Anvendelsesområde og reguleringens form § 1. Der kan under en transport, som er omfattet af bekendtgørelse om særtransporter, ske regulering af færdslen af andre end politiet, når det er påkrævet af hensyn til transportens hensigtsmæssige gennemførsel.
 Stk. 2. Hvis uniformeret politi er til stede, skal reguleringen af færdslen overlades til politiet eller foretages i samarbejde med politiet.
 § 2. Færdselsregulering efter denne bekendtgørelse skal finde sted ved tydelig tegngivning i overensstemmelse med de bestemmelser, som er fastsat herom.
 Stk. 2. Kørende færdselsregulering ved anvendelse af tavler eller anden lignende markering skal ske i ledsagebil, som opfylder kravene fastsat i bekendtgørelse om særtransporter.
Kapitel 2 Krav til personer, som udfører færdselsregulering § 3. Personer, der regulerer færdslen efter denne bekendtgørelse, skal have gyldigt kørekort til samme kategori(er), som er krævet for føreren af den ledsagede særtransport.
Førerretten må ikke være betinget frakendt den pågældende.
 Stk. 2. Kørekortet skal medbringes, når den pågældende under særtransport skal udføre færdselsregulering, og skal på forlangende forevises politiet.
 § 4. Personer, der regulerer færdslen efter denne bekendtgørelse, skal have gennemgået en særlig uddannelse i færdselsregulering, som opfylder kravene i bilag 1.
Stk. 2. Til personer, der har gennemført uddannelse i færdselsregulering, jf. stk. 1, udsteder Trafikstyrelsen et legitimationskort, hvoraf det fremgår, at den pågældende har gennemført uddannelsen.
Det er en betingelse for, at legitimationskortet kan udstedes, at politiet har erklæret, at den pågældende ikke er straffet for forhold, som gør, at legitimationskortet ikke bør udstedes.
Erklæringen skal være afgivet højst 6 måneder inden udstedelsen af legitimationskortet.
 Stk. 3. Legitimationskortet er gyldigt i højst fem år fra udstedelsen.
 Stk. 4. Legitimationskortet skal medbringes, når den pågældende under særtransport skal udføre færdselsregulering, og skal på forlangende forevises politiet.
 Stk. 5. Legitimationskortet skal afleveres til politiet senest 14 dage efter, at indehaveren ikke længere opfylder betingelserne i § 3, stk. 1.
 § 5. Trafikstyrelsen godkender udbydere af uddannelser omfattet af § 4. Der kan i den forbindelse fastsættes vilkår for godkendelsen.
 Stk. 2. Uddannelsen godkendes af Rigspolitiet efter retningslinjer, der er udfærdiget af Rigspolitiet efter forhandling med Trafikstyrelsen.
 § 6. Personer, der regulerer færdslen efter denne bekendtgørelse, skal kunne gøre sig forståelig på dansk og på et sprog, som også tales af særtransportens fører.
 Stk. 2. Den pågældende skal inden særtransportens påbegyndelse gøre sig bekendt med den planlagte rute, dimensionerne på det køretøj, der skal udføre transporten, samt indholdet af en eventuel særtransporttilladelse til brug for vurderingen af nødvendigheden, karakteren og omfanget af færdselsreguleringen under transporten.
§ 7. I forbindelse med færdselsregulering efter denne bekendtgørelse skal den pågældende bære en gul vest eller jakke med tydelige reflekser.
Vesten eller jakken skal foran og bagpå med let læselig skrift alene bære følgende påskrift:
Kapitel 3 Forsikring § 8. Krav om erstatning, som kan gøres gældende for skader forvoldt i forbindelse med regulering af færdslen i forbindelse med en særtransport, skal være dækket af en ansvarsforsikring.
 Stk. 2. Forsikringen skal dække personskade eller tab af forsørger og tingsskade på indtil de til enhver tid gældende beløb fastsat i færdselslovens § 105, stk. 2, jf. § 105, stk. 3.
 Stk. 3. Forsikringspligten påhviler den person, der regulerer færdslen efter denne bekendtgørelse eller dennes arbejdsgiver.
 Stk. 4. Dokumentation for, at forsikring efter denne bestemmelse er tegnet og i kraft, skal medbringes, når den pågældende under særtransport skal udføre færdselsregulering, og skal på forlangende forevises politiet.
Kapitel 4 Straf § 9. Medmindre højere straf er forskyldt efter anden lovgivning, straffes med bøde den, der overtræder §§ 1-3, § 4, stk. 1 og stk. 4-5, samt §§ 6-7 og § 8, stk. 1 og stk. 4.
 Stk. 2. Der kan pålægges selskaber mv. (juridiske personer) strafansvar efter reglerne i straffelovens 5. kapitel.
Kapitel 5 Ikrafttræden § 10. Bekendtgørelsen træder i kraft den 1. april 2014.
Justitsministeriet, den 12. november 2013 Morten Bødskov / Christian Hesthaven Bilag 1 Bestemmelser for uddannelse i færdselsregulering i forbindelse med særtransporter I.
Uddannelsens indhold 1) Uddannelsen skal omfatte teoretisk og praktisk undervisning i færdselsregulering i forbindelse med særtransporter.
 2) Uddannelsen skal som minimum give deltagerne kendskab til følgende emner:
 Relevant lovgivning  Adfærd, roller og ansvarsfordeling  Færdselsregulering og anvisninger for trafikken i teori og praksis  Planlægning og gennemførsel af en særtransport  Anvendte køretøjer og materiel  Vejens opbygning og beskaffenhed  Håndtering af uheld og ulykker.
 3) Uddannelsen skal afsluttes med en teoretisk og en praktisk prøve.
II.
Uddannelsens omfang 1) Uddannelsens omfang skal som minimum udgøre 37 timers undervisning.
 2) Uddannelsen skal afsluttes inden for 3 måneder fra første kursusdag.
 3) Uddannelsen kan deles op i enheder, der dog som minimum skal være af én dags varighed (7,4 timer).
III.
Krav om suppleringskurser 1) Gyldigheden af uddannelsen kan maksimalt udgøre 5 år fra uddannelsens afslutning.
 2) Gyldigheden af uddannelsen forlænges i yderligere 5 år ved deltagelse i to dages (to gange 7,4 timer) suppleringskurser.
 3) Suppleringskurser kan tidligst påbegyndes 12 måneder før og skal være afsluttet senest 6 måneder efter udløbet af uddannelsens gyldighed, jf. nr. 1 eller nr. 2. Hvis der er forløbet mere end 6 måneder efter udløbet af uddannelsens gyldighed efter nr. 1 eller nr. 2, kan gyldigheden af uddannelsen ikke forlænges ved deltagelse i suppleringskurser.
IV.
Dispensation Rigspolitiet kan på baggrund af en ansøgning meddele dispensation fra kravene i dette bilag, i det omfang en ansøger kan dokumentere at have gennemført relevant og sammenlignelig uddannelse i et andet land end Danmark.
Rigspolitiets afgørelser om dispensation kan ikke indbringes for anden administrativ myndighed.
