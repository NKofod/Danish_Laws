(Til statslige, amtskommunale og  

 kommunale psykiatriske hospitaler samt private helbredelsesanstalter, der  

 er autoriserede til behandling af psykiatriske patienter) I medfør af lov nr. 118 af 13. april 1938 om sindssyge personers  

 hospitalsophold som ændret senest ved lov nr. 225 af 7. juni 1972 bestemmes  

 herved følgende om behandlingen af udskrivningsbegæringer og begæringer om  

 domstolsprøvelse i medfør af lovens §§ 9 og 10.
§ 1.  De nærmere betingelser, hvorunder en patient kan  

 tilbageholdes mod sin vilje, fremgår af lovens § 8. Ifølge § 8, stk. 1, skal  

 udskrivning nægtes, når den behandlende læge skønner, at udskrivning er  

 uforsvarlig, enten fordi patienten er farlig for sig selv eller andre, eller  

 fordi udskrivning væsentligt vil forringe udsigterne for patientens  

 helbredelse.
Uden for disse tilfælde må den behandlende læge ikke nægte at  

 efterkomme en anmodning om udskrivning, medmindre den må antages at ville  

 medføre væsentlige ulemper for patienten selv, og justitsministeriet  

 tiltræder nægtelsen (lovens § 8, stk. 2).
§ 2.  Begæring om udskrivning kan efter lovens § 9,  

 stk. 1, fremsættes af patienten selv eller af følgende personer: Indehaver af  

 forældremyndighed, værge, lavværge, tilsynsværge, ægtefælle, myndige børn,  

 forældre eller andre nære slægtninge.
Såfremt en sådan begæring fremsættes af  

 andre nærtstående personer, f.eks. en samlever, bør den ligeledes tages under  

 behandling.
Stk. 2.  En begæring om udskrivning kan fremsættes over  

 for såvel institutionens læger som sygeplejersker, plejere og andre, der  

 deltager i patientbehandlingen.
Fremsættes begæringen over for andre end den  

 behandlende læge, skal denne såvidt muligt omgående underrettes.
 § 3.  I tilfælde af tvangsindlæggelse skal vedkommende  

 overlæge så hurtigt som muligt gøre patienten og den, der handler på  

 patientens vegne, bekendt med adgangen til at fremsætte begæring om  

 udskrivning og med de personalegrupper, over for hvilke en sådan begæring kan  

 fremsættes.
§ 4.  Nægtes en patient udskrivning i medfør af lovens  

 § 8, stk. 1, skal der i forbindelse hermed gives den, der har fremsat  

 begæringen - og i alle tilfælde patienten - vejledning om adgangen til at  

 forlange sagen forelagt for justitsministeriet i medfør af lovens § 9, stk.  

 2, samt om muligheden for eventuel senere domstolsprøvelse.
Fremsættes der  

 krav om, at sagen forelægges for justitsministeriet, indberettes nægtelsen af  

 udskrivning direkte til justitsministeriet, såvidt muligt omgående.
 Stk. 2.  I de tilfælde, hvor en begæring om udskrivning  

 ikke kan afslås uden justitsministeriets tiltræden (lovens § 8, stk. 2),  

 forelægger den behandlende læge på eget initiativ sagen for ministeriet.  

 Forelæggelsen sker så vidt muligt omgående.
 § 5.  I tilfælde af tvangsindlæggelse skal der  

 beskikkes en tilsynsværge for patienten (lovens § 6, stk. 1).
Stk. 2.  Såfremt patienten nægtes udskrivning, skal  

 denne gøres bekendt med adgangen til at forlange en tilsynsværge beskikket i  

 medfør af lovens § 6, stk. 2. Patienten antages at ønske en tilsynsværge  

 beskikket, medmindre vedkommende udtaler sig herimod.
Det påhviler den  

 behandlende læge så hurtigt som muligt at give skifteretten meddelelse herom.
 § 6.  Justitsministeriets afgørelse af, om en fremsat  

 begæring om udskrivning skal imødekommes, træffes så hurtigt som muligt og  

 senest inden 1 måned efter den behandlende læges forelæggelse af sagen for  

 ministeriet.
Stk. 2.  Når justitsministeriet har truffet afgørelse,  

 skal den, der har begæret udskrivning - og i alle tilfælde patienten -  

 underrettes herom.
Såfremt justitsministeriet bestemmer, at udskrivning skal  

 nægtes, skal de pågældende samtidig gøres bekendt med, at spørgsmålet om  

 lovligheden af tilbageholdelsen kan forelægges for retten i overensstemmelse  

 med retsplejelovens kapitel 43 a (lovens § 9, stk. 3).
§ 7.  Domstolsprøvelse kan begæres af patienten eller  

 den, der handler på dennes vegne.
Ved fremsættelse af begæring følges de  

 ovenfor i § 2 nævnte regler.
Underretning om, at der er fremsat begæring om  

 domstolsprøvelse, indsendes såvidt muligt omgående direkte til  

 justitsministeret, som efter retsplejeloven skal forelægge sagen for retten  

 inden 5 søgnedage efter fremsættelsen (retsplejelovens § 469, stk. 2).  

 Begæringens fremsættelse hindrer ikke, at frihedsberøvelsen opretholdes,  

 medmindre retten bestemmer andet (retsplejelovens § 469, stk. 3).
§ 8.  Har justitsministeriet afslået en begæring om  

 udskrivning, kan spørgsmål om udskrivning ikke på ny rejses over for  

 ministeriet efter reglerne i lovens § 9, forinden der er forløbet 4 måneder  

 efter justitsministeriets afgørelse.
Har spørgsmålet om tilbageholdelsens  

 lovlighed været forelagt retten, regnes fristen fra rettens afgørelse (lovens  

 § 9, stk. 4).
 § 9.  For personer, over for hvilke der i henhold til  

 et farlighedsdekret er truffet sikkerhedsforanstaltninger i medfør af lovens  

 § 10, stk. 1, er der ligeledes adgang til domstolsprøvelse af anbringelsens  

 eller tilbageholdelsens lovlighed (loven § 10, stk. 3). Vedkommende overlæge  

 skal gøre patienten og den, der handler på patientens vegne, bekendt hermed.  

 Såfremt patienten eller den, der handler på patientens vegne, ønsker  

 spørgsmålet om frihedsberøvelsens lovlighed forelagt for retten, skal den  

 myndighed, der har afsagt dekretet, underrettes så vidt muligt omgående.  

 Patienten skal ligeledes orienteres om adgangen til at forlange en  

 tilsynsværge beskikket, jfr. § 5, stk. 2.
§ 10.  Spørgsmålet om frihedsberøvelsens lovlighed  

 forelægges for byretten på det sted, hvor patienten har bopæl (hjemting)  

 (retsplejelovens § 235, jfr. 469, stk. 1). Patientens bopæl anses i denne  

 forbindelse for bevaret, såfremt den pågældende har bevaret en vis  

 tilknytning til hjemstedet.
Har patienten opholdt sig på institutionen i  

 længere tid, og er forbindelsen med den tidligere bopæl afbrudt, antages  

 patienten at have hjemting på det sted, hvor institutionen er beliggende.
 Stk. 2.  Af hensyn til afgørelsen af, hvor en sag om  

 frihedsberøvelsens lovlighed i givet fald skal anlægges, skal der straks ved  

 forelæggelsen for justitsministeriet af spørgsmål om tilbageholdelse på  

 hospitalet eller ved forelæggelse for vedkommende myndighed af spørgsmål om  

 tilbageholdelse i henhold til farlighedsdekret gives nærmere oplysninger om  

 patientens bopæl før indlæggelsen på hospitalet, varigheden af  

 hospitalsopholdet, samt andre oplysninger af betydning for afgørelsen.
§ 11.  Spørgsmålet om, hvorvidt patienten skal være  

 til stede i retten under behandlingen af sagen om frihedsberøvelsens  

 lovlighed, afgøres af vedkommende ret (retsplejelovens § 470, stk. 4). Retten  

 kan i givet fald sættes på institutionen.
Rettens bestemmelse vil endvidere  

 kunne gå ud på, at afhøringen skal finde sted ved institutionens værneting.  

 Hospitalet kan om fornødent begære politiets bistand ved patientens  

 fremstilling i retten i overensstemmelse med reglerne i justitsministeriets  

 cirkulære nr. 218 af 31. oktober 1959 om politiets medvirken under sager om  

 domstolsprøvelse af administrativt bestemt frihedsberøvelse.
Stk. 2.  Under sagens behandling for retten vil det  

 undertiden vise sig påkrævet, at en til hospitalet knyttet læge afgiver  

 forklaring som vidne.
Spørgsmålet om nødvendigheden af en sådan  

 vidneforklaring afgøres af retten (retsplejelovens § 471, stk. 1). I  

 almindelighed kan forklaringen afgives ved retten i den underretskreds, hvor  

 vidnet bor eller opholder sig.
 § 12.  Cirkulæret finder ikke anvendelse på patienter,  

 der er indlagt i henhold til dom.
 § 13.  Cirkulæret træder i kraft den 1. august 1982.
 Stk. 2.  Samtidig ophæves justitsministeriets cirkulære  

 nr. 122 af 24. juli 1954 om domstolsprøvelse af administrativt bestemt  

 frihedsberøvelse af sindssyge.
