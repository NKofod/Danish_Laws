(Til alle kommunalbestyrelser, amtsråd  

 samt valgbestyrelser) 1. Indledning Den kommunale valglovs § 75, stk. 1 og 2, indeholder de grundlæggende  

 regler om årsagerne til, at stemmesedler afgivet til kommunale valg er  

 ugyldige.
 Ved den nye kommunale valglov er ugyldighedsreglerne - ligesom i  

 folketingsvalgloven og Europa-Parlamentsvalgloven - blevet suppleret med en  

 bemyndigelse for indenrigsministeren til at fastsætte nærmere regler om  

 bedømmelse af stemmesedler, herunder brevstemmesedler.
I henhold hertil er ved Indenrigsministeriets bekendtgørelse af 31.  

 oktober 1989 fastsat nærmere regler om bedømmelse af stemmesedler afgivet til  

 kommunale valg.
Bekendtgørelsen er opbygget på samme måde og indeholder de  

 samme typer af ugyldighedsgrunde som Indenrigsministeriets bekendtgørelse nr.  

 354 af 23. maj 1989 om bedømmelse af stemmesedler afgivet til  

 Europa-Parlamentsvalg.
Erfaringerne med anvendelse af denne bekendtgørelse  

 ved Europa-Parlamentsvalget den 15. juni 1989 har givet anledning til  

 indholdsmæssig ændring af enkelte ugyldighedsgrunde, jf. nedenfor i afsnit  

 2.2 og 3.3.
 Indholdet og formuleringen af de enkelte ugyldighedsgrunde er i øvrigt  

 afpasset efter de særlige regler, der gælder for kommunale valg.
 I de følgende afsnit er enkelte af bestemmelserne i bekendtgørelsen  

 uddybet.
2. Bedømmelse af stemmesedler afgivet på  

 afstemningsstedet Reglerne om bedømmelse af stemmesedler afgivet på afstemningsstedet findes  

 i bekendtgørelsens kapitel 1, §§ 1-18.
2.1. Særligt om stemmesedler, der giver anledning til tvivl om  

 vælgerens stemmeafgivning Reglerne i §§ 2-8 vedrører bedømmelsen af de stemmesedler, der giver  

 anledning til tvivl om vælgerens stemmeafgivning.
Disse regler skal ses i  

 sammenhæng med lovens regler om den almindelige fremgangsmåde ved  

 stemmeafgivningen, jf. lovens § 54, stk. 1, samt med reglerne om hvorledes  

 det afgøres, hvilken kandidatliste henholdsvis listeforbund vælgeren har  

 givet sin stemme, jf. lovens § 74, stk. 2.
Efter lovens § 54, stk. 1, forudsættes, at vælgeren kun sætter eet kryds  

 på stemmesedlen, enten ved en listebetegnelse eller et kandidatnavn.
Af § 74,  

 stk. 2, fremgår imidlertid, at en stemmeseddel er gyldig, selv om der på  

 stemmesedlen er anbragt 2 eller flere kryds (jf. dog herved bekendtgørelsens  

 § 13), når blot disse kryds er placeret inden for samme felt.
Stemmesedler,  

 der er afmærket med et stort kryds, der dækker et helt felt, kan også være  

 gyldige.
Såvel reglerne i lovens § 74, stk. 2, som reglerne i bekendtgørelsens §§  

 2-8 er baseret på begreberne felt og rubrik.
Vedrørende felter og rubrikker  

 henvises til lovens §§ 46-48 og til bekendtgørelsen om stemmesedler til brug  

 for kommunale valg (bekendtgørelse nr. 588 af 1. september 1989).
2.2. Særligt om stemmesedler med særpræg Reglerne om, hvilke stemmesedler der er ugyldige på grund af særpræg,  

 findes i bekendtgørelsens §§ 11-18. Reglerne i § 11 og 12 om kryds gennemgås  

 i det følgende.
Ifølge lovens § 54, stk. 1, foretages stemmeafgivningen ved, at vælgeren  

 mærker stemmesedlen med et kryds.
Loven indeholder ingen definition af kryds.  

 I bekendtgørelsens § 11 er kryds defineret, og i § 12 er det fastsat, at  

 stemmesedler, der i stedet for eller foruden med kryds er afmærket med  

 bogstav, cirkel eller andet mærke, der ikke har karakter af kryds, er  

 ugyldige.
Definition af kryds I bekendtgørelsens § 11 er »kryds« defineret som et tegn  

 svarende til bogstavet x eller tegnet for plus (+). Tegn, der må anses for at  

 være afledt af et kryds, eller som må anses for at være resultatet af, at  

 vælgeren ved gentagen afmærkning har villet tydeliggøre et kryds, bedømmes  

 efter samme regler som kryds.
 Ved tegn »afledt ad kryds« forstås f.eks. et kryds, der er  

 påført ud i eet, dvs. uden at skriveredskabet har været løftet  

 (tilstrækkeligt) fra stemmesedlen under afmærkning af de 2 ben i krydset.
 Et afledt kryds kan efter omstændighederne antage karakter af  

 hak-afmærkning (afmærkning med V-formet mærke).
 Ved »tydeliggjorte kryds« forstås først og fremmest  

 dobbeltkryds, dvs. kryds hvor det ene eller begge af krydsets ben består af 2  

 eller flere streger.
 Det forudsættes, at det tydeliggjorte kryds har bevaret karakteren af  

 kryds og f.eks. ikke har antaget karakter af en stjerne.
Som det fremgår, er definitionen af kryds mere rummelig end den, der - med  

 det formål at skabe grundlag for en mere ensartet bedømmelse - er fastsat i  

 bekendtgørelsen om bedømmelse af stemmesedler afgivet til  

 Europa-Parlamentsvalg.
Erfaringerne fra Europa-Parlamentsvalget den 15. juni  

 1989 viste, at det ikke i praksis var tilfredsstillende at anvende en snæver  

 definition af kryds.
3. Bedømmelse af brevstemmesedler Reglerne om bedømmelse af brevstemmesedler findes i bekendtgørelsens  

 kapitel 2, §§ 19-34.
 Opmærksomheden henledes på, at »bogstavbetegnelse« herunder  

 »officiel bogstavbetegnelse« i § 20 er defineret som en  

 bogstavbetegnelse, der rent faktisk er tildelt en godkendt kandidatliste i  

 den enkelte kommune henholdsvis amtskommune.
3.1. Særligt om brevstemmesedler, der giver anledning til tvivl om  

 vælgerens stemmeafgivning Ifølge lovens § 67, stk. 2, foretages stemmeafgivningen ved, at vælgeren  

 på brevstemmesedlen anfører listebetegnelse og/eller bogstavbetegnelse  

 og/eller kandidatnavn.
Det er tilstrækkeligt, at en af delene er anført.
Det  

 anførte skal vedrøre en kandidatliste eller en kandidat, der er opstillet til  

 valget i den kommune/amtskommune, hvor vælgeren er optaget på valglisten.
Tvivl på grund af usikre angivelser Reglerne i §§ 21-24 vedrører bedømmelsen af brevstemmesedler, der hverken  

 er påført listebetegnelse, officiel bogstavbetegnelse eller navnet på en  

 kandidat.
Disse brevstemmesedler er som hovedregel ugyldige.
Undtagelsen  

 vedrører brevstemmesedler, der er påført en af de uofficielle  

 bogstavbetegnelser på flere bogstaver, der er omfattet af bekendtgørelsens §  

 23, stk. 2. De eksempler, der er opregnet i denne bestemmelse, vedrører  

 partier, der pr. 1. august 1989 er opstillingsberettiget til folketingsvalg.
 Som yderligere eksempel på en sikker uofficiel bogstavbetegnelse på flere  

 bogstaver kan nævnes VS for Venstre-Socialisterne.
 Det bemærkes, at KF ikke anses for en sikker uofficiel bogstavbetegnelse,  

 idet KF både kan henvises til Det Konservative Folkeparti og Kristeligt  

 Folkeparti.
 Vedrørende bedømmelse af stemmesedler, der er påført en forkortelse af en  

 listebetegnelse, henvises til § 27.
Tvivl på grund af modstridende angivelser Regler i § 25 vedrørende bedømmelsen af brevstemmesedler, der er påført  

 modstridende angivelser vedrørende bogstavbetegnelse, listebetegnelse eller  

 kandidatnavn (personnavn). Som eksempel kan nævnes, at en brevstemmeseddel er  

 ugyldig, såfremt den er påført bogstavet C og/eller listebetegnelsen Venstre  

 og/eller navnet på en kandidat, der er opstillet på Venstres kandidatliste.
 En brevstemmeseddel, der udover bogstavet C og/eller listebetegnelsen Det  

 Konservative Folkeparti er påført navnet på en person, der ikke er opstillet  

 til valget i kommunen henholdsvis amtskommunen, vil derimod kun være ugyldig  

 efter § 25, såfremt det er almindeligt kendt, at den pågældende person ikke  

 tilhører Det Konservative Folkeparti, men f.eks. er en kendt politiker for et  

 andet parti.
 Reglerne i § 26 vedrører bedømmelse af brevstemmesedler, der foruden  

 bogstavbetegnelse, og/eller listebetegnelse og/eller kandidatnavn  

 (personnavn) er påført en uofficiel bogstavbetegnelse.
 Som eksempler på anvendelse af reglerne i § 26 kan anføres følgende:
En brevstemmeseddel, der er påført den uofficielle bogstavbetegnelse KF  

 samt navnet på en kandidat, der er opstillet for Det Konservative Folkeparti,  

 er gyldig.
En brevstemmeseddel, der er påført den uofficielle  

 bogstavbetegnelse KF samt navnet på en kandidat, der er opstillet for  

 Venstre, er ugyldig.
I en kommune henholdsvis amtskommune, hvor Slesvigske  

 Parti har opstillet en kandidatliste, vil en brevstemmeseddel være ugyldig,  

 såfremt den foruden bogstavet S er påført listebetegnelsen Socialdemokratiet  

 og/eller navnet på en kandidat opstillet for Socialdemokratiet.
I andre  

 kommuner/ amtskommuner vil brevstemmesedler, der er påført S foruden  

 »Socialdemokratiet« og/eller navnet på en socialdemokratisk  

 kandidat derimod ikke være ugyldige.
Tvivl på grund af andre usikre eller modstridende angivelser Reglen i § 27 er en opsamlingsbestemmelse for de brevstemmesedler, der af  

 andre grunde end dem, der er nævnt i §§ 21-26 er ugyldige, fordi det ikke med  

 sikkerhed kan afgøres, hvilken kandidatliste eller hvilket listeforbund  

 vælgeren har villet give sin stemme.
En brevstemmeseddel, der alene er påført  

 listebetegnelsen (partinavnet) for kandidatlister, der ikke er opstillet i  

 kommunen henholdsvis amtskommunen, vil eksempelvis være ugyldig efter denne  

 bestemmelse.
Opmærksomheden henledes på, at en brevstemmeseddel, der alene er udfyldt  

 med den fælles bogstavbetegnelse og/eller listebetegnelse for kandidatlister,  

 der har indgået listeforbund ikke er ugyldig, men anses som en stemme afgivet  

 for listeforbundet, jf. lovens § 74, stk. 3, 4. pkt.
Det er imidlertid en  

 forudsætning, at der ikke er opstillet kandidatlister med den samme  

 bogstavbetegnelse eller listebetegnelse uden for listeforbundet.
Er dette  

 tilfældet, vil brevstemmesedlen være ugyldig.
3.2. Særligt om brevstemmesedler til brug ved kommunale valg Ifølge bekendtgørelsens § 29 er en brevstemmeseddel ugyldig, såfremt det  

 må antages, at den ikke er tilvejebragt af indenrigsministeren til brug ved  

 kommunalbestyrelsesvalg henholdsvis amtsrådsvalg.
De brevstemmesedler, der er fremstillet til brug ved brevstemmeafgivning  

 her i landet, er til kommunalbestyrelsesvalg grå, forsynet med 3 rubrikker  

 til anførelse af henholdsvis bogstavbetegnelse, listebetegnelse (partinavn)  

 og kandidatnavn og påtrykt ordene »Stemmeseddel til  

 Kommunalbestyrelsesvalg« eller »Stemmeseddel  

 Kommunalbestyrelsesvalg«.
Til amtsrådsvalg er brevstemmesedlerne gule,  

 forsynet med 3 rubrikker og påtrykt ordene »Stemmeseddel til  

 Amtsrådsvalg« eller »Stemmeseddel Amtsrådsvalg«.
Ved brevstemmeafgivning på Færøerne, i Grønland, i udlandet, på danske  

 skibe i udenrigsfart samt på danske havanlæg benyttes til såvel  

 kommunalbestyrelsesvalget som amtsrådsvalget samme brevstemmemateriale  

 herunder brevstemmesedler som til folketingsvalg.
Disse brevstemmesedler er  

 grå, forsynet med 3 rubrikker og påtrykt ordet »Stemmeseddel«.
 Blandt brevstemmerne til amtsrådsvalg kan således forekomme grå  

 brevstemmesedler.
 Brevstemmer, der er afgivet på brevstemmesedler beregnet til  

 Europa-Parlamentsvalg eller folkeafstemninger, vil være ugyldige i medfør af  

 § 29.
 Vedrørende benyttelse af forkerte konvolutter henvises til bemærkningerne  

 i afsnit 3.3.
3.3. Særligt om konvolutten med brevstemmesedlen Reglen i § 30 om, at en brevstemmeseddel er ugyldig, såfremt den konvolut,  

 hvori den er indlagt, er forsynet med påskrift eller påklæbning, er  

 modificeret i forhold til den tilsvarende regel i bekendtgørelsen om  

 bedømmelse af stemmesedler afgivet til Europa-Parlamentsvalg.
 Påklæbning med klar tape for at lukke konvolutten medfører således ikke  

 ugyldighed.
Særligt om forkerte konvolutter bemærkes, at hvis vælgeren f.eks. har lagt  

 sin stemmeseddel til amtsrådsvalget ind i den konvolut, der er beregnet til  

 stemmesedlen til kommunalbestyrelsesvalget, vil konvolutten med stemmeseddel  

 blive nedlagt i en stemmekasse beregnet til kommunalbestyrelsesvalget.
Når  

 det derefter ved optællingen af stemmesedlerne til kommunalbestyrelsesvalget  

 konstateres, at der blandt disse findes gule brevstemmesedler til  

 amtsrådsvalget, må disse overføres til stemmesedlerne afgivet til  

 amtsrådsvalget og indgå i optællingen og bedømmelsen af disse.
Tilsvarende må  

 en stemmeseddel til kommunalbestyrelsesvalget, der er indlagt i en konvolut  

 beregnet til en stemmeseddel til amtsrådsvalget, overføres til stemmesedlerne  

 afgivet til kommunalbestyrelsesvalget.
Om overførslerne gøres bemærkning i  

 afstemningsbøgerne.
4. Registrering af ugyldige stemmesedler, herunder  

 brevstemmesedler Antallet af ugyldige stemmesedler, og hvorledes disse fordeler sig på de  

 enkelte ugyldighedsgrunde, anføres i de hertil beregnede skemaer i de  

 pågældende afstemningsbøger og valgbøger.
