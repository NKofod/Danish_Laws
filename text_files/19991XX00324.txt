Skriftlig fremsættelse (3. februar  

 2000) Miljø- og Energiministeren (Svend Auken) :
Herved tillader jeg mig for Folketinget at  

 fremsætte: Forslag til lov om ændring af lov  

 om betalingsregler for spildevandsanlæg m.v. (Opdeling af  

 vandafledningsbidraget i en fast og en variabel del m.v.) (Lovforslag nr.
L 182) Spildevandsudvalget, som i efteråret 1996 afgav  

 betænkning nr. 3 "om spildevandsafledningen i det åbne land  

 m.v." anbefalede, at der blev nedsat et særligt udvalg til at se  

 på modeller for en opdeling af vandafledningsbidraget.
Baggrunden  

 herfor var, at der fra flere sider var fremsat et ønske om at  

 gøre betaling af vandafledningsbidrag til kloakforsyningen mere  

 kostægte.
 På denne baggrund anmodede jeg Miljøstyrelsen  

 om at nedsætte et nyt udvalg til at arbejde med problemstillingen.  

 Dette udvalg (Vandafledningsbidragsudvalget) færdiggjorde sit arbejde  

 med betænkning nr. 1 fra 1999 "Principper for beregning af  

 vandafledningsbidrag", der bl.a. rummer anbefalinger om opdeling af  

 vandafledningsbidraget.
 Hovedsigtet med lovforslaget er at implementere  

 anbefalingerne fra Vandafledningsbidragsudvalget.
For at gøre betalingen af det løbende  

 vandafledningsbidrag til kloakforsyningen mere kostægte indeholder  

 lovforslaget således i overensstemmelse med  

 Vandafledningsbidragsudvalgets anbefaling, en valgmulighed for kommunerne til  

 at opdele vandafledningsbidraget i en fast og en variabel del.
Det faste  

 bidrag kan maksimalt udgøre 30 gange den variable kubikmeterpris og  

 kan aldrig overstige 500 kr. inkl. moms pr. år.
 I overensstemmelse med Vandafledningsbidragsudvalgets  

 anbefalinger indeholder lovforslaget  ligeledes en mulighed for kommunerne  

 til at fritage for eller nedsætte vandafledningsbidraget ved afledning  

 af afværgevand, filterskyllevand og kølevand samt genanvendt  

 regnvand.
Lovforslaget indeholder endvidere en mulighed for  

 kommunerne til uden retskendelse at foretage aflæsning af  

 vandmålere på private og offentlige ejendomme.
Hjemlen er  

 tænkt anvendt rent undtagelsesvis i tilfælde, hvor det ikke er  

 muligt for kommunerne at opnå en aftale med private vandværker om  

 udlevering af målerdata til brug for opkrævningen af  

 vandafledningsbidrag.
 På baggrund af de seneste års erfaringer med  

 administration af loven er der endvidere foreslået en række  

 redaktionelle såvel som mindre materielle ændringer af loven.
 Idet der i øvrigt henvises til lovforslaget med  

 bemærkninger, anbefaler jeg lovforslaget til Folketingets velvillige  

 behandling.
