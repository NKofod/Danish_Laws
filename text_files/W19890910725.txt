Ankestyrelsens principafgørelse P-8-89 om frakendelse - helbredsforhold - nedsættelse af erhvervsevnen - pension - revalideringsmuligheder Resume:
Højeste førtidspension blev frakendt en 45-årig kvindelig tidligere fiskeindustriarbejder, da hendes erhvervsevne ikke skønnedes at være varigt nedsat med mindst halvdelen.
Da der desuden skønnedes at være revalideringsmuligheder, var hun for fremtiden ikke berettiget til førtidspension.
 Kassation:
Der er kommet nye regler på området Love:
Lov om social pension - lovbekendtgørelse nr. 612 af 24. juni 1996 - § 14 og § 15 Sagsfremstilling:
 En 45-årig kvinde K, som i marts 1985 havde beskadiget højre hånd ved en arbejdsskade, og som følge heraf havde opgivet fuldtidsarbejde i fiskeindustrien, søgte om førtidspension den 20. februar 1987. Sikringsstyrelsen havde vurderet K's erhvervsevnetab i henhold til arbejdsskadeforsikringsloven til 65% med revision efter 1 år.
Vedrørende K's helbredsmæssige forhold var oplyst, at der var tale om en særdeles svær læsion af højre hånd med overskæring af bøjesener til 4., 3. og 2. finger, overskæring af nerverne på de tilsvarende fingre og skade på 4. fingers mellemled med brud og læsion af ledkapslen.
Der var foretaget genoptræning og operation.
K angav, at hånden var følelsesløs og stiv og egentlig mest i vejen.
 Ansøger var optaget på venteliste til revalideringsinstitution, og det sociale udvalg havde derfor, og under hensyn til at tilstanden ikke var stationær, indstillet at der blev givet afslag på pension.
 K blev vurderet til fuldt selverhverv.
 Revaliderings- og pensionsnævnet fandt, at K var berettiget til højeste førtidspension fra den 1. marts 1987.
 Det sociale udvalg klagede over nævnets afgørelse og anførte bl.a., at K var indstillet til revalidering.
 Lovgrundlag: Lov om social pension § 14 og § 15.
 Afgørelse:
 Ankestyrelsen fandt, at K's erhvervsevne ikke kunne anses for ophævet eller nedsat til det ubetydelige.
 Allerede af den grund opfyldte K ikke betingelserne for at få højeste førtidspension.
Ankestyrelsen fandt endvidere, at K's erhvervsevne ikke for tiden kunne anses for varigt nedsat med mindst halvdelen.
Dette skyldes, at der forelå mulighed for at iværksætte foranstaltninger, der kunne antages mere varigt at forbedre K's erhvervsevne.
Når dette var tilfældet kunne pension ikke tilkendes, jf. lovens § 15, stk. 1.
 K var derfor ikke for fremtiden berettiget til førtidspension.
 K anbefaledes at rette henvendelse til kommunens socialforvaltning med henblik på iværksættelse af revalideringsforanstaltninger.
 Afgørelsen medførte ikke tilbagebetalingspligt for allerede udbetalt pension.
