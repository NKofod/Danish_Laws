En ejendomsmægler reklamerede med, at man ville give en rabat på 2000  

 kr., såfremt forbrugerens ejendom ikke var solgt i løbet af 8 uger.
Da det  

 ikke af annonceteksten fremgik, hvorledes salæret blev beregnet, og det  

 således ikke var muligt umiddelbart at vurdere værdien af den tilbudte rabat,  

 ligesom det ikke var muligt at sammenligne firmaets honorarfastsættelse med  

 andre, udtalte Forbrugerombudsmanden, at annoncen var urimeligt mangelfuld og  

 i strid med markedsføringslovens § 2, stk. 1.
 1. En af disse var en klage over et ejendomskontors annoncering med  

 overskriften »De får 2.000 kr. rabat i salæret, hvis vi ikke har solgt  

 Deres ejendom i løbet af max. 8 uger«.
FO tilskrev efter gennemgang af sagen ejendomsfirmaet med bemærkning om,  

 at det ikke af annonceteksten fremgik, hvorledes ejendomsfirmaets sædvanlige  

 honorar blev beregnet.
Det var derfor ikke muligt for den almindelige  

 forbruger umiddelbart at vurdere værdien af den oplyste rabat, ligesom det  

 ikke var muligt at sammenholde firmaets honorarfastsættelse med  

 honorarfastsættelse i almindelighed for tilsvarende ydelser.
 Annoncen måtte derfor opfattes som urimeligt mangelfuld, og i strid med  

 markedsføringslovens § 2, stk. 1, der lyder: »Der må ikke anvendes  

 urigtige, vildledende eller urimeligt mangelfulde angivelser, som er egnet  

 til at påvirke efterspørgsel eller udbud af varer, fast ejendom og andre  

 formuegoder samt arbejds-og tjenesteydelser«.
 Dette blev meddelt ejendomsfirmaet.
 Efter forhandling med firmaet indrettede sidstnævnte sin annoncering  

 således, at det af annonceteksten fremgik, dels hvad salærprocentsatsen var  

 for villaer og rækkehuse, samt for ejerlejligheder, dels at salæret blev  

 beregnet af salgsprisen og endelig, at salæret blev tillagt omkostninger til  

 annoncer, attester, kørsel og moms.
 (* 1) Offentliggjort i Forbrugerombudsmandens Årsberetning 1987, side 22.
