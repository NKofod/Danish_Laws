Beretning afgivet af Social- og Indenrigsudvalget den 25. juni 2020 Beretning over Forslag til folketingsbeslutning om styrket retssikkerhed ved forældrekompetenceundersøgelser [af Karina Adsbøl (DF) m.fl.]:
1. Politiske bemærkninger Venstre, Dansk Folkeparti, Socialistisk Folkeparti, Det Konservative Folkeparti og Nye Borgerlige Venstres, Dansk Folkepartis, Socialistisk Folkepartis, Det Konservative Folkepartis og Nye Borgerliges medlemmer af udvalget finder, at udgangspunktet for beslutningsforslaget følger et prisværdigt formål, nemlig at styrke retssikkerheden ved forældrekompetenceundersøgelser.
 Partierne noterer sig, at det nyligt vedtagne lovforslag L 68 B om styrkelse af forældres retssikkerhed i anbringelsessager, hensyn til barnets skolegang ved valg af anbringelsessted og ophævelse af adgang til at fastsætte regler om anbragte børns og unges egenbetaling m.v. forventelig vil styrke retssikkerheden ved forældrekompetenceundersøgelser, men at der er behov for en drøftelse af, hvordan retssikkerheden kan styrkes yderligere i forbindelse med forældrekompetenceundersøgelser.
 Partierne konstaterer i den sammenhæng, at der i drøftelsen heraf bør ses på initiativer i forbindelse med valg af forældrekompetenceundersøgelser, klagemuligheder til Ankestyrelsen i forbindelse med afslag på forældrekompetenceundersøgelse og forpligtende retningslinjer ved forældrekompetenceundersøgelser.
Partierne noterer sig også, at ministeren i svar på spørgsmål nr. 2 til beslutningsforslaget tilkendegiver, at de konkrete forslag fra beslutningsforslaget indgår i regeringens arbejde med et kommende udspil på området.
Partierne ønsker samtidig at blive inddraget og indkaldt til forhandlinger.
 Partierne ser frem til at drøfte udspillet med henblik på at sikre, at der bliver fulgt op på intentionen bag dette beslutningsforslag, nemlig at retssikkerheden ved forældrekompetenceundersøgelser styrkes.
Socialdemokratiet, Radikale Venstre og Enhedslisten Socialdemokratiets, Radikale Venstres og Enhedslistens medlemmer af udvalget er enige om, at det er vigtigt, at der er høj retssikkerhed for både forældre og børn i forbindelse med udarbejdelsen af en forældrekompetenceundersøgelse, og at undersøgelserne er af høj kvalitet.
 Partierne anerkender, at der allerede er taget nogle gode og fornuftige skridt i forbindelse med L 68 Forslag til lov om ændring af lov om social service (Ro og stabilitet for udsatte børn og unge og styrkelse af forældres retssikkerhed i anbringelsessager). Partierne vil følge anvendelsen af disse regler og deres betydning for retssikkerheden på området.
 Partierne mener dog også, at der er behov for yderligere initiativer med henblik på at styrke retssikkerheden, og ser derfor frem til regeringens kommende udspil på anbringelsesområdet og vil i forbindelse med de politiske forhandlinger herom drøfte, hvilke konkrete initiativer der er behov for.
2. Udvalgsarbejdet Beslutningsforslaget blev fremsat den 28. februar 2020 og var til 1. behandling den 12. maj 2020. Beslutningsforslaget blev efter 1. behandling henvist til behandling i Social- og Indenrigsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 2 bilag på beslutningsforslaget.
Spørgsmål Udvalget har under udvalgsarbejdet stillet 2 spørgsmål til social- og indenrigsministeren til skriftlig besvarelse, som ministeren har besvaret.
 P.u.v.
