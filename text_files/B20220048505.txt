Bekendtgørelse om erhvervsuddannelsen til skorstensfejer I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 1868 af 28. september 2021, og efter bestemmelse fra Skorstensfejernes Faglige Udvalg, fastsættes efter bemyndigelse i henhold til § 1, nr. 13, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelse:
Formål og opdeling § 1. Erhvervsuddannelsen til skorstensfejer har som overordnet formål, at eleverne og lærlingene gennem skoleundervisning og oplæring opnår viden og færdigheder inden for følgende overordnede kompetenceområder:
 1) Rensning, service og fejlfinding på oliefyrede og biobrændselsfyrede kedelanlæg.
 2) Installation, rensning og vedligeholdelse af skorstene, aftrækssystemer og rumopvarmere, fx brændeovne og pejse.
 3) Brandpræventivt tilsyn af skorstene, aftrækssystemer og alle former for anlægssystemer til fyring og opvarmning.
 4) Rensning og kontrol af genvindingsanlæg, ventilationsanlæg med tilhørende kanalsystemer.
 5) Kvalitetskontrol, herunder tætheds- og trykprøvning samt målinger og behandling af måleresultater.
 6) Rådgivning og vejledning om fyrings-, brand- og miljømæssige spørgsmål samt energiforbedrende tiltag.
 7) Udførelse af arbejdet i overensstemmelse med gældende sikkerhedsbestemmelser.
 Stk. 2. Lærlingen skal nå de uddannelsesmål, som er fastsat for specialet, jf. stk. 3.
 Stk. 3. Uddannelsen afsluttes med specialet skorstensfejer, niveau 4 i den danske kvalifikationsramme for livslang læring.
Varighed § 2. Uddannelsen varer 4 år og 6 måneder, jf. dog stk. 3. Uddannelsens varighed består af grundforløbets 1. og 2. del, der hver er på 20 uger, og hovedforløbet.
Grundforløbet kan ikke erstattes af grundlæggende praktisk oplæring i en virksomhed.
Stk. 2. For lærlinge, der gennemfører uddannelsen som erhvervsuddannelse for unge, varer uddannelsens hovedforløb 3 år og 6 måneder.
Heraf udgør skoleundervisningen 20 uger fordelt på mindst fire skoleperioder.
Stk. 3. For lærlinge, der gennemfører uddannelsen som erhvervsuddannelse for voksne (euv-forløb), varer uddannelsens hovedforløb 3 år og 5 måneder.
Heraf udgør skoleundervisningen 18 uger.
 Stk. 4. Den i stk. 3 nævnte skoleundervisning opdeles i mindst fire skoleperioder for euv-forløb efter 66 y, stk. 1, nr. 2 (euv 2), i lov om erhvervsuddannelser.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven eller lærlingen, medmindre andet fremgår af stk. 5, opfylde betingelserne i stk. 2-4.
Stk. 2. Eleven eller lærlingen skal have kompetence til med præstationsstandarden begynderniveau at kunne 1) anvende faglige udtryk og begreber ud fra viden om fyringsteknik for fossile brændsler og biobrændsler, herunder om røggassers sammensætning og indflydelse på miljøet, dimensionering af skorstene og ildsteder samt olie og biobrændselskedlers komponenter og virkemåder, 2) forstå og anvende arbejdstegninger og grundlæggende målemetoder ud fra viden om målemetodik om skorstene, biokedler, oliekedler og trykdifference i opstillingsrum, 3) forklare og skelne mellem forskellige grundlæggende fagmetoder og deres relevans i konkrete sammenhænge ud fra viden om de forskellige rensemetoder, røgtræk, materialer, værktøjer og maskiner, der anvendes ved skorstensfejning samt om deres anvendelse, 4) foretage fejning af skorsten, herunder kunne tilrettelægge sin arbejdsproces og vælge korrekt materiale, værktøj og maskiner, 5) medvirke til at vurdere installationer, skorstene og ildsteder samt de fysiske forhold, der er bestemmende for skorstenes funktion samt for beregning og dimensionering af skorstene og ildsteder, 6) finde og udbedre fejl på skorsten og ildsteder ved dårlig forbrænding eller tilsodning samt fejl, der bliver konstateret ved målinger og gennemgang af ildsted og skorsten, 7) forklare og anvende grundlæggende viden om elteknik og måling på komponenter til fyrings- og kedelanlæg, 8) medvirke ved kunderådgivning om valg af kedler og ovne ud fra sin viden om valg af kedler til fossilt og biobrændsel, beregning af kedelanlægs rentabilitet og energiøkonomisk optimering, 9) udarbejde relevant dokumentation og rapporter i forhold til udført arbejde og kunne opsøge relevant information og 10) udføre arbejdsopgaver sikkerheds- og miljømæssigt korrekt og i henhold til gældende regler, herunder om arbejde i højder, farlige stoffer, anvendelse af stiger og personlig sikkerhed.
 Stk. 3. Eleven eller lærlingen skal have gennemført følgende grundfag på følgende niveau og med følgende karakter:
 1) Matematik på F-niveau, bestået.
 2) Naturfag på F-niveau, bestået.
 3) Dansk på E-niveau, bestået.
 Stk. 4. Eleven eller lærlingen skal have opnået følgende certifikater eller lignende:
 1) Kompetencer svarende til Førstehjælp på erhvervsuddannelserne efter Dansk Førstehjælpsråds uddannelsesplan pr. oktober 2020.
 2) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
 3) Varmt arbejde, brandforanstaltning ved gnistproducerende værktøj, svarende til Dansk Brand- og sikringsteknisk Instituts retningslinjer pr. 1. september 2014.
 Stk. 5. Elever og lærlinge, der skal gennemføre uddannelsen som erhvervsuddannelse for voksne, jf. lovens § 66 y, stk. 1, nr. 2, er undtaget fra kravene i stk. 3, nr. 1 og 3 om gennemførelse af matematik og dansk.
Kompetencer i hovedforløbet § 4. Kompetencemålene for hovedforløbet er følgende:
 1) Lærlingen kan udføre fejlfinding, lovpligtigt eftersyn og rensning på oliefyrede kedelanlæg.
 2) Lærlingen kan behandle resultater af målinger på kedelanlæg.
 3) Lærlingen kan beregne kedelanlægs rentabilitet med henblik på vejledning om energioptimering.
 4) Lærlingen kan udføre arbejdet inden for givne tidsrammer og i henhold til sikkerhedsbestemmelser og arbejdsmiljøregler for materialer, udstyr, arbejdsstedets indretning, værnemidler og egen person.
 5) Lærlingen kan deltage i teknisk og faglig udvikling af arbejdsmetoder og processer, der kan medvirke til, at interessen for iværksætterkultur fremmes ved at inddrage internationale erfaringer.
 6) Lærlingen kan udføre fejlfinding og kontrolmåling på fyrings- og ventilationsanlæg.
 7) Lærlingen kan udarbejde og benytte nødvendig dokumentation for arbejdsopgavernes korrekte udførelse, herunder anvende relevant litteratur, lovgivning, informationsteknologi og normsæt for området samt udarbejde rapporter.
 8) Lærlingen kan kommunikere på dansk i faglige sammenhænge.
 9) Lærlingen kan udføre renseteknisk arbejde, fejlfinding og reparation på ildsteder og kedler.
 10) Lærlingen kan udføre beregninger og vejlede kunden om miljø- og energimæssige konsekvenser af ildsteders forbrænding.
 11) Lærlingen kan udføre renseteknisk arbejde, fejlfinding og reparation på skorstene og aftrækssystemer.
 12) Lærlingen kan foretage rensning af ventilationsanlæg samt vurdere anlæggets funktionalitet.
 13) Lærlingen kan foretage brandpræventivt tilsyn.
 14) Lærlingen kan vurdere de fysiske forhold, der er bestemmende for bygningers tæthed i forhold til frisklufttilførsel til forbrænding.
 15) Lærlingen kan vejlede om korrekt materialevalg ved indretning og placering af ildsteder.
 16) Lærlingen kan redegøre for valg af brændselstyper og deres forbrændingsprincipper.
 17) Lærlingen kan udføre fejlfinding og indregulering på biobrændselsfyrede kedelanlæg med tilhørende fødesystemer.
 18) Lærlingen kan godkende nye skorstene, aftrækssystemer, ildsteder, fyrrum og ekspansionsforhold samt udstede ibrugtagningstilladelse.
 19) Lærlingen kan vejlede om korrekt valg og opsætning af skorstene, aftrækssystemer og ildsteder samt indretning af fyrrum.
 20) Lærlingen kan løse matematiske og naturfaglige problemstillinger i faglig sammenhæng.
 Stk. 2. Kompetencemålene nr. 1-20, jf. stk. 1, gælder for alle lærlinge på hovedforløbet.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens eller lærlingens erhvervserfaring og tidligere uddannelse er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Uddannelsens afsluttende prøve afholdes som afslutning på sidste skoleperiode.
Prøven afholdes af skolen i samarbejde med det faglige udvalg.
Prøven består af en skriftlig prøve, et teoretisk projekt med en mundtlig prøve samt en praktisk prøve.
Prøven udgør en svendeprøve.
Delprøverne bedømmes efter 7-trinsskalaen.
Prøven skal afdække lærlingens opnåede kompetencer inden for uddannelsen.
Stk. 2. Den skriftlige prøve består af spørgsmål inden for grundfag og uddannelsesspecifikke fag og varer to timer.
Det teoretiske projekt består af en projektopgave om installation af fyrings- og ventilationsanlæg og løses inden for en varighed af 2,5 dage.
Projektet afsluttes med en mundtlig prøve af 30 minutters varighed.
Den skriftlige prøve og det teoretiske projekt stilles af skolen i samråd med det faglige udvalg.
Opgaven til det teoretiske projekt tildeles ved lodtrækning.
Den praktiske prøve omfatter gennemførelse af nytilmelding af et fyringsanlæg, lovpligtig fejning af en skorsten med kedelanlæg samt enten en rensning af et ventilationsanlæg, en lovpligtig rensning af en brændeovnsskorsten eller en energi- eller emissionsmåling og har en varighed på 3,5 time.
Stk. 3. For at bestå svendeprøven skal lærlingen have opnået mindst karakteren 02 ved hver delprøve.
Ved beregningen af den samlede karakter for svendeprøven vægter delkaraktererne lige.
Censorerne er, ud over ved voteringen, til stede under den praktiske prøve samt ved den mundtlige prøve.
 Stk. 4. Grundelementerne for den skriftlige prøve er følgende:
 1) Mål og krav for den skriftlige prøve er det skorstensfejerfaglige og teoretiske indhold af uddannelsens uddannelsesspecifikke kompetencemål.
 2) Eksaminationsgrundlaget for den skriftlige prøve er det skriftlige prøvesæt, der udleveres ved prøvens begyndelse.
 3) Bedømmelsesgrundlaget for den skriftlige prøve er elevens skriftlige besvarelse.
4) Bedømmelseskriterierne for den skriftlige prøve er antallet af korrekte svar.
Prøven består af lukkede spørgsmål med endelige svar.
Skolen fastsætter præcise karakterintervaller for bedømmelsen.
 Stk. 5. Grundelementerne for det teoretiske projekt med mundtlig prøve er følgende:
 1) Mål og krav for det teoretiske projekt med mundtlig prøve er kompetencemål inden for områderne tegningsforståelse og rådgivning om opstilling og installation af fyringsanlæg samt servicering af ventilationsanlæg.
2) Eksaminationsgrundlaget for det teoretiske projekt er den opgaveformulering, der tildeles ved lodtrækning.
Eksaminationsgrundlaget for den mundtlige prøve er opgaveformuleringen og elevens skriftlige projektbesvarelse.
 3) Bedømmelsesgrundlaget for det teoretiske projekt med mundtlig prøve er elevens skriftlige projektbesvarelse samt mundtlige fremlæggelse.
4) Bedømmelseskriterierne for det teoretiske projekt med mundtlig prøve danner baggrund for en helhedsvurdering af målopfyldelsen.
Skolen og det faglige udvalg fastsætter nærmere bedømmelseskriterier inden for følgende generelle kriterier:
 a) Anvendelse af lovlige installationer, herunder indretning af fyrrummet, emissionskrav, nyttevirkning og energirammer.
 b) Valg af egnet materiale.
 c) Varmeanlægsforståelse.
 d) Overordnet rensningsbeskrivelse (ventilation), der demonstrerer forståelse for anlæggets opbygning.
 Stk. 6. Grundelementer for den praktiske prøve er følgende:
 1) Mål og krav for den praktiske prøve er kompetencemål inden for områderne fejning, rensning, målemetodik, lovpligtigt arbejde, kundevejledning og øvrig lovgivning.
 2) Eksaminationsgrundlag for den praktiske prøve er den opgavebeskrivelse, der udleveres ved prøvens begyndelse.
 3) Bedømmelsesgrundlaget for den praktiske prøve er lærlingens præstation under prøven.
4) Bedømmelseskriterierne for den praktiske prøve danner baggrund for en helhedsvurdering af målopfyldelsen.
Skolen og fagligt udvalg fastsætter nærmere bedømmelseskriterier inden for følgende generelle kriterier:
 a) Rensning ind til materialet.
 b) Overholdelse af lovgivning.
 c) Fyldestgørende nytilmelding.
 d) Hensigtsmæssigt valg af værktøj og rensemetoder.
 e) Fyldestgørende kundevejledning.
 f) Sikkerhedsmæssigt korrekt udført arbejde.
 Stk. 7. For at der kan udstedes skolebevis, skal lærlingen have bestået alle fag i hovedforløbet, herunder den skriftlige prøve i faget fyringsteknik, samt mindst have opnået beståkarakter i den afsluttende prøve, jf. stk. 1-6.
Stk. 8. Ved uddannelsens afslutningen udsteder skolen et svendebrev til lærlingen som dokumentation for, at lærlingen har opnået kompetence inden for uddannelsen.
På uddannelsesbeviset anføres delkaraktererne og den samlede karakter for prøven.
Ikrafttrædelse og overgangsbestemmelser § 7. Bekendtgørelsen træder i kraft den 1. august 2022.
 Stk. 2. Bekendtgørelse nr. 494 af 22. april 2020 om erhvervsuddannelsen til skorstensfejer ophæves.
Stk. 3. Bekendtgørelsen finder ikke anvendelse for elever, som er påbegyndt eller overgået til uddannelsen før bekendtgørelsens ikrafttræden.
For sådanne elever finder de hidtil gældende regler i bekendtgørelse nr. 494 af 22. april 2020 om erhvervsuddannelsen til skorstensfejer anvendelse.
 Stk. 4. Elever, som nævnt i stk. 3, kan i overensstemmelse med overgangsordninger fastsat af skolen i den lokale undervisningsplan og efter aftale med den eventuelle oplæringsvirksomhed overgå til uddannelsen efter denne bekendtgørelse.
