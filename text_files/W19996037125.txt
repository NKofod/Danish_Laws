Kreditoplysningsbureaus videregivelse af  

 oplysninger om virksomhedskunders betalingsmønstre Et kreditoplysningsbureau rettede henvendelse til  

 Registertilsynet, idet bureauet påtænkte at indgå aftale  

 med en række virksomheder om levering af oplysninger om  

 virksomhedskunders betalingsmønstre.
Oplysningerne skulle indgå  

 i grundlaget for kreditvurderingen.
Ordningen skulle etableres på følgende  

 måde: Dataleverandørerne skulle til bureauet overdrage et  

 udtræk af hele eller dele af deres kundedatabase indeholdende  

 oplysninger om de kunder, om hvem der ønskedes betalingsoplysninger.  

 De modtagne oplysninger skulle herefter sammenstilles med bureauets egen  

 database, hvorefter der ville blive oprettet en referencedatabase for hver  

 dataleverandør.
Bureauet ville få rådigheden over  

 referencedatabasen.
 Fra dataleverandørerne skulle indberettes  

 oplysninger om kundereference/-nummer, fakturanummer, fakturadato,  

 fakturabeløb, betalingsdato, forfaldsdato og indbetalt beløb.  

 Herefter ville det blive kontrolleret, at kunden var kendt i  

 referencedatabasen, samt at fakturaen var betalt.
Efter modtagelse af oplysninger om mindst 3 betalinger fra  

 mindst 2 dataleverandører skulle et paydex beregnes.
Oplysningen om  

 det beregnede paydex påtænktes anvendt som en enkeltstående  

 (summarisk) oplysning i bredere kreditvurderinger.
Oplysningen om paydex  

 giver et billede af virksomhedens betalingsmønster, herunder hvor  

 hurtigt virksomheden betaler forfaldne fordringer.
 Dataleverandørerne ville som modydelse for levering  

 af betalingsoplysninger modtage statistiske oversigter over virksomhedens  

 kunder, og en kreditalarm, der ville blive udsendt, når det beregnede  

 paydex på den enkelte kunde faldt under en med dataleverandøren  

 på forhånd aftalt grænse.
Registertilsynet, som havde behandlet sagen på et  

 møde i Registerrådet, udtalte, at dataleverandørernes  

 overladelse af oplysninger til bureauet med henblik på oprettelse af  

 referencedatabasen var at betragte som en videregivelse af oplysninger  

 omfattet af lov om private registre.
Tilsynet fandt, at det måtte  

 antages at være et naturligt led i driften af den virksomhed, der  

 indgik aftale om at være dataleverandør, at videregive  

 oplysninger om kundernes betalingsmønstre, jf. herved lovens § 4, stk.  

 2.
 Da bureauet fik rådigheden over oplysningerne fra  

 dataleverandørerne, fandt Registertilsynet ikke, at der ved  

 sammenstillingen af referencedatabasen og bureauets register skete en  

 samkøring af forskellige virksomheders registre.
 Vedrørende spørgsmålet om  

 videregivelse af oplysningen om paydex som en enkeltstående (summarisk)  

 oplysning, var Registertilsynet af den opfattelse, at oplysningen opfyldte  

 betingelserne i lovens § 9, stk. 1, for at kunne videregives som en  

 enkeltstående oplysning, der efter sin art var af betydning for  

 bedømmelse af økonomisk soliditet og kreditværdighed.
 Tilsynet tillagde det vægt, at der ikke var  

 begrænsninger i størrelsen af de virksomheder, der leverede  

 oplysninger som dataleverandører, samt at oplysningen beregnedes ud  

 fra mindst 3 betalinger fra mindst 2 forskellige dataleverandører.
 Registertilsynet bemærkede afslutningsvist over for  

 bureauet, at registreringsmeddelelse i henhold til lovens § 10 burde udsendes  

 på tidspunktet for registrering i referencedatabasen.
