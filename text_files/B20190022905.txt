Bekendtgørelse om deponering og frigivelse ved kommuners afståelse m.v. af forsyningsvirksomheder I medfør af § 15, stk. 4, i lov om kommunal udligning og generelle tilskud til kommuner, jf. lovbekendtgørelse nr. 329 af 24. marts 2017, som ændret ved lov nr. 663 af 8. juni 2017, fastsættes:
 § 1. Kommuner giver senest den 1. juni i året efter modtagelse af uddelinger fra og vederlag ved afståelse af ejerandele i forsyningsvirksomheder Økonomi- og Indenrigsministeriet meddelelse om:
 1) Valget mellem tilskudsreduktion efter § 15, stk. 1 eller stk. 2, i lov om kommunal udligning og generelle tilskud til kommuner (Reduktion med et beløb svarende til 40 pct. med deponering af restbeløb eller til 60 pct. uden deponering af restbeløb).
 2) Valget mellem tilskudsreduktion efter § 15, stk. 6, i lov om kommunal udligning og generelle tilskud til kommuner (Reduktion med et beløb svarende til 20 pct. med deponering af restbeløb eller til 60 pct. uden deponering af restbeløb).
 Stk. 2. Beslutninger efter stk. 1 er endelige.
 § 2. Deponering af restbeløbet efter tilskudsreduktionen efter § 15, stk. 1 og stk. 6, i lov om kommunal udligning og generelle tilskud til kommuner sker fra de registrerede rådighedsdatoer, jf. § 37, stk. 3, i lov om elforsyning, § 23 l, stk. 3, i lov om varmeforsyning, § 3, stk. 1, i lov om kommuners afståelse af vandforsyninger og spildevandsforsyninger og § 35, stk. 3, i lov om naturgasforsyning.
 Stk. 2. Deponering af restbeløbet af den beregnede forrentning af rådighedsbeløbet sker fra det tidspunkt, hvor forrentningen af rådighedsbeløbet kan beregnes, jf. § 37, stk. 6, i lov om elforsyning, § 23, l, stk. 6, i lov om varmeforsyning og § 4, stk. 2, i lov om kommuners afståelse af vandforsyninger og spildevandsforsyninger og § 35, stk. 8, i lov om naturgasforsyning.
 Stk. 3. Deponeringen korrigeres i overensstemmelse med eventuelle ændringer i medfør af afgørelser efter § 37, stk. 9, i lov om elforsyning, § 23 l, stk. 9, i lov om varmeforsyning og § 5, i lov om kommuners afståelse af vandforsyninger og spildevandsforsyninger og § 35, stk. 5, i lov om naturgasforsyning.
 Stk. 4. Frigivelse af depotet sker med en tiendedel årligt regnet fra de godkendte rådighedsdatoer, jf. § 37, stk. 9, i lov om elforsyning, § 23 l, stk. 9, i lov om varmeforsyning, § 5, i lov om kommuners afståelse af vandforsyninger og spildevandsforsyninger og § 35, stk. 3 og 5, i lov om naturgasforsyning.
 § 3. Økonomi- og indenrigsministeren kan efter ansøgning godkende at reducere det deponerede beløb, såfremt kommunen i forhold til den hidtil forudsatte gældsafvikling ekstraordinært nedbringer sin langfristede gæld. Økonomi- og indenrigsministeren kan endvidere efter ansøgning godkende at reducere det deponerede beløb, såfremt kommunen i årene efter deponeringen er foretaget har ledig låneramme i medfør af reglerne i bekendtgørelsen om kommunernes låntagning og meddelelse af garantier m.v.
 § 4. Bekendtgørelsen træder i kraft den 15. marts 2019.
 Stk. 2. Bekendtgørelse nr. 1140 af 26. november 2008 om deponering og frigivelse ved kommuners afståelse m.v. af el-, varme-, vand- og spildevandsforsyningsvirksomheder ophæves.
