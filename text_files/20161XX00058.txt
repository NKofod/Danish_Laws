Skriftlig fremsættelse (5. oktober 2016) Beskæftigelsesministeren (Jørn Neergaard Larsen):
 Herved tillader jeg mig for Folketinget at fremsætte:
Forslag til lov om ændring af lov om aktiv socialpolitik og barselsloven (Præciseringer af Jobreform fase I og konsekvens for arbejdsgivers ret til refusion ved for sen anmeldelse af graviditetsbetinget sygefravær m.v.) (Lovforslag nr.
L 4) Regeringen (Venstre) og Dansk Folkeparti, Liberal Alliance og Det Konservative Folkeparti indgik den 18. november 2015 Aftale om et kontanthjælpssystem, hvor det kan betale sig at arbejde - Jobreform fase I.
 Aftalen indeholder en række initiativer, som skal være med til at sikre, at det kan betale sig for modtagere af integrationsydelse, uddannelseshjælp eller kontanthjælp at tage et arbejde og stå til rådighed: Et kontanthjælpsloft, en 225-timersregel og ændrede regler for ferie for kontanthjælpsmodtagere m.fl.
 Den lovgivningsmæssige udmøntning af aftalen blev vedtaget af Folketinget den 17. marts 2016 med vedtagelsen af lov nr. 296 af 22. marts 2016 om ændring af lov om aktiv socialpolitik, lov om individuel boligstøtte, integrationsloven og forskellige andre love (Kontanthjælpsloft, 225-timersregel, ferie til uddannelses- og kontanthjælpsmodtagere m.v.).
Dette lovforslag indeholder forslag til præciseringer af en række bestemmelser i lov om aktiv socialpolitik, som blev indført med ovenstående lovforslag, og skal derfor ses i sammenhæng med den vedtagne ændringslov.
Derudover indeholder lovforslaget en række øvrige forslag til konsekvensrettelser i lov om aktiv socialpolitik.
Endeligt indeholder lovforslaget et forslag om at genindføre en hjemmel i barselsloven, så det igen kan få konsekvens for arbejdsgivers refusionsret, hvis arbejdsgiver anmelder graviditetsbetinget sygefravær for sent.
Reglen blev utilsigtet ophævet i 2012, da administrationen af barselsreglerne blev overført fra kommunerne til Udbetaling Danmark.
 Ændringen af barselsloven vil rette op på den utilsigtede ophævelse af reglen, og skønnes at medføre mindreudgifter til barselsdagpenge på ca. 65,0 mio. kr. årligt i forhold til gældende retstilstand.
 Der skønnes ikke at være økonomiske konsekvenser af betydning forbundet med de øvrige elementer i lovforslaget.
 Forslagene om præcisering af Jobreform fase I skal træde i kraft den 1. december 2016 og have virkning fra den 1. oktober 2016, hvor kontanthjælpsloftet og 225-timersreglen træder i kraft, dvs. med tilbagevirkende kraft.
Dog skal lovforslaget om præcisering af Jobreform fase I først have virkning fra den 1. december 2016 for kontanthjælpsmodtagere under 18 år, der fra dette tidspunkt vil få beregnet en andel af husstandens boligstøtte med under deres kontanthjælpsloft.
Denne persongruppe bliver derved stillet økonomisk ringere set i forhold til de vedtagne regler, der har virkning fra den 1.oktober 2016. Det er baggrunden for, at denne del af lovforslaget ikke skal have tilbagevirkende kraft.
Virkningsbestemmelsen varetager således hensynet til borgernes retssikkerhed.
 Ændringen i barselsloven træder i kraft den 1. januar 2017 og finder anvendelse for arbejdsgivers anmeldelse af en lønmodtagers graviditetsbetingede sygefravær, der påbegyndes den 1. januar 2017 eller senere.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
