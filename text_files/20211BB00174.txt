Fremsat den 1. marts 2022 af Marcus Knuth (KF) og Søren Pape Poulsen (KF) Forslag til folketingsbeslutning om et årligt loft over antallet af tildelte permanente opholdstilladelser Folketinget pålægger regeringen inden udgangen af 2022, at fremsætte relevant lovgivning, der sikrer, at der indføres et årligt loft over antallet af tildelte permanente opholdstilladelser til ikke-EU-borgere.
 Lovændringerne skal medføre, at ansøgere til permanent opholdstilladelse prioriteres efter følgende tre kriterier:
 1) Ansøgeren har bestået danskprøve 3.
 2) Ansøgeren er ikke dømt for kriminalitet.
 3) Ansøgeren har ikke været på offentlig forsørgelse.
 Udlændinge- og Integrationsministeriet forpligtes til at udarbejde en prioriteringsmekanisme efter disse kriterier.
 Loftet fastsættes årligt efter drøftelse med de partier, der støtter dette forslag.
Bemærkninger til forslaget Forslagsstillerne ønsker med dette forslag at indføre et årligt loft over antallet af tildelte permanente opholdstilladelser til ikke-EU-borgere.
Loftet skal sikre, at der ikke kommer en kraftig stigning i antallet af tildelte permanente opholdstilladelser som resultat af tilstrømningen af flygtninge til Danmark fra bl.a.
Syrien i årene omkring 2015.
Flygtningekrisen har ændret præmisserne Under flygtningekrisen i årene omkring 2015 kom der rekordmange asylansøgere til Danmark fra især Syrien og resten af Mellemøsten.
I årene 2014, 2015 og 2016 fik næsten 40.000 personer ophold i Danmark alene på baggrund af asyl og dertilhørende familiesammenføring.
Det er en forudsætning for opnåelse af permanent opholdstilladelse, at man har haft lovligt ophold i Danmark i 8 år  i særlige tilfælde dog kun 4 år.
Den store gruppe af asylmodtagere fra 2014 til 2016 vil derfor i de kommende år kunne søge permanent ophold.
Allerede i 2021 var der en kraftig stigning i antallet af syrere på midlertidigt ophold, der fik permanent ophold.
Ifølge tal fra Udlændinge- og Integrationsministeriet fik 192 personer fra Syrien permanent ophold i Danmark i 2021. De kan nu blive i Danmark, uanset om der kommer fred i hele Syrien.
Syrien er for første gang i mange år på listen over lande, hvorfra flest får permanent ophold i Danmark.
Det følger bl.a. af artiklen »Et nyt tal om syriske flygtninge får eksperter til at fælde opsigtsvækkende dom: »Det vil utvivlsomt stige«« i Jyllands-Posten den 16. februar 2022.
Ifølge Danmarks Statistik er mænd fra Syrien blandt de grupper af indvandrere, der modtager flest domme for kriminalitet, mens kvinder fra Syrien ligger lavest i statistikkerne for beskæftigelse.
Vi er derfor nødt til at sætte ind for at sikre, at der ikke lægges en unødig stor byrde på vores retsstat og velfærdssystem (»Indvandrere i Danmark 2021«, Danmarks Statistik, 2021).
Et loft er nødvendigt Forslagsstillerne finder det nødvendigt at imødegå, at bl.a. syrere med asyl i Danmark får permanent ophold i de kommende år, da asyl bør være midlertidigt.
Derfor ønskes der med forslaget her at indføre et årligt loft over det samlede antal tildelte permanente opholdstilladelser.
Loftet fastsættes årligt efter drøftelse med de partier, der støtter dette forslag.
Forslagsstillerne foreslår, at man tager udgangspunkt i gennemsnittet af tildelte permanente opholdstilladelser til ikke-EU-borgere over de senere år.
 Loftet skal ses i sammenhæng med forslagsstillernes øvrige initiativer til ændringer i reglerne for permanent ophold, herunder forslag om at afskaffe fasttrackordningen til permanent ophold for herboende unge på 18 og 19 år, forslag om, at permanent ophold gøres betinget af, at man ikke begår kriminalitet eller er langvarigt på sociale ydelser de første 10 år, og forslag om at skærpe karensregler ved begået kriminalitet.
Forslagsstillerne minder om, at tildelingen af permanent opholdstilladelse er trinnet inden dansk statsborgerskab.
Derfor er et årligt loft over antallet af permanente opholdstilladelser nødvendigt.
Skriftlig fremsættelse Marcus Knuth (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om et årligt loft over antallet af tildelte permanente opholdstilladelser.
(Beslutningsforslag nr.
B 174) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
