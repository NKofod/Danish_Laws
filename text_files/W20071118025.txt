Ankestyrelsens principafgørelse M-5-07 om boligstøtte - opgørelse af boligudgift - nedsættelse af husleje - oplysningsgrundlag Resume:
En lejers boligstøttesag var ikke tilstrækkelig oplyst af kommunen til, at der kunne træffes afgørelse om nedsættelse af huslejen til brug for beregning af boligsikringen.
Ankestyrelsen tiltrådte derfor nævnets afgørelse om hjemvisning af sagen til fornyet behandling og afgørelse.
 Begrundelsen for afgørelsen var, at det ikke på det foreliggende grundlag var godtgjort, at lejers husleje i væsentlig grad oversteg den normale leje for sædvanlige lejligheder af tilsvarende størrelse.
 Det var heller ikke på det foreliggende grundlag godtgjort, at lejen kunne anses for delvis betaling for luksuriøst udstyr eller beliggenhed.
 Love:
Lov om individuel boligstøtte - lovbekendtgørelse nr. 199 af 2. marts 2007 - § 11, stk. 1 Vejledninger:
Socialministeriets vejledning af 23. oktober 2002 om individuel boligstøtte - pkt. 60, pkt. 61, pkt. 62 Sagsfremstilling:
En lejer havde søgt sin kommune om boligstøtte til en 3 værelses lejlighed.
Lejligheden var på 71m2 og lå i en ejendom fra år 1900. Den årlige husleje var på 57.560 kr.
Der var foretaget forbedringer af lejligheden i form af modernisering af badeværelse og isætning af termoruder.
Der var endvidere lavet nyt køkken.
Kommunen traf efter boligstøttelovens § 11, stk.1, afgørelse om at nedsætte huslejen til brug for beregning af boligstøtten til lejemålet.
Kommunen beregnede boligstøtten på grundlag af en skønsmæssigt ansat husleje på 630 kr. pr. m2 svarende til 44.709 kr. årligt undtaget a conto varmebidrag.
 Kommunen lagde ved afgørelsen vægt på følgende oplysninger i Bygnings- og Boligregistret om lejligheden/ejendommen angående bruttoetageareal, opvarmningsform, toilet- og badeforhold, opførelsesår (1900) og eventuelle udførte forbedringer.
 Nævnet hjemviste sagen til kommunen til fornyet behandling og afgørelse.
 Begrundelsen for nævnets afgørelse var, at selv om lejen måtte skønnes i væsentlig grad at overstige den normale leje for sædvanlige lejligheder af tilsvarende størrelse og beliggenhed, så havde kommunen ikke godtgjort, at det var undersøgt, om der forelå verserende eller tidligere afgørelser i kommunen eller ved kommunens huslejenævn vedrørende lejligheden/ejendommen eller vedrørende anden lignende bolig i ejendomme, der var opført i samme tidsrum.
 Kommunen klagede over nævnets afgørelse til Ankestyrelsen.
Kommunen anførte, at der var taget hensyn til de nævnte forbedringer.
Ved klagen var der vedlagt et print af 30. marts 2007 om huslejevurdering også over andre boliger i nabolaget.
 Kommunen fandt, at det heraf fremgik, at den leje, der var godkendt, var væsentlig højere end for de andre lejligheder.
 Det var yderligere anført i klagen, at der var givet en pristalsregulering oven i, da kvadratmeterpriserne var meget lavt sat i kommunen.
 Det var afslutningsvis anført i klagen, at lejer kunne have henvendt sig til huslejenævnet for at få lejligheden synet med henblik på fastsættelsen af lejen.
 Nævnet fandt ved genvurderingen ikke, at der ved klagen var kommet nye oplysninger eller anbringender frem, der kunne give grundlag for at ændre afgørelsen.
Med hensyn til det vedlagte print af 30. marts 2007 om huslejevurdering også over andre boliger i nabolaget, bemærkede nævnet, at dette print ikke tidligere var sendt med til nævnet.
Nævnet bemærkede yderligere, at de i printet nævnte huslejevurderinger/afgørelser i øvrigt syntes at være af noget ældre datoer fra 1994 til 2004.
 Sagen blev behandlet i principielt møde med henblik på afklaring af, om sagen var tilstrækkeligt oplyst til, at det kunne vurderes, om den konkrete leje oversteg den normale leje i væsentlig grad.
 Afgørelse:
 Ankestyrelsen stadfæstede nævnets afgørelse.
 Begrundelsen for Ankestyrelsens afgørelse var, at det ikke på det foreliggende grundlag var godtgjort, at lejers husleje i væsentlig grad oversteg den normale leje for sædvanlige lejligheder af tilsvarende størrelse.
 Det var heller ikke på det foreliggende grundlag godtgjort, at lejen kunne anses for delvis betaling for luksuriøst udstyr eller beliggenhed.
 Ankestyrelsen lagde ved vurderingen heraf vægt på oplysningerne om lejemålet.
 Med hensyn til printet af 30. marts 2007 om huslejevurdering, vedrørende også andre boliger i nabolaget, fandt Ankestyrelsen i lighed med nævnet, at huslejevurderingerne/afgørelserne syntes at være af noget ældre datoer fra 1994 til 2004 og derfor ikke var umiddelbart anvendelige for vurderingen af huslejen i den konkrete sag.
 Ankestyrelsen var således enig med nævnet i, at sagen skulle hjemvises til kommunen.
