God revisorskik Den 30. juli 1997 afsagde Revisornævnet i sagen j.  

 nr. 96-198.444 - ER Postservice ApS mod registreret revisor Bjarne Bastved  

 sålydende KENDELSE:
Ved kendelse afsagt den 28. august 1996 af  

 Disciplinærnævnet for Registrerede Revisorer (sag nr.
R-4/1995)  

 blev der pålagt registreret revisor Bjarne Bastved en bøde  

 på 25.000 kr. for at have handlet i strid med god revisorskik ved ikke  

 at have påset, at klageren ER Postservice ApS's kapitalforhold var  

 anmeldt over for Erhvervs- og Selskabsstyrelsen, ved ikke at have afsat  

 revisorhonorar i de af ham for klageren udarbejdede regnskaber, ved i  

 klagerens årsregnskab for 1992/93 at have undladt at medtage  

 nærmere angivne aktiver og passiver, hvorved regnskabet ikke har givet  

 et retvisende billede, samt ved ikke med tilstrækkelig hurtighed at  

 have reageret på henvendelser fra klagerens nye revisor.
 Indklagedes advokat har ved skrivelse af 26. november 1996  

 rettidigt indbragt kendelsen for Revisornævnet med påstand  

 principalt om frifindelse, subsidiært om, at der tildeles indklagede en  

 advarsel, mere subsidiært om, at der pålægges indklagede en  

 mindre bøde end af Disciplinærnævnet fastlagt og mest  

 subsidiært om stadfæstelse af Disciplinærnævnets  

 afgørelse.
 Klagerens advokat har ved skrivelse af 6. januar 1997  

 påstået kendelsen stadfæstet.
 Sagen er behandlet på et møde i  

 Revisornævnet den 26. juni 1997 med deltagelse af formanden og 4  

 medlemmer, jf. lov om registrerede revisorer ? 11 d, stk. 2, jf. lov om statsautoriserede  

 revisorer ? 19, stk. 3, 1. pkt.
 For og med indklagede mødte advokat Erik Turley,  

 Hillerød.
 Klagerens direktør og klagerens nye revisor,  

 registreret revisor Ole Kallesøe, var mødt.
 I påklageskrivelsen af 26. november 1996 har  

 indklagedes advokat blandt andet anført:
 "                        .
 AD SAGSFREMSTILLING:
 Disciplinærnævnets afgørelse ses  

 på visse punkter at være uden argumentation for så vidt  

 angår blandt andet stillingtagen til det af klager beskrevne  

 hændelsesforløb, hvilket ses at være gældende i  

 relation til klagepunkt nr. 3.
 Bortset herfra ønskes der knyttet følgende  

 kommentarer til de af Disciplinærnævnets afgørelse  

 omfattede klagepunkter.
 Ad 1. klagepunkt:
 På baggrund af de faktiske oplysninger der er  

 fremkommet i forbindelse med Disciplinærnævnets behandling af  

 sagen, må revisor fastholde sin forklaring om, at selskabets ledelse  

 skulle forestå den formelle ekspedition af anmeldelsen af  

 ændringerne i kapitalforholdene.
 Revisor må dog erkende, at denne ikke har anmodet  

 om, at modtage skriftlig dokumentation for, at anmeldelsen var effektueret,  

 som drøftet med selskabets ledelse, hvilket beklages.
 Ad 2. klagepunkt:
 Revisor ønsker at fastholde, at der alene er  

 foretaget udfakturering til klager, for reelt faktisk udført  

 arbejde.
 Dette ses tillige af det faktum, der har været  

 fremhævet i den tidligere skriftlige behandling af sagen, at klager  

 uden indsigelser betaler samtlige a.c. faktureringer, hvorunder den seneste  

 a.c. fakturas betaling finder sted, efter skift til ny revisor.
 Revisor må dog erkende, at denne burde have afsat  

 honoraret i regnskabet for det pågældende år, hvilken  

 undladelse beklages.
 Revisor ønsker i den forbindelse at fremhæve,  

 at aktiviteten overfor klager, som har dannet baggrund for faktureringen,  

 skyldtes at det klagende selskab var i en særdeles nødlidende  

 situation, da kontakt blev taget til revisor.
 Klager var reelt ikke i stand til at honorere det  

 udførte arbejde, hvorfor aftalen om a.c. afvikling blev etableret.
 Ad 3. klagepunkt:
 Kendelsens bemærkninger vedrørende dette  

 punkt ses ikke konkret at tage hensyn eller stilling til de af revisor  

 meddelte oplysninger.
 Revisor er i øvrigt ikke enig i, at denne ikke har  

 revideret efter udløb af regnskabsåret.
 Revisor er fortsat af den opfattelse, at regnskabet giver  

 et retvisende billede af selskabets økonomiske situation og resultat,  

 herunder angivelse af aktiver og passiver.
 ..
 Særligt i relation til ændringer af forhold  

 vedrørende en leasingbil, fastholder revisor sin opfattelse af, at  

 denne ændring henhørte til perioden efter regnskabsårets  

 afslutning, samt at ændringen iøvrigt ville medføre en  

 periodisering i dette.
 For så vidt angår afskrivning i relation til  

 dubiøse debitorer fastholder revisor ligeledes sin vurdering heraf,  

 som anført i de tidligere processkrifter, med fremhævelse af, at  

 den efterfølgende revisor har afskrevet tillige på den til de  

 vurderede dubiøse debitorer svarende momsdel, hvilket ikke ses at  

 være korrekt.
 Ad 4. klagepunkt:
 Revisor må anerkende, at der formelt set har  

 været en træghed i kommunikationen mellem revisor og klagers nye  

 revisor.
 Dette skyldes flere forhold, herunder blandt andet, at  

 klager i valg af ny revisor havde valgt reg. revisor Ole Kallesøe, der  

 inden havde fuldt kendskab til klagers bogføring og  

 regnskabsførsel, idet revisor Kallesøe havde bistået  

 klager i regnskabsperioderne indtil revisor Bastved overtog revisionen.
 Klagers efterfølgende revisor - revisor  

 Kallesøe - havde således på baggrund af sit tidligere  

 kendskab til klager fuldt overblik over de bogføringsmæssige og  

 regnskabsmæssige forhold i selskabet, idet det særligt  

 fremhæves, at selskabets egne bogholderimæssige ekspeditioner  

 ikke i revisor Bastveds tid har undergået en teknisk forandring.
 De forespørgsler der umiddelbart blev rettet til  

 revisor Bastved forekom at være af en art, som umiddelbart kunne  

 besvares ved revisor Kallesøe's egen vurdering af klagers eget  

 bogholderi, men revisor Bastved har alligevel rettet telefoniske henvendelser  

 til revisor Kallesøes kontor med henblik på afklaring af, hvilke  

 reelle spørgsmål der kunne stå tilbage.
 I denne forbindelse fastholdes revisors forklaring om, at  

 der dels har været meddelt en medarbejder på revisor  

 Kallesøes kontor orientering om visse forhold, ligesom møde har  

 været aftalt ved årsskiftet.
 Revisor må samtidig henlede opmærksomheden  

 på, at der ikke for så vidt angår de meddelte oplysninger  

 er foretaget honorering heraf, hvorfor revisor samlet set må være  

 af den opfattelse, at der er meddelt den nye revisor de oplysninger, der  

 rimeligvis kan afkræves af den "fyrede" revisor i den konkrete  

 situation, når al bogføring fortsat er hos selskabet/klager, og  

 når særligt fremhæves, at den nye revisor svarer til den  

 tidligere, samt at bogføringen er fuldstændig identisk.
 På ovennævnte grundlag må revisor med  

 beklagelse erkende, at der delvist har været tale om adfærd der  

 ikke har været 100% optimal, men dog ikke har været af en  

 sådan art, at det bør påkalde en egentlig  

 sanktionsfastsættelse.
Såfremt Revisornævnet måtte finde at en  

 sanktion skal fastlægges, må der under hensyntagen til den meget  

 ringe dadelværdige adfærd blive tale om en meget lempelig  

 sanktion, og i hvert fald ikke en bødefastlæggelse af den  

 størrelse som Disciplinærnævnet har fastlagt." Klagerens advokat har i sit indlæg af 6. januar 1997  

 til Revisornævnet bemærket, at klageren "finder den afsagte  

 kendelse rimelig og rigtig" og vedlagt registreret revisor Ole  

 Kallesøes kommentarer i anledning af påklagen.
 Indklagedes advokat har i en replik af 2. marts 1997  

 yderligere bemærket blandt andet:
 "                       ..
 AD SAGSFREMSTILLING:  Det af indklagede  

 anførte for såvidt angår 1. klagepunkt ses der at  

 være enighed om.
 For såvidt 2. klagepunkt er indklagede af den  

 opfattelse, at afsættelse af revisionshonorar sædvanligvis sker i  

 forbindelse med udarbejdelse af årsregnskab.
 I den konkrete situation er det undladt, idet der har  

 været tale om en særlig betalingsaftale med a'contoafvikling hver  

 måned, alene etableret for at imødekomme klagers  

 likviditetsmæssige situation.
Der henvises til det det fremlagte time/sags regnskab  

 (bilag K - 13), hvoraf fremgår, at klager afviklede ydelse efter  

 forbrugt tid, samt at indklagede generelt anså betalingerne som  

 svarende til honoraret for de enkelte år.
Indklagede  

 imødeså risiko for at afholdte arbejder måtte afskrives  

 over igangværende arbejdsydelser, såfremt klager ikke måtte  

 "overleve" kriseperioden.
 For så vidt angår 3. klagepunkt  

 ønsker indklagede at fremhæve, at kreditnota for leasingafgiften  

 drøftedes med direktør Erik Reinhardt (klager).
 Denne oplyste, at han på grund af den likvide  

 situation i selskabet i forbindelse med leasingperiodens ophør  

 ønskede at få en nedsættelse for den passerede  

 periode.
 Indklagede fastholder, at det med klager blev  

 drøftet om kreditnotaen skulle medtages i årsregnskabet under  

 hensyntagen til klagers ønske om at kunne fremvise et positivt  

 driftsoverskud - og i samråd  med klager blev det besluttet at  

 medtage posten, som en ekstraordinær indtægt i  

 regnskabsåret 1993/94.
 Indklagede er fortsat af den opfattelse, at regnskabet  

 giver et retvisende billede af selskabets økonomiske situation og  

 resultat, herunder angivelse af aktiver og passiver.
 .
 For så vidt angår 4. klagepunkt
opfordres klager til at redegøre nærmere for indholdet af  

 reg. revisor Ole Kallesøe's bemærkninger i dennes skriftlige  

 indlæg af 3. januar 1997, de 2 øverste afsnit på side 3.  

 For det første ser jeg ikke umiddelbart at der i sagsmaterialet  

 foreligger kopier af de af reg. revisor Ole Kallesøe nævnte  

 breve, men bortset herfra henviser indklagede til det i klageskrivelsen  

 anførte vedrørende information til ny revisor.
 For såvidt angår de beløbsmæssige  

 angivelser med udgiftsførsel med et beløb stort kr. 833.332,00  

 og indtægtsføring af en ekstraordinær post på kr.  

 6.625,00 opfordres klager til at specificere/klargøre sine eventuelle  

 klagepunkter vedrørende disse forhold, idet de ikke er umiddelbart  

 forståelige for indklagede.
 For så vidt angår "overførsel af  

 likvider/forudbetalinger" og information generelt overfor ny revisor henvises  

 der til klageskrivelse og det iøvrigt ovenfor anførte.
Indklagede ønsker at fremhæve, at  

 henvendelser fra reg. revisor Ole Kallesøe's kontor er besvaret  

 telefonisk med henvisning til posteringer og bilagsmateriale, der var  

 tilgængeligt i selskabets eget bogholderi, ligesom indklagede har  

 tilkendegivet at ville mødes i selskabet med en repræsentant fra  

 OK Revision ApS med henblik på opnåelse af afklaring af  

 åbentstående spørgsmål, idet indklagede på  

 grundlag af forespørgsler i "stikordsform" foretrak eventuel  

 afholdelse af et møde, såfremt gennemgang af klagers bogholderi  

 og fuldtud tilgængeligt bilagsmateriale overhovedet måtte  

 efterlade spørgsmål af væsentlig betydning.
Indklagede  

 fremhæver i denne forbindelse iøvrigt, at det af revisor Ole  

 Kallesøe's redegørelse af 3. jan. 1997 side 3 nederst  

 anførte omhandler et møde, der fandt sted på baggrund af  

 et tidligere møde på advokat C.
Clasens kontor, hvor  

 direktør Erik Reinhardt (klager) dog måtte melde afbud på  

 grund af sygdom.
 I forbindelse med mødet aftaltes det, at de da  

 foreliggende forespørgsler skulle uddybes.
 GENERELT.
 Indklagede ønsker at fremhæve, at indklagede  

 ikke mener at have begået fejl, herunder at det ikke er en fejl, at der  

 ikke foretages hensættelser på "dubiøse debitorer",  

 på baggrund af de modtagne oplysninger fra klager.
 Der ses da ej heller at foreligge antydninger af, at  

 selskabet/offentlige myndigheder eller trediemand har lidt tab i forbindelse  

 med årsregnskabsaflæggelsen.
 Sagen starter som en ren sag om honorering, hvor klagers  

 nye revisor, reg. revisor Ole Kallesøe efter indklagedes opfattelse  

 på et urimeligt grundlag, når de konkrete omstændigheder  

 tages i betragtning, forsøger at "belaste" tidligere revisor.
 I denne forbindelse ønsker indklagede at  

 fremhæve, at reg. revisor Ole Kallesøe, som tidligere  

 nævnt, var klagers revisor før indklagede, reg. revisor Bjarne  

 Bastved blev tilknyttet selskabet som revisor.
 Indklagede er af den opfattelse, at tillige klager,  

 direktør Erik Reinhardt er enig med indklagede i, at den  

 rådgivning OK Revision ApS tillige havde ydet selskabet ER Postservice  

 ApS var mangelfuld i et sådant omfang, at såvel selskabet ER  

 Postservice ApS som direktøren/ejeren, direktør Erik Reinhardt  

 var konkurstruet og udsat for - muligvis realiseret - tab - i  

 størrelseordenen op mod ca. 1 mill. kr.
 Efter indklagedes opfattelse er det indklagedes indsats,  

 der har medført, at selskabet og direktør Erik Reinhardt er  

 kommet "på fode igen", hvorfor indklagede fortsat opfatter indgivne  

 klage mere som en kollegial, efter indklagedes opfattelse - uberettiget  

 forfølgning -end, at klager, ER PostserviceApS v/direktør Erik  

 Reinhardt reelt har haft væsentlige kritikpunkter at fremføre,  

 når bortses fra det faktum, at indklagede på tidspunktet for  

 revisorskiftet havde ringe mulighed for at tilgodese klager med det  

 tidsforbrug, der måtte skønnes nødvendigt til  

 fortsættelse af arbejdsopgaven.
 Klagerens advokat meddelte ved brev af 26. maj 1997  

 Revisornævnet, at klageren ikke havde bemærkninger til det  

 fremkomne.
 Revisornævnet erklærede herefter  

 skriftvekslingen for afsluttet og berammede møde ovennævnte  

 dato, som parterne på forhånd var orienteret om og ikke havde  

 haft bemærkninger til.
 Parterne har på mødet i Revisornævnet  

 haft lejlighed til at uddybe deres bemærkninger til klagepunkterne.
Indklagede har ad klagepunkt 1 nærmere redegjort for  

 de hos klageren skete kapitalbevægelser, herunder tegningen af ny  

 anpartskapital til kurs 600 ved konvertering af gæld.
Forholdet har  

 klart fremgået af regnskaberne.
 Ad klagepunkt 2 har indklagede henvist til sin  

 redegørelse af 15. januar 1996 til Disciplinærnævnet,  

 hvorefter der blandt andet pr. 30. juni 1994 er anvendt revisortimer for  

 5.363 kr., der vedrører regnskabsåret 1993/94. Der var risiko  

 for, at klager ikke kunne betale, hvorfor acontobetalingsordningen blev  

 aftalt for at undgå afskrivning i tilfælde af manglende  

 betaling.
Ad klagepunkt 3 har indklagede fastholdt sin bestridelse  

 af de af klagerens nye revisor påviste fejl og undladelser.
Indklagede  

 har på Revisornævnets forespørgsel erklæret sig enig  

 i, at klagepunktet især angår 3 poster: Dubiøse debitorer  

 for 65.630 kr., igangværende arbejder for 50.000 kr. og udgifter  

 vedrørende juni 1993 for 31.882 kr., der ikke var medtaget i  

 regnskabet.
Han drøftede spørgsmålet om de dubiøse  

 debitorer med direktør Reinhardt og vil ikke afvise, at der nok skulle  

 have været hensat et beløb.
Indklagede erkender, at der er  

 begået en fejl med momsen, som er posteret to gange.
Udgifterne  

 vedrørende juni 1993 har indklagede ikke vidst, hvad angik, men han  

 erkender, at det er en fejl, hvis de ikke er med i regnskabet som  

 periodepost.
Ad klagepunkt 4 har indklagede forklaret, at han for at  

 svare på revisor Kallesøes spørgsmål selv skulle  

 have været ude i virksomheden.
Han var villig til at mødes med  

 Kallesøe, og de mødtes da også på advokat Clasens  

 kontor den 2. januar 1995. På mødet havde indklagede lovet at  

 sende fotokopi af råbalancen pr. 30. juni 1993 med efterposteringer,  

 hvilket senere skete.
Han havde i øvrigt meddelt Kallesøe, at  

 han kun havde egne notater liggende.
 Klagerens direktør har ad klagepunkt 3 forklaret,  

 at han ikke husker, at han drøftede igangværende arbejder med  

 indklagede, men at han godkendte regnskabet, som det var udarbejdet.
 Revisor Kallesøe har tilføjet, at han ikke  

 har set dokumentation for, at der er lavet noget.
 Indklagedes advokat har i sin procedure i det  

 væsentlige henholdt sig til sine skriftlige indlæg i sagen.
 Revisornævnets bemærkninger:
 Det tiltrædes, at indklagede i det under klagepunkt  

 1 anførte forhold har handlet i strid med god revisorskik ved - som af  

 ham selv erkendt - ikke at have bedt om at få forevist dokumentation  

 for behørig anmeldelse af kapitalforhøjelsen.
 Vedrørende klagepunkt 2 tiltræder  

 Revisornævnet, at honoraret burde have været afsat i  

 regnskaberne, i det mindste med et skønnet beløb, hvorfor  

 indklagede også i dette forhold har handlet i strid med god  

 revisorskik.
Selv om de for Revisornævnet foreliggende  

 oplysninger vedrørende klagepunkt 3 ikke gør det muligt med  

 sikkerhed at fastlægge, hvilke fejl der har været i det af  

 indklagede udarbejdede regnskab for 1992/93, findes der dog  

 tilstrækkeligt grundlag for at fastslå, at regnskabet har  

 været lidende af mangler, som burde have været afklaret af  

 indklagede i forbindelse med arbejdet.
Revisornævnet tiltræder  

 derfor, at indklagede heller ikke med hensyn til dette klagepunkt har  

 iagttaget god revisorskik.
Vedrørende klagepunkt 4 lægger  

 Revisornævnet til grund, at klagerens nye revisor den 25. august 1994  

 bad indklagede om at få tilsendt kopi af afslutningsark/råbalance  

 pr. 30. juni 1993, og at indklagede efter sin egen forklaring først  

 fremsendte råbalancen efter mødet i januar 1995. Efter  

 Revisornævnets opfattelse må det anses for en  

 tilsidesættelse af god revisorskik at lade gå så lang tid,  

 før dette for efterfølgerens arbejde så vigtige  

 arbejdspapir blev tilsendt denne.
Som sagen er oplyst, finder  

 Revisornævnet ikke sikkert grundlag for at kritisere, at muligt  

 også andre dokumenter, som den nye revisor havde krav på, ikke  

 blev overgivet denne.
 På baggrund af det anførte nedsætter  

 Revisornævnet den forskyldte bøde til 15.000 kr., jf. lov om  

 registrerede revisorer ? 11 a, stk  

 1.
 I medfør af bekendtgørelsen om  

 Revisornævnet ? 11, stk. 3,  

 er det bestemt, at kendelsen skal offentliggøres.
 Thi bestemmes:
 Disciplinærnævnets kendelse ændres  

 således, at der pålægges indklagede registreret revisor  

 Bjarne Bastved en bøde på 15.000 kr.
Bilag Ved skrivelse modtaget den 16. februar 1995 og senere præciserende  

 skrivelser har ER Postservice ApS indgivet klage over registreret revisor  

 Bjarne Bastved.
 Erhvervs- og Selskabsstyrelsen har oplyst, at revisor Bjarne Bastved har  

 været optaget i Revisorregistret siden 11. september 1974.
 Det fremgår af sagen, at indklagede blev antaget som revisor for  

 klageren med virkning fra regnskabsåret 1990/91. Indklagede udarbejdede  

 herefter klagers årsregnskaber for regnskabsårene 1990/91,  

 1991/92 og 1992/93.
 Indklagede blev afskediget som klagers revisor med udgangen af juni 1994,  

 hvorefter klager antog en ny revisor, registreret revisor Ole  

 Kallesøe, OK Revision ApS.
 Ved brev af 15. august  1994 anmodede Ole Kallesøe indklagede om at  

 meddele en række oplysninger, der var nødvendige for, at han  

 kunne påbegynde og videreføre arbejdet med udarbejdelse af  

 årsregnskab m.v.
 Ved brev af  25. august 1994 anmodede Ole Kallesøe endvidere  

 indklagede om at få tilsendt kopi af afslutningsark/råbalance pr.  

 30. juni 1993, da der under revisionen af åbningsbalancen pr. 1. juli  

 1993 var " opstået en del spørgsmål, der kun kan  

 besvares af ovennævnte arbejdspapirer".
 Ved brev af 8. september 1994 rykkede Ole Kallesøe indklagede for  

 det udbedte materiale., idet det samtidigt oplystes, at der var konstateret  

 mangler ved driftsregnskabet for 1992/93 vedrørende en række  

 nærmere angivne aktiver og passiver, som formodedes at skulle have  

 været medtaget i det sidste af indklagede udarbejdede  

 årsregnskab.
 Den 7. oktober 1994 skrev klagers advokat til indklagede bl.a.:
" Selskabets ny revisor har siden 15. august d.å. jævnligt -  

 og senest ved skrivelse af 8. september d.å. - rekvireret materiale og  

 oplysninger hos Dem til brug ved udarbejdelse af årsregnskab.
 Da revisor intet har modtaget fra Dem, skal jeg nu meddele Dem en frist  

 på 10 dage fra dato til at forsyne revisoren med det i skrivelse af 8.  

 september d.å. omtalte materiale, tillige med kopi af  

 anlægskartotek.
 Sker dette ikke, vil jeg uden yderligere varsel begære afholdt  

 udkørende fogedforretning til Deres forretningsadresse  

".
 Rekvisition blev indgivet til fogedretten den 18. oktober 1994, hvilket -  

 ifølge klager - medførte, at indklagede afleverede en del af  

 det udbedte materiale direkte til klager, dog uden nærmere at besvare  

 de af Ole Kallesøe rejste spørgsmål.
 I februar 1995 udtog  klager stævning mod indklagede med  

 påstand om betaling af kr. 92.975, der angives at udgøre klagers  

 krav i anledning af uberettiget oppebåret revisorhonorar og  

 erstatningskrav som følge af, at klager som konsekvens af indklagedes  

 mangelfulde arbejde har haft omkostninger til anden revisor samt advokat.
 Klageren har under disciplinærsagen i alt væsentligt  

 anført følgende klagepunkter:
 Indklagede har i regnskaberne for 1991/92 og 1992/93 urigtigt angivet, at  

 indskudskapitalen i ER Postservice ApS var 200.000 kr., uanset at denne  

 kapital ikke var registreret i Erhvervs- og Selskabsstyrelsen.
 Indklagede har ikke fremsendt endelig afregning over honorar for sin  

 bistand vedrørende 1993/94, uanset at der i dette regnskabsår  

 á conto var oppebåret 44.000 kr. + moms, og uanset at der i  

 denne periode intet arbejde var udført for selskabet.
Indklagede har i regnskabet for 1992/93 undladt at opgive aktiver til en  

 værdi af 98.035 kr. og passiver til en værdi af 237.978 kr. og  

 således udarbejdet et driftsregnskab, der var 139.952 kr. "for  

 godt". Årets positive resultat 113.834 kr. skulle rettelig have  

 udvist et negativt resultat på 26.108 kr.
Det aflagte regnskab har  

 derfor ikke givet et retvisende billede af aktiver og passiver, selskabets  

 økonomiske stilling samt resultat.
 Indklagede har ikke besvaret forespørgsler fra klagers nye revisor  

 af 15. august, 25. august og 8. september 1994 før fristen for  

 udarbejdelse af årsregnskabet for 1993/94 udløb med udgangen af  

 1994. Til sidst blev det nødvendigt at anmode om fogdens bistand til  

 at få udleveret diverse materiale fra indklagede.
 Indklagede har anført følgende til klagen:
 Ad 1. klagepunkt:
Indskudskapitalen blev i regnskaberne for 1991/92 og 1992/93 angivet til  

 de 200.000 kr. på baggrund af oplysninger modtaget fra selskabets  

 direktør.
Indklagede har fået forevist et  

 generalforsamlingsreferat, hvoraf kapitalforhøjelsen fremgik.  

 Indklagede gik ud fra, at klageren havde anmeldt kapitalforhøjelsen,  

 og klageren gjorde ikke i forbindelse med årsregnskaberne indklagede  

 opmærksom på, at der ikke var foretaget anmeldelse.
Kapitalen  

 blev i øvrigt omtalt i en skrivelse af 3. november 1992, uden at  

 klageren gjorde indsigelse.
Så snart indklagede fik oplysning om den  

 manglende anmeldelse af kapitalforhøjelsen, foretog han den  

 nødvendige ekspedition ved at foranledige anmeldelsesblanket af 15.  

 december 1993 indsendt til Erhvervs- og Selskabsstyrelsen.
 Ad 2. klagepunkt:
Indklagede er enig i, at det omhandlede honorar på 44.000 kr. + moms  

 i hvert fald for en væsentlig dels vedkommende ikke dækker  

 arbejde udført i 1993/94. Beløbet vedrører derimod  

 arbejde udført i tidligere regnskabsår.
Da klageren ikke havde  

 mulighed for at honorere kravet i nær tidsmæssig sammenhæng  

 med arbejdets udførelse, accepterede indklagede at lade sit  

 tilgodehavende fordele over en længere periode.
 Ad 3. klagepunkt:
Indklagede har bestridt rigtigheden af klagepunktet, der bygger på  

 den nye revisors gennemgang af klagerens regnskabsmateriale.
Efter aftale med  

 selskabets ledelse skete der ikke afskrivning vedrørende  

 dubiøse debitorer, da der netop var sket betaling af ca. 1/3 af de  

 daværende overforfaldne tilgodehavender.
Der kunne derfor ikke ses bort  

 fra muligheden af, at resten af fakturaerne eller en stor del heraf ville  

 blive betalt efterfølgende.
Der skete ud fra et  

 væsentlighedssynspunkt og efter samråd med klageren ikke  

 aktivering af likvider på 25.597 kr. og passivering af forudbetalinger  

 på 27.183 kr.
Bortset fra eventuel afskrivning af dubiøse  

 debitorer ville summen af de påtalte punkter ikke ændre  

 resultatet eller egenkapitalen med mere end +/- 2.-3.000 kr.
 Ad 4. klagepunkt:
Indklagede mener ikke at have tilsidesat sine pligter overfor den nye  

 revisor.
Alle oplysninger har været tilgængelige i klagerens eget  

 bogholderi, og indklagede opfattede ikke situationen således, at han  

 skulle yde særskilt bistand i den forbindelse.
Han var desuden på  

 daværende tidspunkt meget optaget af andre kunder.
Han havde dog  

 kontakt med en medarbejder hos den nye revisor i slutningen af 1994 og deltog  

 omkring årsskiftet 1994/95 i et møde hos den nye revisor for at  

 gennemgå udestående spørgsmål.
 Parterne har under et møde med nævnet haft lejlighed til at  

 gøre nærmere rede for deres standpunkter.
Direktøren for klageren, Erik Reinhard, har under  

 mødet med nævnet supplerende forklaret, at han og en bogholder  

 foretog den daglige bogføring på EDB, mens indklagede ydede  

 rådgivning og udarbejdede årsregnskab på baggrund af  

 modtagne balancer.
Bogføringssystemet har været uændret  

 gennem 11 år, og der var også tidligere blevet overført  

 konti til det følgende år.
Indklagede blev hele tiden spurgt til  

 råds, fordi ingen i selskabet havde nærmere kendskab til  

 årsregnskabsloven.
Indklagede fik at vide, at regnskabet skulle se  

 pænt ud, men han blev naturligvis ikke opfordret til ulovligheder.
Erik  

 Reinhard husker ikke indholdet af de konkrete drøftelser.
Det blev  

 sagt til indklagede, at han skulle sørge for det fornødne  

 vedrørende kapitalforhøjelsen, herunder indberetning til  

 myndighederne.
Selskabets advokat deltog ikke i regnskabsafslutningen.
Indklagede har under mødet med nævnet supplerende  

 forklaret, at det var meningen, at selskabets advokat skulle klare de  

 juridiske spørgsmål i forbindelse med retablering af kapitalen  

 og kapitalforhøjelsen.
Først sent i 1993 fandt indklagede ud  

 af, at forholdene ikke var i orden.
Der blev ikke afsat skyldig  

 revisorhonorar i selskabets regnskaber for 1991/92 og 1992/93, selv om  

 á conto beløbet på 44.000 kr., der blev faktureret som  

 vedrørende 1993/94, reelt vedrører arbejde udført i de  

 tidligere perioder.
Der er hele tiden ført time-/sagsregnskab.  

 Regnskabet for 1992/93 giver efter indklagedes opfattelse, uanset de  

 påtalte forhold, et retvisende billede af selskabets økonomiske  

 stilling og resultat.
Når der blev rykket for svar på skrivelser  

 fra den nye revisor, tilbød indklagede at afholde møde.
Han har  

 deltaget i møder med selskabets advokat og nye revisor  

 vedrørende besvarelsen af de stillede spørgsmål.  

 Indklagede sendte, inden der blev afholdt møde i fogedretten, kopi af  

 det materiale, han var besiddelse af, til klagerens nye revisor, men  

 indklagede har selv ikke haft andet end kopier.
 Disciplinærnævnet skal udtale:
 Vedr. 1. klagepunkt:
 Indklagede har bl.a. udarbejdet og revideret klagers årsregnskaber  

 for 1991/92 og 1992/93.
I årsregnskabet for 1991/92, som indklagede har underskrevet den 15.  

 oktober 1992, er indskudskapitalen angivet til 200.000 kr., svarende til en  

 stigning på 120.000 kr. i forhold til det forrige regnskabsår.
I  

 regnskabets årsberetning anføres, at der til  

 overskudsdispositioner bl.a. indstilles "indskud ved  

 kapitalforhøjelse" på 600.000 kr.
 I årsregnskabet for 1992/93, som indklagede har underskrevet den 17.  

 september 1993, er indskudskapitalen ligeledes angivet til 200.000 kr.
 Det fremgår imidlertid af sagen, at kapitalforhøjelsen  

 på 120.000 kr. desuagtet først blev anmeldt over for Erhvervs-  

 og Selskabsstyrelsen den 15. december 1993. Det omtalte "indskud ved  

 kapitalforhøjelse " på 600.000 kr. blev imidlertid  

 fortsat ikke anmeldt over for styrelsen, idet kapitalforhøjelsen  

 på i alt 720.000 kr. samt kapitalnedsættelsen på 600.000  

 først berigtigedes den 28. december 1994 med bistand af klagers nye  

 revisor.
 Indklagede, der som selskabets revisor burde have påset, at  

 kapitalforholdene var anmeldt over for Erhvervs- og Selskabsstyrelsen, findes  

 derfor for så vidt at have handlet i strid med god revisorskik.
 Vedr. 2. klagepunkt:
Indklagede har oplyst, at han i regnskabsåret 1993/94 hos klager har  

 opkrævet et honorar på 44.000 kr. ekskl. moms vedrørende  

 arbejde, der i alt væsentligt er udført for klageren i  

 forbindelse med tidligere regnskabsår.
Det er imidlertid ubestridt, at  

 honoraret ikke er afsat i de af indklagede udarbejdede regnskaber for de  

 pågældende år, hvorfor indklagede for så vidt har  

 handlet i strid med god revisorskik.
 Vedr. 3. klagepunkt:
 Klagers nye revisor har nærmere redegjort for, hvorledes der i  

 selskabets årsregnskab for 1992/93 mangler aktiver for ca. 98.000 kr.  

 og passiver for ca. 237.000 kr.
En del af disse beløb fremgår af klagers eget bogholderi, og  

 indklagede har bl.a. oplyst, at han valgte at modregne de likvide  

 beholdninger i forudbetalinger fra kunder og at driftsføre  

 differencen.
Indklagede har i øvrigt ikke revideret begivenheder  

 indtruffet efter regnskabsårets udløb, således at samtlige  

 relevante aktiver og passiver ikke er medtaget i årsregnskabet.
 Regnskabet kan således ikke antages at give et retvisende billede af  

 selskabets aktiver og passiver, økonomiske stilling og resultat,  

 hvorfor indklagede, som har forsynet regnskabet med en blank påtegning,  

 heller ikke på dette punkt kan antages at have handlet i  

 overensstemmelse med god revisorskik.
 Vedr. 4. klagepunkt:
Når en klient vælger at skifte til en ny revisor  

 påhviler det den oprindelige revisor - efter omstændighederne mod  

 honorar - at være klientens nye revisor behjælpelig med de  

 oplysninger, som denne nye revisor måtte ønske for at kunne  

 videreføre revisionen og udarbejde et korrekt og rettidigt  

 årsregnskab.
Det må endvidere i almindelighed følge af god  

 revisorskik, at en registreret revisor har pligt til at besvare henvendelser  

 vedrørende behandlingen af en sag, som revisoren har taget del i.
I nærværende sag finder nævnet det godtgjort, at  

 indklagede ikke med tilstrækkelig hurtighed har besvaret henvendelserne  

 fra klagers ny revisor og advokat, der efter adskillige ubesvarede skrivelser  

 så sig nødsaget til at indgive begæring til fogedretten  

 vedrørende udlevering af diverse regnskabsmateriale.
Dersom indklagede  

 var af den opfattelse, at besvarelsen af forespørgslerne kunne findes  

 i det materiale, som den nye revisor og/eller klienten allerede lå inde  

 med, burde dette således utvetydigt straks have været oplyst.
 Herefter findes indklagede også vedrørende dette klagepunkt  

 ikke fuldt ud at have levet op til god revisorskik.
 Indklagede har derfor forskyldt en bøde i medfør af § 11 a,  

 stk. 1, i lov om registrerede revisorer.
 Bøden fastsættes efter omstændighederne til 25.000  

 kr.
 T h i   b e s t e m m e s :
 Registreret revisor Bjarne Bastved pålægges en bøde  

 på 25.000 kr.
