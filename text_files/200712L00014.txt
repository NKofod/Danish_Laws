Fremsat den 4. oktober 2007 af undervisningsministeren (Bertel Haarder) Forslag til Lov om ændring af lov om folkeskolen i Grønland (Udvidelse af undervisningspligten) § 1 I lov nr. 579 af 29. november 1978 om folkeskolen i Grønland foretages følgende ændringer:
 1. § 1, 2. pkt., ophæves.
 2. § 2, stk. 1, 1. pkt., affattes således:
»Der er mindst 9 års undervisningspligt i Grønland.« 3. I § 2, stk. 2, ændres »8« til: »9«.
 4. § 4, stk. 1, 2. pkt., ophæves.
§ 2 Loven træder i kraft den 1. januar 2008.
Bemærkninger til lovforslaget Almindelige bemærkninger 1. Baggrunden for lovforslaget Lovforslaget er en følge af Grønlands Hjemmestyres ønske om udvide undervisningspligten fra 9 år til 10 år.
Lov om folkeskolen i Grønland (lov nr. 579 af 29. november 1978  se Folketingstidende 1978-1978 (L 579), Folketingets Forhandlinger spalte 301, 520, 2129, 2534, Tillæg A spalte 315, Tillæg B spalte 83 samt Tillæg C spalte 73) er en bemyndigelseslov, hvorefter hjemmestyret ved landstingsforordning selv fastsætter nærmere regler om folkeskolen i Grønland, herunder om folkeskolens formål og styrelse, om undervisningspligtens opfyldelse og om ydelse af uddannelsesstøtte til skoleelever.
Ifølge loven er der 9 års undervisningspligt i Grønland.
Fra 1998 til 2005 blev grundlaget for en reform af den grønlandske folkeskoleordning udarbejdet.
Arbejdet resulterede i, at folkeskolen blev struktureret som et 10-årigt undervisningsforløb, inddelt i tre trin, der hver udgør et sammenhængende fagligt og pædagogisk forløb.
Dette gælder også det sidste trin (ældstetrinnet), der omfatter de tre sidste skoleår. Ældstetrinnet afsluttes med prøver i 10. klasse svarende til 9. klasse i Danmark.
Elever, der i dag som følge af undervisningspligtens ophør forlader folkeskolen efter to af de tre sidste år, bliver således stillet ringere end elever, der afslutter hele det 10-årige undervisningsforløb, såvel kundskabs- og dannelsesmæssigt som med hensyn til de reelle og formelle muligheder for videre uddannelse.
Som anført er undervisningspligten i Grønland 9 år.
Grønlands Hjemmestyre er således afskåret fra selv at udvide undervisningspligten ud fra en vurdering af grønlandske behov og forudsætninger.
Allerede fra den 1. januar 1980, hvor hjemmestyret overtog folkeskoleområdet, blev det fastsat, at undervisningspligten indtræder allerede i børnehaveklassen, som i Grønland benævnes 1. klasse.
Som følge heraf ophører den grønlandske undervisningspligt allerede på det tidspunkt, hvor eleven alene har modtaget undervisning, der svarer til undervisningen på 8. klassetrin i Danmark.
Med forslaget bemyndiges hjemmestyret til at udvide undervisningspligten ud over 9 år.
Se bemærkningerne til § 1, nr. 2.
2. Økonomiske og administrative konsekvenser for stat, regioner og kommuner Lovforslaget indeholder ingen økonomiske og administrative konsekvenser af betydning for stat, regioner og kommuner.
3. Økonomiske og administrative konsekvenser for erhvervslivet Lovforslaget indeholder ingen økonomiske og administrative konsekvenser for erhvervslivet.
4. Administrative konsekvenser for borgerne Lovforslaget indeholder ingen administrative konsekvenser for borgerne.
5. Miljømæssige konsekvenser Lovforslaget har ingen miljømæssige konsekvenser.
6. Forholdet til EU-retten Lovforslaget indeholder ikke EU-retlige aspekter.
 7. Hørte myndigheder og organisationer mv.
Landsstyret har været inddraget i forudgående drøftelser om lovforslagets indhold.
Lovforslaget har herefter inden fremsættelsen været forelagt Grønlands Hjemmestyre, der ved brev af 30. april 2007 har tilsluttet sig lovforslaget.
