Nr BSF 84 Forslag til folketingsbeslutning om begrænsning af Arbejdstilsynets  

 beføjelser ved arbejde i private hjem Fremsat af Helge Sander (V) Charlotte Antonsen (V) Bendt Bendtsen (KF)  

 Brian Mikkelsen (KF) Tom Behnke (FP) Annette Just (FP) Kristian Thulesen Dahl  

 (DF) Pia Kjærsgaard (DF) den 18. december 1996 Folketinget pålægger regeringen senest den 1. maj 1997 at fremsætte forslag til ændring af lov om arbejdsmiljø. Forslaget skal begrænse Arbejdstilsynets beføjelser ved midlertidigt ikkekontinuerligt husligt arbejde i private hjem og ved arbejde, der udføres af en privat person i eller på husstandens private bolig (evt.
 fritidsbolig), grund i tilknytning hertil eller på køretøj, båd m.v.
 tilhørende husstanden.
Bemærkninger til forslaget Forslaget er en uændret genfremsættelse af beslutningsforslag nr.
B 38 fra  

 folketingsåret 1994-95. Se Folketingstidende 1994-95, Folketingets  

 forhandlinger, side 1953 og 2989 og Till.
A side 1183.
 Det er vigtigt, at Arbejdstilsynet udøves under former, der ikke virker  

 krænkende for privatlivets fred, ikke mindst når det gælder hjemmehjælp hos  

 ældre eller invaliderede.
De særlige beføjelser, som arbejdsmiljøloven giver Arbejdstilsynet med  

 hensyn til stikprøvevise kontrolbesøg på private arbejdssteder, må efter  

 omstændighederne først og fremmest tage sigte på kontinuerligt arbejde på  

 steder, der frembyder særlige faremomenter for arbejdstageren.
Der bør  

 således ikke foretages kontrolbesøg ved ikkekontinuerligt husligt arbejde,  

 f.eks. i forbindelse med kommunal hjemmehjælp i medfør af bistandsloven  

 (praktisk bistand i hjemmet), eller husligt arbejde i medfør af lov om  

 hjemmeservice.
Kontrolbesøg bør heller ikke foretages i forbindelse med  

 arbejde i og ved private boliger m.v., der udføres af medlemmer af den  

 private husstand.
 Arbejdstilsynets medarbejdere har i henhold til arbejdsmiljølovens § 76,  

 stk. 2, adgang til et arbejdssted uden retskendelse mod behørig legitimation.  

 Herudover har medarbejderne i henhold til § 76, stk. 3, endog ret til,  

 ligeledes uden retskendelse, at kræve dokumentation udleveret, herunder  

 foretage fotografiske optagelser og lignende.
At Arbejdstilsynets virksomhed i private hjem og især de tilfældige og  

 uanmodede kontrolbesøg kan forekomme problematisk, fremgår også af den  

 oprindelige formulering af lovens § 2, der generelt undtog arbejde i  

 arbejdsgiverens private husholdning og arbejde udført af dennes husstand.  

 Disse undtagelser er dog stort set ophævet.
Dog er visse undtagelser  

 vedrørende egentligt hjemmearbejde bevaret, for hovedpartens vedkommende ved  

 bekendtgørelser fra Arbejdsministeriet.
 De nødvendige ændringer af arbejdsmiljølovens §§ 2 og 76 må indskærpe, at  

 kontrolbesøg i og ved private hjem i hovedsagen kun må ske i følgende tre  

 tilfælde:
a) På anmodning fra arbejdstager eller andre, b) ved klager over arbejdsstedets indretning eller over andre forhold, der  

 kan betyde en fare for arbejdstageren, c) ved arbejdsulykker.
Skriftlig fremsættelse Helge Sander (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om begrænsning af Arbejdstilsynets  

 beføjelser ved arbejde i private hjem.
(Beslutningsforslag nr.
B 84).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
