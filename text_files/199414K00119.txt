Nr BTL 119 Betænkning over Forslag til lov om ophavsret   

 Nr L 119 1994-95, 1. samling Afgivet af Kulturudvalget Afgivet: 19950524 Udvalget har behandlet lovforslaget i nogle møder og har herunder stillet  

 spørgsmål til kulturministeren, som denne har besvaret skriftligt.
Nogle af  

 udvalgets spørgsmål til kulturministeren og dennes besvarelse heraf  

 tilligemed en henvendelse fra Danske Dagblades Forening er optrykt som bilag  

 til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Advokatfirmaet Berning Schluter Hald, Association of European Performers Organisations, Bibliotekslederforeningen, Copy-Dan, Danmarks Biblioteksforening, Danmarks Forskningsbiblioteksforening, Danmarks Radio, Dansk Artist Forbund, Dansk Forfatterforening, Dansk Industri, Dansk Komponist Forening, Dansk Skuespillerforbund, Danske Billedautorer, Danske Dagblades Forening, Danske Jazz-, Beat- og Folkemusikautorer, Demokratiske Lokalstationer, Den danske Forlæggerforening, Ejlers, Christian, European Broadcasting Union, Fonden for Aktive Blinde, Foreningen Pressekopier, Forskningsbiblioteksrådet, Forskningsrådenes Formandskollegium, Gramex, Journalistforbundet, Jørgensen, Bent, restauratør, Koda, Kommunernes Landsforening, Laserdisken, Nordisk Copyright Bureau, Pressefotografforbundet, Rektorkollegiet, Reumert & Partnere, Rødovre Kommune, Sammenslutningen af Lokale radio- og tv-stationer i Danmark, Samrådet for Ophavsret, Silkeborg Kunstmuseum, Statens Bibliotekstjeneste, Tele Danmark, TV 2, Vagn & Vagabonderne og Århus Kommune.
 Der er af kulturministeren og af nogle mindretal stillet ændringsforslag,  

 hvorom henvises til de ledsagende bemærkninger.
Et flertal (udvalget med undtagelse af Fremskridtspartiets medlem)  

 bemærker indledningsvis, at man forventer, at ophavsretsloven med sikkerhed  

 vil komme til fornyet behandling i Folketinget i de nærmeste år.
Der henvises  

 i denne forbindelse til kulturministerens svar på spørgsmål 88, som er  

 optrykt som bilag til betænkningen.
Flertallet har overvejet forskellige spørgsmål i forbindelse med  

 ophavsretten og den digitale udvikling.
Den nye digitale teknologi indebærer  

 en revolution med hensyn til mulighederne for at håndtere tekst, lyd og  

 billede, også for så vidt angår ophavsretligt beskyttet materiale.
Store  

 mængder af information kan komprimeres og lagres på meget lille plads.  

 Konprimeringen medfører, at mulighederne øges dramatisk for hurtigt at  

 overføre den lagrede information via tråd (f.eks. telefonnettet eller andre  

 kabelforbindelser, herunder i glasfiberkabler) eller trådløst (over  

 jordbaserede sendere eller satellit). Endelig kan den lagrede information  

 overføres og kopieres uden kvalitetstab.
På baggrund af de betydelige økonomiske og samfundsmæssige interesser, som  

 knytter sig til digitalteknologien, pågår der for øjeblikket navnlig i USA,  

 Japan og inden for EU omfattende undersøgelser af de rettighedsmæssige  

 aspekter på såvel nationalt som internationalt plan.
I USA er der i juli 1994  

 publiceret en foreløbig rapport under titlen »Intellectual Property and  

 the National Information Infrastructure«.
Endvidere forhandles der for  

 øjeblikket inden for EU om udformningen af et direktiv om beskyttelse af  

 databaser.
Resultaterne af de mange nationale og internationale undersøgelser  

 forventes at indgå i arbejdet inden for WIPO vedrørende en særlig protokol  

 til Bernerkonventionen m.v., som antagelig vil blive bragt til afslutning i  

 løbet af 1996-97.
I Danmark afgav et af finansministeren nedsat udvalg i oktober 1994  

 rapporten »Info-samfundet år 2000«, der er et oplæg til en national  

 indsats inden for de muligheder, som den nyeste udvikling af  

 informationsteknologien indebærer.
Rapporten vil blive fulgt op med  

 nedsættelse af et udvalg, som særlig skal kortlægge bibliotekernes behov og  

 de aftalemæssige, retlige og økonomiske muligheder for, at disse kan  

 imødekommes bedst muligt.
Under behandlingen har der fra flere sider været fremsat ønske om, at  

 aftalelicensordningerne i lovforslagets §§ 13 og 14 om eksemplarfremstilling  

 ved fotokopiering inden for undervisningsvirksomhed og erhvervsvirksomhed  

 m.v. burde udvides til også at gælde for eksemplarfremstilling i digital  

 form.
Endvidere har man fra bibliotekernes side fremsat ønske om  

 aftalelicensordninger for udlån m.v. af digitalt materiale.
 Flertallet kan være enig i, at den omfattende lagring af et meget stort  

 antal beskyttede værker, som må forventes at ville finde sted i forbindelse  

 med oparbejdelsen af databaser af forskellig art, meget vel vil kunne tale  

 for at overveje at gennemføre nye aftalelicensbestemmelser på visse områder.  

 Flertallet finder imidlertid ikke, at der på nuværende tidspunkt foreligger  

 et tilstrækkelig sikkert grundlag for at fremlægge forslag af denne art.  

 Flertallet har herved navnlig lagt vægt på, at den faktiske situation,  

 herunder spørgsmålet om mulige aftaleparter, på en del områder er uafklaret,  

 samt at der som nævnt er iværksat særlige undersøgelser.
 I betragtning af områdets internationale karakter må det endelig være af  

 vigtighed at afvente udfaldet af de igangværende internationale overvejelser,  

 herunder ikke mindst forhandlingerne inden for EU og WIPO.
Flertallet har endvidere overvejet, om der i lovforslaget bør indføres en  

 regel om, at ophavsretten til værker, der frembringes af en arbejdstager  

 under udførelsen af dennes arbejde eller efter arbejdsgiverens anvisninger,  

 overgår til arbejdsgiveren, medmindre andet er aftalt.
Det har også været  

 fremme, om en sådan regel eventuelt burde indføres specielt for de trykte og  

 elektroniske medier.
Kulturministeren har i den forbindelse bl.a. oplyst, at spørgsmålet om  

 ophavsretten i ansættelsesforhold i dansk ret ikke er generelt lovreguleret.  

 Det vil sige, at det er den almindelige regel, at ophavsretten tilkommer den  

 person, som har frembragt værket.
Retten kan helt eller delvis overdrages til  

 andre, således naturligvis også til en arbejdsgiver.
 Denne ordning skal ses på baggrund af, at en generel lovregulering inden  

 for ophavsrettens almindelige område ville have indgribende konsekvenser for  

 bestående aftaler og kollektive overenskomster på arbejdsmarkedet, hvor der  

 er langvarig tradition for, at der kan træffes aftale mellem de berørte  

 parter på et frit grundlag.
 Der findes i dag på et enkelt område en bestemmelse om, at ophavsretten i  

 et ansættelsesforhold overgår til arbejdsgiveren, medmindre andet aftales,  

 nemlig med hensyn til edb-programmer (lovforslagets § 59, jf. § 53, stk. 4).
Med hensyn til ophavsretten i ansættelsesforhold ligger den gældende  

 danske lovgivning og lovforslaget på linje med lovgivningen i det øvrige  

 Norden og det store flertal af lande inden for EU.
Kun i Storbritannien,  

 Holland og Irland kendes bestemmelser om, at ophavsretten i  

 ansættelsesforhold tilfalder arbejdsgiveren.
Af disse vedrører reglerne i  

 Irland alene ansættelsesforhold inden for medierne.
Specielt med hensyn til, om en regel af denne art burde inføres for  

 medierne alene, har ministeren peget på, at udviklingen i britisk lovgivning  

 er gået fra en speciel regel inden for mediernes område til en generel regel  

 for alle områder.
Dette må tages som udtryk for, at en regel begrænset til  

 visse erhverv virker på en uhensigtsmæssig måde.
 Uanset at ophavsretten først og fremmest tilsigter at beskytte den frie  

 kunstner, der selv må kæmpe for at afsætte sine produkter, og uagtet at  

 f.eks. en fastansat journalist eller skuespiller gennem lønaftaler m.v. er  

 sikret betaling for sine produkter, har flertallet i lyset af de foreliggende  

 oplysninger fundet, at der ikke for tiden er tilstrækkeligt grundlag for at  

 gennemføre en særlig regulering af ophavsretten i ansættelsesforhold.
 Flertallet bemærker, at der knytter sig væsentlige samfundsmæssige  

 interesser til at give gode vilkår for mangfoldigheden i idegrundlag og  

 geografisk tilhørssted for den skrevne presse, ligesom der er behov for at  

 give muligheder for, at f.eks. danske tv-produktioner kan konkurrere med  

 udenlandske.
 Flertallet er opmærksom på, at den bestående retstilstand for bl.a. den  

 skrevne presse har medført, at udgiverne for at undgå dobbeltproduktion har  

 fundet nye samarbejdskonstruktioner.
 Flertallet forudser, at parterne viser stor fleksibilitet og evne til at  

 finde aftalemæssige løsninger, da det ellers kan blive aktuelt at revurdere  

 de ansattes ophavsret.
Vedrørende forlagsaftaler bemærker flertallet, at Dansk Forfatterforening  

 og Nordisk Forfatter- og Oversætterråd over for udvalget har udtrykt  

 bekymring over, at lovforslagets kapitel 3 efter forslag fra  

 Ophavsretsudvalget ikke længere indeholder særlige bestemmelser om  

 forlagsaftaler.
Spørgsmålet har være forelagt kulturministeren, der har  

 oplyst, at de nye generelle bestemmelser, der vedrører alle aftaletyper inden  

 for ophavsretten, i praksis svarer til de gældende forlagsaftalebestemmelser,  

 og at ministeren finder det vigtigt i den dynamiske situation, hvori  

 ophavsretten befinder sig, at principperne bag de gældende bestemmelser om  

 forlagsaftaler i forenklet og moderniseret form videreføres som generelle  

 regler, der vedrører alle aftaletyper inden for ophavsretten.
 Vedrørende beskyttelsestiden henvises til kulturministerens besvarelse af  

 spørgsmål 91, som er optrykt som bilag til betænkningen.
Herefter indstiller et flertal (Socialdemokratiets, Socialistisk  

 Folkepartis, Det Radikale Venstres og Centrum-Demokraternes medlemmer af  

 udvalget) lovforslaget til vedtagelse med de af kulturministeren  

 stillede ændringsforslag.
Flertallet vil stemme imod det under nr. 5 stillede  

 ændringsforslag vedrørende lovforslagets § 40, idet flertallet henviser til  

 kulturministerens besvarelse af spørgsmål 82, som er optrykt som bilag til  

 betænkningen.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til vedtagelse med de af  

 kulturministeren og af dette mindretal under nr. 5 stillede ændringsforslag.  

 Mindretallet indstiller de under nr. 7, 8, 10 og 12 stillede ændringsforslag  

 til forkastelse, idet der henvises til flertallets indledende bemærkninger i  

 betænkningen.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, men vil  

 stemme for de stillede ændringsforslag.
 Det er Fremskridtspartiets opfattelse, at en ny ophavsretslov burde have  

 bygget på et ganske andet princip, end tilfældet er blevet.  

 Fremskridtspartiet er af den opfattelse, at begrebet ophavsret gør mere skade  

 end gavn med den måde, hvorpå lovgivningen er formuleret og søges  

 administreret.
Det er ikke statens opgave at varetage de ophavsretlige interesser for  

 personer, der har fremstillet værker, der er belagt med restriktioner på  

 anvendelsen.
En komponist, en kunstmaler, en forfatter og øvrige  

 traditionelle rettighedshavere må i formuleringen af deres salgsaftaler  

 opliste og indregne de særlige forhold, de ønsker at gøre gældende, for så  

 vidt angår efterfølgende videresalg, udlån eller mangfoldiggørelse af deres  

 værk.
Det virker særlig urimeligt, at en rettighedshaver, som har været død i  

 adskillige år, og som aldrig har ytret sig om rettighederne til sit værk, får  

 opkrævet afgift for benyttelse og/eller salg af sit værk, og hvor pengene  

 samles i særlige puljer.
Det påtænkes nu at udvide det åremål, hvori  

 beskyttelsen gælder, fra 50 til 70 år, hvilket er helt vanvittigt.
 I loven tages der ikke stilling til de åbenlyse paradokser, som moderne  

 digitalteknik og edb-behandling vil give anledning til, og hvor  

 »hullerne« vil afstedkomme helt urimelige situationer.
 Der kan nævnes følgende eksempler:
- Hvis en bog får sit omslag tegnet af en kunstner, gælder  

 ophavsretsloven, og i årtier vil der skulle aftales betaling for benyttelsen.  

 Hvis det samme motiv derimod laves af en reklametegner eller af en kontorelev  

 på en computer ved anvendelse af f.eks. et desktop-program, er der ingen  

 rettighedshaver.
Hvad vil bogforlaget da gøre? - Hvis et reklamebureau skal bruge et billede i en opgave, da kan det  

 henvende sig til et dansk billedbureau og indgå meget omstændelige aftaler og  

 betale meget dyrt for anvendelse af et billede. Ændringer er ikke tilladt,  

 ændret anvendelse er ikke tilladt osv.
Hvis derimod reklamebureauet tegner  

 abonnement på CD-ROM'er fra f.eks.
USA, da kan det hver måned modtage  

 CD-ROM'er med 3-4.000 frikøbte billeder, hvor der må billedmanipuleres og  

 laves aftryk uden begrænsninger.
Hvad vil reklamebureauet gøre? - Hvis en person er tilsluttet Internet eller andre netværk og tilbydes  

 adgang til databaser med samlinger af billeder af kunstværker i enhver form,  

 kan vedkommende frit tappe disse billeder og anvende dem.
Hvis derimod samme  

 person søger at anvende billeder af samme værk, men som er tilgængelige på  

 det danske marked, starter hele ophavsretsmaskinen.
Det samme gælder  

 bogværker.
Hvad vil personen gøre? - Hvis en virksomhed eller person skal bruge videogrammer, film, faste  

 billeder eller musikværker, kan de vælge at følge ophavsretsloven og begive  

 sig ind i papirjunglen med de store betalinger.
Eller man kan nedhente de  

 samme værker via satellittransmissioner fra lande, hvor ophavsretten er  

 frikøbt.
Ingen love overtrædes - hvad vil der ske? - Hvis et videogram er markedsført i Danmark, har det statsbeskyttede  

 monopol i form af en brancheorganisation købt rettighederne til at  

 sælge/udleje værket i Danmark.
Anvendelse af værket betyder derfor betaling  

 af ophavsretsafgifter.
Men enhver kan tage til f.eks.
England og købe samme  

 værk, frikøbt for ophavsretlige forpligtelser.
Ingen love overtrædes.
Hvad  

 vil personen gøre? Dette var bare nogle ganske få eksempler på, hvordan ophavsretslovens  

 ekstremt restriktive bestemmelser vil tvinge folk og virksomheder til at  

 handle kreativt.
Danske leverandører og ophavsretshavere vil få deres  

 levebrød undermineret.
Det sker allerede for billedbureauerne, og det vil  

 også ske for andre brancher.
Loven bør derfor tilpasses den digitale  

 virkelighed.
Loven er stadig forankret i den fjerne fortid, hvor enhver  

 kopiering eller mangfoldiggørelse af et værk betød tab af kvalitet.  

 Digitaliserede værker kan kopieres og mangfoldiggøres uendeligt uden tab af  

 kvalitet.
Lovforslaget vælger også at gå uden om den varme kartoffel, at der på det  

 danske marked er etableret en række statslige monopoler, som på  

 koncessionsbasis udøver den ophavsretlige forretning.
Det gælder Copy-Dan,  

 Koda, Gramex m.fl.
Det giver nogle helt urimelige situationer.
En musiker kan f.eks. frit vælge, om han/hun vil være medlem af Koda.
Koda  

 modtager afgift fra alle, der benytter musikerens værker.
Men sammenspiste  

 beregningsmetoder gør, at en række musikere føler sig dårligt behandlet.  

 Vælger de så at udmelde sig af Koda, så får de ingen penge, men Koda opkræver  

 stadig pengene! Det har den konsekvens, at en række lokalradioer betaler for  

 en musikbenyttelse, uden at musikeren får penge for det.
Kodas sindrige  

 fordelingssystem omfordeler pengene til andre.
Netop lokalradioer er et andet område, hvor lovforslaget ikke løser de  

 meget betydelige problemer.
Lokalradioer oplever at betale mere i musikafgift  

 end f.eks.
Danmarks Radio (DR). Lokalradioer oplever at skulle betale til  

 Gramex ud fra, hvor mange mennesker der kan lytte til dem.
Men i byområder  

 med flere lokalradioer og DR's 3 programmer kan lytterne jo kun lytte til en  

 station ad gangen.
Men Gramex får penge, som om der på samme tid blev lyttet  

 til alle stationer.
Også Kodas ublu krav mod lokalradioerne er med til at  

 ødelægge disse vigtige dele af vores lokale medier.
Et andet område af vores medieverden er dagbladene.
Danske dagblade har  

 meget trange kår i disse år.
Med lovforslaget vil man give journalister og  

 pressefotografer helt nye malkemaskiner, som efter absurde regler kan malke  

 dagbladene for penge.
Journalister og pressefotografer hævder, at deres  

 frembringelser nu ikke længere er håndværk, men kunst.
Uden at nævne nogen må  

 Fremskridtspartiet fastholde, at langt hovedparten af journalister og  

 pressefotografers daglige frembringelser ikke gør sig fortjent til at blive  

 omfattet af begrebet kunst.
Nærværende bemærkninger indeholder kun smagsprøver på, hvilke forhold der  

 hersker/vil komme til at herske i Danmark på det ophavsretlige område.
Derfor  

 kan mindretallet kun anbefale alle at stemme nej til lovforslaget.
 ÆndringsforslagAf kulturministeren, tiltrådt af udvalget:
 Til § 14 1) I 1. pkt. indsættes efter ordet  

 »fremstille« ordene: »eller lade fremstille«.
 Til § 19 2) I stk. 3 indsættes efter 1. pkt. som nyt  

 punktum:
»Dette gælder dog ikke, når et eksemplar af et edb-program i  

 digitaliseret form udgør en del af et litterært værk og udlånes sammen med  

 dette.« Til § 21 3) Efter stk. 2 indsættes som nyt stykke:
»Stk. 3. Udgivne eksemplarer af filmværker, musikværker og  

 værker i digital form kan stilles til rådighed for enkeltpersoner på  

 offentlige biblioteker til personligt gennemsyn eller studium på stedet ved  

 hjælp af teknisk udstyr.
Eksemplarfremstilling er ikke tilladt.« Til § 38 4) I stk. 2, 1. pkt., udgår ordene  

 »fotografiske værker og«.
 Af et mindretal (V og KF), tiltrådt af et mindretal (FP):
 Til § 40 5) 1. pkt. affattes således:
»Vederlaget udgør for lydbånd 0,4716 kr. og for videobånd 0,6681 kr.  

 pr. times spilletid.« Af kulturministeren, tiltrådt af udvalget:
 Til § 44 6) I stk. 1, nr. 2, udgår ordene »til  

 eksemplarfremstilling, som ikke omfattes af bestemmelsen i § 12,», og i  

 stedet indsættes ordene: »til professionelle formål, herunder  

 undervisning,».
 Af et mindretal (FP):
 Til § 65 7) Stk. 4, 2. pkt., udgår.
 Til § 66 8) Stk. 2, 2. pkt., udgår.
 Til § 67Af kulturministeren, tiltrådt af udvalget:
 9) I stk. 2, 1. pkt., indsættes efter »§ 19, stk. 1 og  

 2,»: »§ 21, stk. 3,», og »§§ 47, 49-52 og 58« ændres  

 til: »§ 47 samt §§ 49-52«.
 Af et mindretal (FP):
 10) Stk. 2, 2. pkt., udgår.
 Af kulturministeren, tiltrådt af udvalget:
 Til § 68 11) Efter stk. 2 indsættes som nyt stykke:
»Stk. 3. Bestemmelserne i stk. 1 og 2 gælder ikke for  

 udsendelse i fjernsyn og andre offentlige fremførelser af filmværker, såfremt  

 lyd og billede udsendes eller fremføres samtidig.« Af et mindretal (FP):
 Til § 69 12) Stk. 3, 2. pkt., udgår.
 Af kulturministeren, tiltrådt af udvalget:
 Til § 71 13) I stk. 3 udgår »§ 20, stk. 1,».
 Til § 89 14) I stk. 1 ændres »den 30. juni« til:  

 »den 1. juli«.
 15) Stk. 2, nr. 3, udgår, og efter stk. 2 indsættes som  

 nyt stykke:
»Stk. 3. Regler, der er udstedt efter de hidtidige love,  

 forbliver i kraft, indtil de ophæves eller afløses af regler udstedt efter  

 denne lov.
Overtrædelse af reglerne straffes efter de hidtil gældende  

 regler.« Stk. 3 bliver herefter stk. 4.
 Til § 90 16) Stk. 2 udgår, og i stedet indsættes:
»Stk. 2. Loven gælder ikke for udnyttelseshandlinger, der er  

 afsluttet, eller rettigheder, der er erhvervet før lovens ikrafttræden.  

 Eksemplarer af værker eller frembringelser m.v. kan fortsat spredes til  

 almenheden og vises offentligt, hvis de lovligt er fremstillet på et  

 tidspunkt, da en sådan spredning eller visning var tilladt.
Bestemmelserne i  

 § 19, stk. 2 og 3, skal dog altid finde anvendelse på udlejning og udlån, som  

 foretages efter lovens ikrafttræden.
 Stk. 3. Er der før lovens ikrafttræden påbegyndt en  

 eksemplarfremstilling eller foretaget væsentlige forberedelser til at  

 fremstille eksemplarer af værker eller frembringelser m.v., som ikke var  

 beskyttet efter de hidtil gældende bestemmelser, kan eksemplarfremstilling i  

 nødvendig og sædvanlig udstrækning afsluttes inden for de planlagte rammer,  

 dog senest den 1. januar år 2000. Eksemplarer, som fremstilles på grundlag af  

 bestemmelsen i 1. pkt., kan spredes til almenheden og vises offentligt.  

 Bestemmelsen i stk. 2, 3. pkt., finder tilsvarende anvendelse.
 Stk. 4. Indgår værker og frembringelser m.v. i en optagelse, der  

 er foretaget med henblik på udsendelse i radio og fjernsyn, og som er  

 fremstillet på et tidspunkt, hvor de nævnte værker og frembringelser ikke var  

 beskyttet, eller som er fremstillet i henhold til stk. 3, kan sådanne  

 optagelser fortsat anvendes til udsendelse i radio og fjernsyn indtil den 1.  

 januar år 2000. Bestemmelsen i 1. pkt. finder tilsvarende anvendelse på  

 offentlig fremførelse af filmoptagelser.
Stk. 5. Hvis beskyttelsestiden for et værk eller en frembringelse  

 m.v. ved anvendelse af de nye bestemmelser bliver kortere, end den ville have  

 været efter de hidtil gældende bestemmelser, anvendes de hidtil gældende  

 bestemmelser.
Bestemmelsen i § 63, stk. 4, skal dog altid finde  

 anvendelse.« Til § 91 17) I stk. 1 ændres »den 30. juni« til:  

 »den 1. juli«.
 18) I stk. 2 ændres »den 30. juni« til: »den  

 1. juli«.
Bemærkninger Til nr. 1 Ændringsforslaget har til formål teknisk at præcisere, at  

 aftalelicensbestemmelsen i § 14 om fotokopiering inden for erhvervsvirksomhed  

 m.v., ligesom aftalelicensbestemmelsen i § 13 om undervisningsvirksomhed,  

 også kan omfatte eksemplarfremstilling ved brug af fremmed medhjælp.
Til nr. 2 Ændringsforslaget indebærer, at ophavsmandens eneret til at give  

 samtykke til udlån til almenheden af edb-programmer i digitaliseret form ikke  

 skal gælde i den situation, hvor programmet udgør en del af et litterært værk  

 og udlånes sammen med dette.
Da det litterære værk kan udlånes uden  

 ophavsretlige begrænsninger, bør et edb-program, f.eks. et søgeprogram, som  

 bringes på markedet sammen med det litterære værk, også frit kunne udlånes  

 sammen med dette.
Udlånes programmet særskilt, kræver dette samtykke fra  

 rettighedshaverne efter § 19, stk. 3, 1. pkt.
 Til nr. 3 Forslaget har til formål at præcisere, at det på biblioteker  

 skal være tilladt for enkeltpersoner ved hjælp af teknisk udstyr på stedet at  

 anvende videogrammer, fonogrammer og værker i digital form til personligt  

 gennemsyn eller studium, og at en sådan anvendelse ikke skal anses for  

 omfattet af ophavsmandens eneret til tilgængeliggørelse for almenheden efter  

 § 2. Det forudsættes, at der er tale om udgivne eksemplarer af det nævnte  

 materiale, jf. § 8, stk. 2, samt at bibliotekerne drager omsorg for, at det  

 anvendte tekniske udstyr ikke af brugerne benyttes til eksemplarfremstilling.
 Til nr. 4 Forslaget indebærer, at fotografiske værker vil blive omfattet  

 af følgeretsordningen i § 38, hvorefter der skal betales et vederlag på 5  

 pct. af salgsprisen, ekskl. moms, i forbindelse med erhvervsmæssigt  

 videresalg af eksemplarer af kunstværker.
Til nr. 5 Forslagsstillerne finder, at nedgangen i omsætningen af  

 blankbånd i Danmark er så alarmerende, at der må handles nu.  

 Blankbåndsafgiften bør nedsættes, så den bringes på linje med det tyske  

 niveau.
Derved må både staten og kunstnerne forventes at blive holdt  

 skadesløse.
Til nr. 6 Der er tale om et teknisk ændringsforslag.
Ministeriet er blevet  

 opmærksom på, at den ændring af den gældende lovs § 26 e, stk. 1, nr. 3, som  

 er foreslået i lovforslagets § 43, stk. 1, nr. 3, hvorefter bånd til  

 professionelle formål, herunder undervisning, ikke skal være omfattet af  

 båndafgiften, også bør gennemføres i lovforslagets § 44, stk. 1, nr. 2.
Til nr. 7, 8, 10 og 12 Ændringsforslagene har til hensigt at fjerne det  

 importforbud, som lovforslaget lægger op til.
Det virker urimeligt, at der  

 skal lægges særlige hindringer i vejen for import af eksempelvis cd-plader og  

 filmværker.
Det bemærkes i øvrigt, at der ikke er EF-direktiver, som kræver dette  

 importforbud.
I forbindelse med behandling af det EF-direktiv, som omhandler  

 disse forhold, udtalte Kommissionen, at direktivet ikke ville påvirke  

 samhandelen med tredjelande, som i stedet reguleres af frihandelsaftaler.  

 Direktivet kræver således ikke et stop for handel med lovligt udgivne værker.
 Det er herefter alene op til Danmark, om man ønsker at have disse skærpede  

 bestemmelser i forhold til import fra tredjelande, og da der ikke synes at  

 være saglige hensyn for dette importforbud, foreslås dette forhold ændret.
Til nr. 9 Der er tale om en teknisk konsekvensændring som følge af  

 ændringsforslaget under nr. 3. Ændringen indebærer, at den nye  

 undtagelsesbestemmelse i § 21, stk. 3, som giver mulighed for gennemsyn og  

 studium blandt andet af videogrammer på et bibliotek, også skal gælde i  

 forhold til den beskyttelse, der efter § 67, stk. 1, er givet en producent af  

 billedoptagelser.
Ministeriet er endvidere blevet opmærksom på, at § 67, stk.  

 2, ved en fejl indeholder en henvisning til filmformodningsreglen i § 58. Det  

 foreslås derfor, at denne henvisning udgår.
Til nr. 11 Der er tale om et teknisk ændringsforslag.
Danmarks Radio har  

 over for Kulturministeriet påpeget, at forslaget til § 68, stk. 1 og 2, kunne  

 lede til den misforståelse, at tvangslicensen for brug af lydoptagelser i  

 radio og tv efter § 68 også skulle gælde i tilfælde, hvor lyd og billede  

 udsendes samtidig i tv, og hvor rettighederne til udsendelse af videogrammet  

 som helhed er klareret på et eneretsgrundlag.
Det præciseres derfor i  

 forslaget til et nyt § 68, stk. 3, at tvangslicensen ikke skal gælde i  

 sådanne situationer.
Til nr. 13 Der er tale om et teknisk ændringsforslag.
Kulturministeriet er  

 blevet opmærksom på, at der i undtagelsesbestemmelserne i § 71, stk. 3, til  

 katalogbeskyttelsen i § 71, stk. 1, som vedrører eftergørelse, fejlagtigt er  

 henvist til § 20, stk. 1, om offentlig visning af eksemplarer.
Henvisningen  

 foreslås derfor udeladt.
Til nr. 14 Efter lovforslagets § 89, stk. 1, træder loven i kraft den 30.  

 juni 1995. Formålet hermed har været at undgå tvivl om, at beskyttelsestiden  

 på 70 år efter beskyttelsestidsdirektivets art. 10, stk. 2, inden for EU  

 ligeligt skal gælde retroaktivt for ethvert værk med oprindelse i et EU-land.  

 Det samme ville, uanset ikrafttrædelsestidspunktet for den danske lov, være  

 tilfældet, såfremt man i Tyskland, som allerede i dag har en 70-årig  

 beskyttelse, ved gennemførelsen af direktivet i tysk lovgivning lagde den  

 forståelse af den såkaldte Phil Collins-dom til grund, som Kommissionen og et  

 stort antal medlemslande har tilkendegivet.
Af en henvendelse til  

 Kulturudvalget fra European Broadcasting Union fremgår imidlertid, at man i  

 det forslag til gennemførelse af direktivet, som er fremlagt i den tyske  

 forbundsdag, på dette punkt synes at indtage en afventende holdning.
 Kulturministeriet finder det på denne baggrund rigtigst, at  

 ikrafttrædelsestidspunktet ændres fra den 30. juni 1995 til den 1. juli 1995.
Til nr. 15 Der er tale om et teknisk ændringsforslag.
Efter lovforslagets  

 § 89, stk. 2, nr. 3, ophæves alle forskrifter, som er udstedt i henhold til  

 gældende lov.
Da det i lyset af de mange synspunkter, som er fremkommet under  

 behandlingen af lovforslaget, vil være nødvendigt at gennemføre mere  

 omfattende ændringer i en række administrative forskrifter, eksempelvis  

 biblioteksbekendtgørelsen efter lovforslagets § 16, samt påkrævede høringer,  

 foreslås det, at regler, der er udstedt efter den hidtidige lovgivning, skal  

 forblive i kraft, indtil de ophæves eller afløses af regler udstedt efter den  

 nye lov.
Til nr. 16 Lovforslagets § 90, stk. 1, indebærer, at lovens enerets- og  

 vederlagsbestemmelser også skal gælde for ældre værker og frembringelser fra  

 tiden før lovens ikrafttræden.
Efter beskyttelsestidsdirektivet skal dette  

 også gælde for visse værker og frembringelser, som har kunnet udnyttes frit  

 efter de gældende bestemmelser, dvs. at der skal foretages en genoplivning af  

 rettigheder.
 Ændringsforslaget har på denne baggrund til formål at gennemføre  

 overgangsbestemmelser til fordel for brugere, som på forskellig måde har  

 foretaget udnyttelseshandlinger og dispositioner i tillid til, at ældre  

 værker og frembringelser har kunnet udnyttes frit.
 Der er tale om 4 overgangsbestemmelser, som foreslås indføjet som § 90,  

 stk. 2-5.
I beskyttelsestidsdirektivet er overgangsbestemmelser i national  

 lovgivning af den foreslåede karakter forudset i præambelbemærkning nr. 27 og  

 direktivets art. 10, stk. 3. Af bemærkning nr. 27 fremgår, at det er et led i  

 Fællesskabets retsorden, at erhvervede rettigheder og berettigede  

 forventninger skal respekteres.
Efter art. 10, stk. 3, skal direktivet ikke  

 berøre nogen udnyttelseshandling, som har fundet sted før direktivets  

 ikrafttræden, og medlemsstaterne skal træffe de nødvendige bestemmelser til i  

 særdeleshed at beskytte tredjemands erhvervede rettigheder.
Et af Kulturministeriet udarbejdet forslag til opfyldelse af  

 beskyttelsestidsdirektivet, herunder forslag til overgangsregler, har i  

 efteråret 1994 været til høring hos en bred kreds af organisationer og  

 institutioner.
Under høringen blev der fra flere sider, bl.a. fra Danmarks  

 Radio og TV 2, fremsat kritik af, at de af ministeriet foreslåede  

 bestemmelser ikke gav en tilstrækkelig vidtgående beskyttelse for den  

 tredjemand, som har rådet over et værk eller en frembringelse i tillid til,  

 at værket eller frembringelsen kunne udnyttes frit.
I lyset af den fremsatte  

 kritik har nye forslag til overgangsbestemmelser været drøftet med de andre  

 nordiske lande, hvor en tilsvarende hørings- og lovgivningsforberedende  

 proces har fundet sted.
De fremlagte forslag repræsenterer resultatet af de  

 fornyede nordiske overvejelser og forventes også fremlagt i parlamenterne i  

 de øvrige nordiske lande.
I forslaget til den første overgangsbestemmelse i § 90, stk. 2, 1. pkt.,  

 præciseres det, at loven ikke skal gælde for udnyttelseshandlinger, der er  

 afsluttet, eller rettigheder, der er erhvervet før lovens ikrafttræden.  

 Forslaget indebærer blandt andet, at en eksemplarfremstilling, som er  

 foretaget på et tidspunkt, hvor værket var frit, ikke skal kunne anfægtes  

 efter de nye bestemmelser, ligesom disse heller ikke skal kunne gribe ind i  

 bestående aftaleforhold.
Aftaler, som er indgået før lovens ikrafttræden, og  

 som giver en aftalepart rettigheder, som afviger fra den nye lovs  

 bestemmelser, skal fortsat gælde.
Kulturministeriet har overvejet, om der bør gennemføres en særlig  

 lovregulering for så vidt angår overgangsproblemer i forbindelse med  

 fortolkningen af eksisterende aftaler.
Ministeriet finder imidlertid, at  

 tvivlsspørgsmål med hensyn til, hvem de nye beskyttelsestidsbestemmelser skal  

 komme til gavn efter eksisterende aftaler, bedst løses ved en fortolkning på  

 grundlag af almindelige kontraktretlige principper og de særlige hensyn, som  

 kan gøre sig gældende i de enkelte kontraktsforhold.
Dette gælder både for  

 tilfælde, hvor der skal ske genoplivning af rettigheder, og tilfælde, hvor  

 der sker en forlængelse af en løbende beskyttelsestid.
Forslaget til § 90, stk. 2, 2. pkt., svarer til den gældende lovs § 61,  

 stk. 2, hvorefter nye eneretsbestemmelser i loven i almindelighed ikke skal  

 være til hinder for, at eksemplarer fortsat kan spredes til almenheden og  

 vises offentligt, hvis de lovligt er fremstillet på et tidspunkt, hvor en  

 sådan spredning eller visning var tilladt.
Bestemmelsen vedrører kun  

 spredning og visning af eksemplarer og giver ikke nogen ret til offentlig  

 fremførelse og ej heller nogen ret til yderligere eksemplarfremstilling.  

 Forslaget har især betydning, når det gælder de nye spredningsrettigheder i  

 lovens kapitel 5 til fordel for udøvende kunstnere, fremstillere af lyd- og  

 billedoptagelser m.v., jf. lovforslagets §§ 65, 66, 67, 69 og 70.  

 Bestemmelsen indebærer bl.a., at eksemplarer af lydoptagelser og  

 billedoptagelser m.v., der er lovligt fremstillet før lovens ikrafttræden,  

 fortsat kan spredes til almenheden.
Dette skal dog ikke gælde for udlejning  

 og for ophavsmændenes vedkommende heller ikke for udlån af filmværker og  

 edb-programmer i maskinlæsbar form, som foretages efter lovens ikrafttræden,  

 jf. stk. 2, 3. pkt.
Forslaget til den anden overgangsbestemmelse i § 90, stk. 3, beskytter  

 tredjemands interesse i efter lovens ikrafttræden at kunne videreføre og  

 afslutte udnyttelseshandlinger, som er påbegyndt før lovens ikrafttræden på  

 et tidspunkt, hvor et værk eller en frembringelse ikke var beskyttet.
Er en  

 eksemplarfremstilling påbegyndt i den frie periode, eller er der i denne  

 foretaget væsentlige forberedelser til en eksemplarfremstilling, kan  

 eksemplarfremstillingen efter stk. 3 i nødvendig og sædvanlig udstrækning  

 afsluttes inden for de planlagte rammer.
Da for vidtgående  

 overgangsbestemmelser vil kunne lede til misbrug, der vil kunne gøre den i  

 direktivet foreskrevne genoplivning af rettigheder illusorisk, bør der gælde  

 en absolut tidsgrænse for overgangsbestemmelserne.
Samtidig bør der gives de  

 berørte parter en rimelig tid til at tilpasse sig de nye regler.
På denne  

 baggrund foreslås det, at den efter stk. 3 tilladte eksemplarfremstilling  

 skal være afsluttet senest den 1. januar år 2000.
Bestemmelsen i stk. 3 har særlig betydning på forlagsområdet, herunder  

 cd-produktion.
Ved udtrykket »væsentlige forberedelser til at fremstille  

 eksemplarer« sigtes til væsentlige økonomiske dispositioner, der er  

 foretaget med henblik på udgivelse af bestemte værker såsom tilvejebringelse  

 af tekniske hjælpemidler, herunder trykfilm og andre elektroniske medier,  

 iværksættelse af oversættelser og andre omkostningskrævende foranstaltninger.  

 Derimod bør det ikke være tilladt uden samtykke fra forfatteren at genudgive  

 allerede foreliggende oversættelser, medmindre der er truffet særlige  

 økonomiske foranstaltninger hertil før lovens ikrafttræden.
Er der før lovens ikrafttræden truffet foranstaltninger til udgivelse af  

 værker, der består af flere bind, som udsendes successivt over en længere  

 periode, omfatter stk. 3 den påtænkte udgivelse i sin helhed.
Den Store  

 Danske Encyklopædi vil således kunne udgives i overensstemmelse med  

 foreliggende planer indtil den 1. januar år 2000 uden klarering af  

 rettigheder til værker og frembringelser, som ikke var beskyttet efter de  

 gældende regler.
Bestemmelsen gælder kun udgivelser, som er planlagt før  

 lovens ikrafttræden, og giver ikke grundlag for, at der efterfølgende træffes  

 foranstaltning til fremstilling af nye oplag af et værk.
 For så vidt angår radio, tv, film og lign. indebærer stk. 3, at der f.eks.  

 kan foretages en sådan eksemplarfremstilling, som er nødvendig for at  

 færdiggøre en omfattende tv-produktion, hvortil der er truffet foranstaltning  

 før lovens ikrafttræden.
Afgørende for anvendelsen af overgangsbestemmelsen i stk. 3 er generelt,  

 hvad der er planlagt og konkret foretaget af økonomisk investering og lign.  

 før lovens ikrafttræden.
En planlagt eksemplarfremstilling må afsluttes, men  

 eksemplarfremstillingen må efter stk. 3 ikke gå længere end, hvad der er  

 nødvendigt og sædvanligt inden for den pågældende branche.
Sidstnævnte krav  

 har til formål at give grundlag for, at der kan gribes ind over for misbrug  

 af bestemmelsen.
Eksemplarfremstilllingen skal senest være afsluttet den 1.  

 januar år 2000. Med hensyn til begrundelsen herfor henvises til  

 bemærkningerne ovenfor.
De eksemplarer, som fremstilles på grundlag af stk. 3, må spredes til  

 almenheden og vises offentligt, jf. stk. 3, 2. pkt.
Ligesom tilfældet er  

 efter den i stk. 2 foreslåede overgangsbestemmelse, skal bestemmelserne i  

 lovforslagets § 19, stk. 2 og 3, om udlejning og udlån af filmværker og  

 edb-programmer i maskinlæsbar form altid finde anvendelse på udlejning og  

 udlån, som foretages efter lovens ikrafttræden, jf. stk. 3, 3. pkt.
Formålet med den foreslåede tredje overgangsbestemmelse i § 90, stk. 4, er  

 at imødegå de vanskeligheder, som særlig for et radio- og tv-selskab kan være  

 forbundet med at etablere en ny aftalepraksis med hensyn til udsendelse af  

 ældre produktioner, der er fremstillet på et tidspunkt, hvor de værker eller  

 frembringelser, som indgår i produktionen, ikke var beskyttet.
Bestemmelsen  

 giver radiofonierne mulighed for i en overgangsperiode frem til den 1. januar  

 2000 frit at kunne anvende sådanne produktioner til udsendelse.
Forslaget  

 indebærer, at såfremt værker og frembringelser indgår i en optagelse, der er  

 foretaget med henblik på udsendelse i radio og fjernsyn på et tidspunkt, hvor  

 de nævnte værker og frembringelser ikke var beskyttet, skal sådanne  

 optagelser for så vidt angår de nævnte værker m.v. fortsat kunne udsendes i  

 radio og fjernsyn.
Bestemmelsen omfatter både værker og frembringelser, hvis  

 beskyttelsestid var udløbet efter de gældende regler, og værker og  

 frembringelser, som ikke nød nogen form for beskyttelse efter den gældende  

 lov.
Bestemmelsen omfatter således f.eks. også fotografiske værker, som først  

 med den nye lov opnår en egentlig værksbeskyttelse.
Radiofonier vil i  

 overgangsperioden være fritaget for de vanskeligheder, som ville være  

 forbundet med at skulle klarere rettigheder i tilfælde, hvor man ikke havde  

 anledning til at foretage nogen rettighedsregistrering, da udsendelsen blev  

 produceret.
Retten til udsendelse gælder, ligesom bestemmelsen i stk. 3, indtil den 1.  

 januar år 2000. Der henvises herom til bemærkningerne ovenfor.
Retten  

 omfatter såvel udsendelse af radio- og fjernsynsudsendelsen i sin helhed som  

 ret til isoleret at anvende de værker og frembringelser, som indgår i  

 udsendelsen, til nyproduktion.
Derimod giver bestemmelsen ikke adgang til  

 anvendelse af værker og frembringelser, som ikke indgår i en optagelse, der  

 er foretaget med henblik på udsendelse i radio og fjernsyn.
Dette er f.eks.  

 tilfældet med grammofonplader og andet selvstændigt materiale, som måtte  

 findes i radiofoniernes arkiver.
Anvendelse af sådant arkivmateriale omfattes  

 af den almindelige bestemmelse i § 90, stk. 1, om genoplivning af  

 rettigheder.
Dette indebærer bl.a., at en lydoptagelse, såfremt den er  

 udgivet, kun må anvendes til radio- og fjernsynsudsendelse, såfremt der  

 betales vederlag til de udøvende kunstnere og fremstillerne af lydoptagelser  

 i overensstemmelse med lovforslagets § 68.
Forslaget til stk. 4 giver under de angivne betingelser radiofonierne en  

 adgang til frit at kunne udsende ældre optagelser, som er produceret før  

 lovens ikrafttræden.
Med henvisningen til stk. 3 i stk. 4, 1. pkt., udvides  

 denne ordning til også at gælde for de i stk. 3, 1. pkt., nævnte  

 produktioner, selv om disse først er færdigproduceret efter lovens  

 ikrafttræden.
Efter stk. 4, 2. pkt., finder bestemmelsen i 1. pkt. tilsvarende  

 anvendelse på offentlig fremførelse af filmoptagelser.
Med udtrykket  

 »film« forstås levende billeder med eller uden lyd.
Udtrykket  

 omfatter således, ud over kinematografiske film, også fjernsynsfilm og  

 videogrammer.
Forslaget til stk. 4, 2. pkt., indebærer, at det ikke vil være  

 nødvendigt at klarere rettigheder for offentlig fremførelse af en film på  

 grund af genoplivning af rettigheder til værker og frembringelser, som er  

 medtaget i filmen på et tidspunkt, hvor de ikke var beskyttet.
Forslaget er  

 begrundet i de samme hensyn, som ligger bag de ovennævnte bestemmelser om  

 radio- og fjernsynsudsendelser.
Forslaget gælder for offentlig fremførelse af  

 filmen.
Bestemmelsen giver således adgang til såvel biografvisning som  

 visning i fjernsyn.
Forslaget til den fjerde overgangsbestemmelse i § 90, stk. 5, har til  

 formål at opfylde art. 10, stk. 1, i beskyttelsestidsdirektivet.
Forslaget,  

 der har en noget anden karakter end de første 3 forslag til  

 overgangsbestemmelser, indebærer, at såfremt beskyttelsestiden for et værk  

 eller en frembringelse ved anvendelse af de nye bestemmelser bliver kortere,  

 end den ville have været efter de hidtil gældende bestemmelser, anvendes de  

 gældende bestemmelser.
Situationen vil eksempelvis kunne forekomme ved  

 beregning af beskyttelsestiden for film.
Film er i dag beskyttet i 50 år fra  

 den længstlevende ophavsmands død.
Efter de nye bestemmelser skal  

 beskyttelsestiden beregnes fra dødsåret for den længstlevende af følgende  

 personer: Den ledende instruktør, drejebogsforfatteren, dialogforfatteren  

 eller komponisten til musik, som er specielt frembragt til brug i filmværket.  

 Hvis den sidstlevende ophavsmand eksempelvis er kostumedesigneren, ville de  

 nye bestemmelser indebære en kortere beskyttelsestid end efter de gældende  

 bestemmelser.
Efter den gældende lov har rettighedshaverne en evigvarende beskyttelse  

 for ikkeoffentliggjorte anonyme værker.
Den i forslaget til stk. 5 foreslåede  

 overgangsbestemmelse ville derfor kunne føre til, at denne efter gældende  

 lovgivning evigvarende beskyttelse skulle respekteres.
Da  

 beskyttelsestidsdirektivet, som foreslået i lovforslagets § 63, stk. 4,  

 foreskriver en definitiv grænse på 70 år efter værkets frembringelse i  

 sådanne tilfælde, foreslås overgangsbestemmelsen i forslaget til § 90, stk.  

 5, begrænset tilsvarende, jf. stk. 5, 2. pkt.
 Til nr. 17 og 18 Der er tale om konsekvensændringer som følge af det under  

 nr. 14 stillede ændringsforslag.
Hanne Andersen (S) fmd.
Søren Hansen (S) Eva Fatum (S) Poul Qvist  

 Jørgensen (S) Peder Sass (S) Margrete Auken (SF) Elsebeth Gerner Nielsen (RV)  

 Aage Frandsen (SF) Arne Melchior (CD) Ester Larsen (V) Helge Sander (V)  

 nfmd.
Birte Rønn Hornbech (V) Hans Christian Schmidt (V) H.
P.
Clausen  

 (KF) Agnete Laustsen (KF) Brian Mikkelsen (KF) Ole Donner (FP)  

 Enhedslisten havde ikke medlemmer i udvalget.
Bilag 1 Nogle af udvalgets spørgsmål til kulturministeren og dennes svar herpå  

Spørgsmål nr. 82:
»Vil ministeren yde teknisk bistand til udarbejdelse af de nødvendige  

 ændringsforslag til lovforslagets §§ 39-46, så afgiften på blankbånd bringes  

 på linje med f.eks. det tyske niveau, med henblik på, at nedgangen i  

 omsætningen af blanke bånd, grænsehandelen med og piratimport af blankbånd  

 standses?» Svar:
Efter de for Kulturministeriet foreliggende oplysninger udgør den tyske  

 båndafgift for lydbånd 12 pfennig og for videobånd 17 pfennig pr. times  

 spilletid.
Sættes DM-kursen til 393, ville et ændringsforslag kunne lyde:
 § 40 affattes således:
 » § 40. Vederlaget udgør for lydbånd 0,4716 kr. og for  

 videobånd 0,6681 kr. pr. times spilletid.«.
 Med hensyn til omfanget af grænsehandelen med uindspillede bånd og dennes  

 indvirkning på størrelsen af den hjemlige omsætning har jeg tidligere  

 orienteret Kulturudvalget om, at der ikke foreligger sikre oplysninger herom,  

 jf. nærmere mit brev af 13. marts 1995 med svar på udvalgets spørgsmål nr.  

 38-43 (alm. del - bilag 273).
 For så vidt som formålet med ændringsforslaget - med niveauet i Tyskland  

 som eksempel - ville være at tilvejebringe overensstemmelse mellem  

 båndafgiftsniveauet i Danmark og andre lande, vil jeg gerne pege på, at  

 Europa-Kommissionen arbejder på et udkast til et direktiv med det formål at  

 opnå en harmonisering inden for EU.
 Det forekommer derfor rimeligt at afvente dette initiativ, inden vi i  

 Danmark tager de gældende regler op til overvejelse.
 Jeg skal i øvrigt nævne, at der i lovforslagets § 89, stk. 3, findes en  

 bestemmelse om, at der skal fremsættes forslag til en revision af §§ 39-46 i  

 folketingsåret 1995-96.
 Denne bestemmelse er overtaget fra den gældende lov, det vil sige lov nr.  

 338 af 14. maj 1992, som indførte vederlagsordningen vedrørende uindspillede  

 bånd, hvor den blev begrundet med følgende:
»Da der er tale om en ny vederlagstype, vil det være hensigtsmæssigt  

 at sikre, at Folketinget inden for en rimelig tid får mulighed for at  

 genoverveje problemstillingen i lyset af de indhøstede erfaringer.« Der vil således inden for det nærmeste år blive lejlighed til at tage den  

 gældende ordning op til nærmere vurdering.
 Spørgsmål nr. 88:
»Vil ministeren være indstillet på at stille ændringsforslag til  

 lovforslaget, således at der i loven indføjes en generel  

 revisionsbestemmelse?» Svar:
 Jeg kan oplyse, at ophavsretsloven af en række grunde med sikkerhed vil  

 komme til fornyet behandling i Folketinget flere gange i de nærmeste år.
 For det første følger det af lovforslagets § 89, stk. 3, at der i  

 folketingsåret 1995-96 skal fremsættes forslag til revision af  

 båndafgiftsbestemmelserne i lovforslagets §§ 39-46.
 For det andet skal der antagelig også i Folketingsåret 1995-96 fremsættes  

 forslag til ændring af lovforslagets § 35 om kabelspredning som følge af, at  

 denne bestemmelse efter art. 8, stk. 2, i satellit- og  

 kabelspredningsdirektivet af 27. september 1993 skal være afskaffet senest  

 den 1. januar 1998.
 For det tredje må det forventes, at forhandlingerne inden for EU om et  

 direktiv om databaser afsluttes i 1995 med deraf følgende lovforslag til  

 opfyldelse af direktivet antagelig i folketingsåret 1996-97.
 For det fjerde må det antages, at det udredningsarbejde, der nu  

 iværksættes om bibliotekernes situation i den digitale tidsalder, vil lede  

 til lovændringer inden for de nærmeste år.
På denne baggrund har jeg svært ved at se, at det skulle tjene noget  

 formål at indføje en generel revisionsbestemmelse i lovforslaget, hvis  

 hovedformål har været på baggrund af de mange års revisionsovervejelser i  

 Ophavsretsudvalget at tilvejebringe en samlet ny og systematisk moderniseret  

 dansk ophavsretslov.
Revisioner af denne karakter er tilbage i tiden kun  

 foretaget med 30 til 40 års mellemrum.
 Spørgsmål nr. 91:
»Er det helt udelukket i EU at genforhandle beskyttelsestidens  

 længde?» Svar:
Ja.
Beskyttelsestidsdirektivet må tages som udtryk for, at et kvalificeret  

 flertal inden for EU har ønsket at harmonisere beskyttelsestiden på det  

 højeste niveau, der er gældende inden for Unionen, dvs. op til den  

 beskyttelsestid på 70 år, som siden 1965 har været gældende i Tyskland.  

 Direktivet, som blev vedtaget den 29. oktober 1993, skal efter direktivets  

 art. 13 være sat i kraft i medlemsstaternes lovgivning senest den 1. juli  

 1995. På denne baggrund finder jeg det ikke realistisk at påregne, at der i  

 en nærmere fremtid vil kunne gennemføres ændringer i direktivet.
Skulle en  

 sådan mulighed vise sig senere, vil det være min opfattelse, at man fra dansk  

 side - ligesom tilfældet har været under direktivforhandlingerne - bør  

 arbejde for en lavere beskyttelsestid uden genoplivning af rettigheder.
 Spørgsmål nr. 94:
»Udvalget anmoder om ministerens kommentar til henvendelse af 23. maj  

 1995 fra Den danske Forlæggerforening, jf. bilag 190.« Svar:
Henvendelsen vedrører § 19, stk. 3, i det af mig den 4. maj 1995 fremsatte  

 ændringsforslag.
Forslaget indebærer, at det skal være tilladt at udlåne et  

 edb-program, såfremt programmet udgør en del af et litterært værk og udlånes  

 sammen med dette.
 I henvendelsen fra Den danske Forlæggerforening ønsker man den gældende  

 retstilstand opretholdt, dvs. at der fortsat skal være et generelt forbud mod  

 udlån af edb-programmer i digitaliseret form.
Som det vil være udvalget bekendt, rejser den digitale udvikling en lang  

 række spørgsmål af rettighedsmæssig art, som nu vil blive kulegravet i et  

 særligt udvalg, som er nedsat i forlængelse af betænkningen  

 »Info-Samfundet år 2000«.
Jeg har imidlertid - når det gælder  

 forslaget til § 19, stk. 3, - ment, at det på dette ene punkt var vigtigt  

 lovgivningsmæssigt at få taget hul på problemstillingen omkring bibliotekerne  

 og den digitale udvikling.
Jeg kan oplyse, at en tilsvarende ordning er  

 gennemført i den i Finland vedtagne ophavsretslov af 22. december 1994.
 Jeg er opmærksom på, at der kan være grund til nøje at følge, hvorledes  

 den nye bestemmelse vil virke i praksis, samt at der vil kunne være grund til  

 at gribe korrigerende ind, såfremt bestemmelsen måtte lede til  

 kopieringsmisbrug.
Bilag 2 Danske Dagblades ForeningDen 16. maj 1995 Pressens Hus Skindergade 7 DK-1159 København K.
Folketingets kulturudvalg Christiansborg 1240 København K.
Ansattes ophavsret Tiden nærmer sig, hvor den nye ophavsretslov ventes vedtaget.
 Under indtryk heraf vil Danske Dagblades Forening gerne understrege over  

 for Folketingets Kulturudvalg, at Foreningens synspunkter på ansattes  

 ophavsret i hele den lange periode, hvor ophavsretsloven har været til  

 behandling, er blevet stedse mere aktuelle.
 Foreningen har sammen med Danmarks Radio, TV 2 og Dansk Magasinpresses  

 Udgiverforening og i forståelse med Danske Teatres Fællesorganisation og Den  

 danske Forlæggerforening m.fl. peget på en række problemer, hvoraf de  

 følgende skal fremhæves som brandaktuelle.
Mest iøjnefaldende i offentligheden er vel i øjeblikket det stærke behov  

 for at give tv-stationerne mulighed for at disponere over de danske  

 udsendelser, som de har produceret for licensmidlerne.
Som vilkårene er i  

 dag, bliver danske udsendelser sorteper i konkurrencen med frem for alt  

 billige - og ofte underlødige - amerikanske eller andre udenlandske  

 tv-produktioner. År for år vil dette problem forstærkes, hvis ikke  

 ophavsretsloven giver producenterne de samme muligheder som deres  

 serieproducerende kolleger i bl.a.
England, USA og Brasilien.
Som dansk er det også med bitterhed, man må konstatere, at ophavsretsloven  

 forhindrer eksport af de fremragende danske musicalproduktioner, som de  

 seneste år har præget teaterbilledet i Danmark.
Totalproduktioner, som ikke  

 kan sælges på linje med f.eks.
Lloyd Webber musicals, fordi ophavsretslovens  

 beskyttelse ikke tilkommer dem, der har stillet succesen sammen, taget  

 ansvaret for den og fremskaffet finansieringen.
 Også dagbladene skal leve med regler, som i praksis binder bl.a. de  

 tilbageværende provinsblade til uhensigtsmæssig dobbelt produktion af  

 artikler om generelle forhold, hvor ressourcerne i stedet kunne anvendes til  

 at skabe et endnu bredere og bedre artikeludbud om de forhold, som er  

 specielle for avisernes egne dækningsområder.
 Fremtiden, herunder udviklingen i retning af en udbredelse af mediernes  

 tilbud ud over flere, herunder elektroniske, meddelelsesformer, forudsætter,  

 at der skabes ophavsretlig mulighed for, at medierne kan blomstre og skabe  

 arbejdspladser, fordi de er rationelle forretninger med vilkår på linje med  

 konkurrenter i udlandet og andre brancher i indlandet.
Danske Dagblades Forening må endnu en gang understrege, at ønsket om en  

 lovregulering ikke kan afvises med henvisning til, at aftalemulighederne blot  

 kan udnyttes.
For ingen af de nævnte medieformer har det vist sig muligt at  

 skabe aftalebaggrund for den fleksibilitet og rationalitet, som er nødvendig,  

 hvis udviklingen ikke skal gå i stå og markedet overtages af kapitalstærke  

 udenlandske aktører.
Afslutningsvis er det magtpålæggende at tilføje, at inkorporeringen af  

 fotografiloven i ophavsretsloven føjer spot til skade.
Inkorporeringen sker  

 for at skabe retslighed mellem fotografer og »andre« kunstnere.
Det  

 er forståeligt, hvad angår den brøkdel af danske fotografier, som er udført  

 med den hensigt at skabe fotokunst.
Men det er helt urimeligt, at almindelige  

 ansatte pressefotografer ved afskaffelsen af fotografiloven hæves op til  

 sammen med deres ansatte journalistkolleger både at kunne nyde goderne ved  

 den faste og særdeles velgagerede ansættelse og at kunne lukrere på  

 ophavsretsregler, hvis tankemæssige baggrund er at beskytte den udsatte frie  

 kunstner, der selv må kæmpe fra dag til dag for at afsætte sine produkter.
