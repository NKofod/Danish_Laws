Fremsat den 24. oktober 2001 af  

 erhvervsministeren (Ole Stavad) Forslag til Lov om ændring af lov om  

 VækstFonden og lov om  

 erhvervsudvikling (Innovationsmiljøer og lånegarantier) § 1 I lov om VækstFonden, jf. lovbekendtgørelse nr. 137 af 1.  

 marts 2001 som ændret ved § 31 i lov nr. 451 af 7. juni 2001, foretages  

 følgende ændringer:
 1. I § 1, stk. 2, § 2, stk. 2, og § 3, stk. 7,  

indsættes efter »udviklingsselskaber«: »og  

 innovationsmiljøer«.
 2. I § 2, stk. 3, indsættes som 2. pkt.:
»Ved innovationsmiljøer forstås selskaber, der  

 tilfører kapital og kompetence til enkeltpersoner og nystartede  

 virksomheder med henblik på at fremme kommercialisering af nye ideer,  

 opfindelser og forskningsresultater, og som opnår medfinansiering fra  

 VækstFonden i medfør af denne lov.« 3. I § 2, stk. 6, indsættes efter »udviklingsselskab«: »eller  

 innovationsmiljø«.
 4. I § 5 indsættes som stk. 3:
»Stk. 3. VækstFonden kan endvidere inden for rammerne af § 3,  

 stk. 5, anvende en del af sin egenkapital til dækning af budgetterede  

 underskud og administrationsudgifter for garantier ydet efter § 2, stk. 4.  

 Staten hæfter dog for de udstedte garantier, hvis  

 garantiforpligtelserne ikke kan dækkes af fondens egenkapital.« § 2 I lov nr. 451 af 7. juni 2001 om erhvervsudvikling, foretages  

 følgende ændringer:
 1. §§ 18, 19 og 20 ophæves.
§ 3 Stk.1. Loven træder i kraft 1. januar 2002, jf. dog stk.  

 2-4.
 Stk. 2. Ansøgninger om forprojektkapital og anden  

 medfinansiering, der modtages af innovationsmiljøerne eller  

 Erhvervsfremme Styrelsen før denne lovs ikrafttræden behandles  

 fortsat efter lov om erhvervsudvikling og de i medfør af denne lov  

 udstedte forskrifter vedrørende innovationsmiljøer.
Stk. 3. Tilsagn om og udbetaling af forprojektkapital og  

 anden medfinansiering afgivet og ydet før denne lovs  

 ikrafttræden behandles fortsat efter lov om erhvervsudvikling og de i  

 medfør heraf udstedte forskrifter vedrørende  

 innovationsmiljøer.
Tilbagebetaling af forprojektkapital og anden  

 medfinansiering ydet før denne lovs ikrafttræden behandles  

 fortsat efter lov om erhvervsudvikling og de i medfør heraf udstedte  

 forskrifter om innovationsmiljøer.
 Stk. 4. Erhvervsfremme Styrelsen kan med respekt af  

 indgåede kontrakter mellem innovationsmiljøerne og de  

 enkeltpersoner og virksomheder, der har modtaget forprojektkapital, overdrage  

 forpligtelser og rettigheder vedrørende forprojektkapitalen til  

 innovationsmiljøerne eller VækstFonden.
Bemærkninger til lovforslaget Almindelige bemærkninger Baggrund Innovationsmiljøer Innovationsmiljøerne startede som et helt nyt  

 initiativ i 1998 med det formål at fremme etableringen af nye  

 innovative virksomheder.
Den nødvendige lovændring blev vedtaget  

 i 1997 (lov nr. 1085 af 29. december 1997 om ændring af lov om  

 erhvervsfremme). Folketinget har i maj 2001 vedtaget lov nr. 451 af 7. juni  

 2001 om erhvervsudvikling, som sættes i kraft inden 1. januar 2002,  

 samtidig med at lov om erhvervsfremme ophæves.
Bestemmelserne om  

 innovationsmiljøer i lov om erhvervsfremme er videreført i lov  

 om erhvervsudvikling.
Da lov om erhvervsudvikling sættes i kraft inden  

 dette lovforslags ikrafttræden, henvises der udelukkende til  

 bestemmelserne i lov om erhvervsudvikling.
Der blev godkendt 6 innovationsmiljøer for perioden  

 1998-2000. For perioden 2001-2003 er der godkendt 8  

 innovationsmiljøer.
Det er forudsat, at miljøerne etableres i  

 tæt tilknytning til universiteter og vidensmiljøer, fordi  

 miljøernes opgaver er koncentreret om at gøre det lettere og  

 mere attraktivt for forskere, studerende og andre at kommercialisere  

 viden.
 Innovationsmiljøerne rådgiver  

 iværksættere og opfindere i forbindelse med virksomhedsstart og  

 planlægning heraf og formidler medfinansiering til konkrete projekter.
Bevillingerne til innovationsmiljøerne  

 fastsættes for et år ad gangen på finansloven.
Siden  

 innovationsmiljøernes start har de årlige bevillinger  

 været på omkring 100 mio. kr.
Det er tidligere tilkendegivet over  

 for innovationsmiljøerne, at det er hensigten, at bevillingerne skal  

 reduceres med henblik på, at de aktiviteter, der foregår i  

 miljøerne på sigt kan blive selvbærende samtidig med, at  

 private partnere i stadig højere grad involveres økonomisk og  

 ledelsesmæssigt i innovationsmiljøerne.
Denne omstilling kræver en mere langsigtet  

 forretningsplanlægning, end miljøerne hidtil har kunne foretage,  

 fordi miljøernes aktiviteter reguleres af de årlige bevillinger  

 på finansloven.
Den måde, hvorpå miljøerne har  

 været finansieret, har kun i mindre omfang givet miljøerne et  

 økonomisk incitament til at arbejde på den fortsatte  

 kommercialisering af de projekter, som miljøerne har tildelt  

 forprojektkapital (fx lån, kapitalindskud og tilskud). Fx er det  

 således, at Erhvervsfremme Styrelsen formelt ejer andele i de  

 iværksættervirksomheder, hvortil innovationsmiljøerne har  

 formidlet den statslige medfinansiering i form af egenkapitalindskud.
Dette  

 betyder, at et evt. økonomisk afkast tilfalder Erhvervsfremme  

 Styrelsen og ikke innovationsmiljøerne, som har foretaget  

 investeringerne.
Efter de gældende aftaler mellem Erhvervsfremme  

 Styrelsen og innovationsmiljøerne kan miljøerne anvende en  

 mindre del af tilbagebetalingerne til miljøernes aktiviteter.
Den mest enkle måde, hvorpå  

 innovationsmiljøerne kan få mulighed for at foretage en mere  

 langsigtet forretningsplanlægning, er ved at lade VækstFonden  

 overtage opgaverne med at yde medfinansiering til innovationsmiljøerne  

 inden for de generelle rammer, der i øvrigt gælder for  

 VækstFondens medfinansiering.
VækstFonden vil kunne give  

 medfinansieringen på en måde, der giver  

 innovationsmiljøerne et økonomisk incitament til at  

 følge op på deres investeringer samtidig med, at de vedbliver at  

 indgå i det offentlige erhvervsfremmesystem.
 Denne flytning af ansvaret for den type opgaver, der  

 ligger i innovationsmiljøerne, hænger naturligt sammen med den  

 udvikling, der er foregået inden for erhvervsfremmesystemet.  

 Erhvervsfremme Styrelsens indsats koncentreres i stigende grad om udvikling  

 af en velfungerende rådgivnings- og vidensstruktur for erhvervslivet.  

 Samtidig har VækstFonden i stigende grad udviklet kompetence til, i  

 samarbejde med private aktører, at udvikle kapitalmarkedet på de  

 områder, hvor de private aktører ikke vil engagere sig på  

 grund af for stor usikkerhed og for høj risiko.
 En overflytning til VækstFonden vil desuden give  

 fonden mulighed for at sammenkæde sine øvrige aktiviteter i  

 forhold til at udvikle et velfungerende kapitalmarked med  

 innovationsmiljøaktiviteterne og derved forbedre mulighederne for at  

 igangsætte aktiviteter i egne af landet, hvor der måske ellers  

 ikke er tilstrækkeligt volumen til, at fonden ellers vil kunne  

 igangsætte aktiviteter.
Lånegarantier På baggrund af drøftelserne i Industriens  

 Udviklingsgruppe blev lånegarantiordningen   i daglig tale kaldet  

 VækstKaution   etableret i august 2000 med hjemmel i lov om  

 VækstFonden, jf. lov nr. 410 af 31. maj 2000 om ændring af lov om  

 VækstFonden og lov om påligning af indkomstskat til staten  

 (ligningsloven).
Samtidig blev der afsat 25 mio. kr. årligt på  

 finansloven til dækning af VækstFondens budgetterede underskud og  

 administrationsudgifter forbundet med ordningen.
De årlige budgetterede  

 tab og administrationsudgifter skal afholdes inden for denne ramme.
Den  

 nuværende lovgivning hindrer, at fonden anvender en del af sin  

 egenkapital til dækning af disse omkostninger.
 Efterspørgslen efter lånegarantierne er for  

 tiden så stor, at efterspørgslen ikke kan efterkommes inden for  

 den ramme, der afsættes på finansloven.
Det er uheldigt at foretage drastiske opbremsninger.  

 Afhængigt af udviklingen i efterspørgslen kan opbremsningen ske  

 ved et regulært stop for yderligere garantier eller ved justeringer af  

 fx garantiprocenten.
Hvis det så senere viser sig, at  

 efterspørgslen falder mere end forventet, vil der igen skulle  

 foretages justeringer.
 Det er vurderingen, at det især her i opstartsfasen  

 vil være uheldigt med hyppige justeringer af garantiprocent og  

 præmie, og at det kan gøre det vanskeligt at få ordningen  

 til at fungere på en fornuftig måde.
En vedtagelse af lovforslaget vil give fonden en  

 større fleksibilitet til en flerårig planlægningshorisont,  

 idet fonden vil få adgang til at anvende en del af egenkapitalen til  

 dækning af budgetterede tab.
Herved vil de hyppige justeringer af  

 ordningen kunne undgås.
Fonden vil derved få mulighed for  

 på længere sigt at finde et mere stabilt leje for  

 lånegarantiordningen, som kan dækkes inden for de årlige  

 finanslovsbevillinger.
 Det er således på sigt meningen, at de  

 budgetterede udgifter og administrationsomkostninger set over en  

 årrække skal holdes inden for de rammer, der afsættes  

 på finansloven (p.t. 25 mio. kr.).
Gældende regler Innovationsmiljøer I henhold til reglerne i lov om erhvervsudvikling kan  

 erhvervsministeren godkende innovationsmiljøer.  

 Innovationsmiljøer er selskaber, som skal arbejde for at fremme  

 samspillet mellem det offentlige vidensystem, nye innovative virksomheder,  

 etablerede virksomheder og kapitalkilder.
Innovationsmiljøerne skal  

 have kompetencer og kvalifikationer til at fremme nye innovative  

 virksomheder, herunder yde rådgivning til de konkrete projekter.
På de årlige finanslove afsættes  

 bevillinger til innovationsmiljøerne.
Bevillingen kan anvendes til  

 omkostninger i forbindelse med etablering, administration samt  

 medfinansiering af konkrete udviklingsprojekter, som sigter på  

 kommercialisering af nye ideer, opfindelser eller forskningsresultater.
Denne  

 medfinansiering betegnes i lov om erhvervsudvikling som forprojektkapital og  

 kan fx ydes som tilskud, kapitalindskud og lån.  

 Innovationsmiljøerne fungerer som formidlere af den statslig  

 forprojektkapital.
Det betyder fx, at miljøerne ikke indtræder i  

 ejerrollen, hvis medfinansieringen ydes i form af egenkapital.
Det er derimod  

 Erhvervsministeriet ved Erhvervsfremme Styrelsen, der står som medejer,  

 hvis den offentlige medfinansiering ydes i form af egenkapitalindskud.
Erhvervsministeren fastsætter nærmere regler  

 vedrørende innovationsmiljøernes medfinansiering og  

 sagsbehandling.
Forvaltningsloven finder anvendelse på den virksomhed,  

 miljøerne udøver som godkendt innovationsmiljø.  

 Innovationsmiljøernes afgørelser kan ikke indbringes for anden  

 administrativ myndighed.
Lånegarantier I henhold til de gældende regler (§ 5, stk. 2) kan  

 VækstFonden inden for de rammer, der er fastsat på finansloven  

 dække budgetterede udgifter og administrationsudgifter for garantier  

 for pengeinstitutters udlån til udviklingsaktiviteter i mindre  

 virksomheder (§ 2, stk. 4) og for lånegarantier til medfinansiering af  

 jobskabelse på særlige vilkår (§ 2, stk. 5).
Lovændringerne Innovationsmiljøer Det foreslås, at det klart kommer til at  

 fremgå af loven om VækstFonden, at fonden kan yde medfinansiering  

 til fremme af kommercialisering af nye ideer, opfindelser og  

 forskningsresultater.
Det vil sige, den type aktiviteter der hidtil har  

 ligget i de innovationsmiljøer, der er godkendte af erhvervsministeren  

 i medfør af lov om erhvervsudvikling.
Der foreslås ikke  

 særlige regler for VækstFondens medfinansiering af  

 innovationsmiljøerne.
Medfinansieringen kan ydes inden for de  

 generelle rammer, der gælder for VækstFondens medfinansiering.  

 VækstFonden kan herunder yde medfinansiering til drift og udvikling af  

 innovationsmiljøerne.
Innovationsmiljøerne kan organisatorisk  

 være samlet i et selskab eller kan være opdelt i et  

 kapitalselskab og et administrationsselskab.
De aftaler, VækstFonden indgår  

 vedrørende medfinansiering af innovationsmiljøerne og om  

 innovationsmiljøernes tilførsel af kapital og kompetence til  

 enkeltpersoner og nystartede virksomheder, indgås som privatretlige  

 aftaler.
De aktiviteter, der foregår i innovationsmiljøerne er  

 ikke omfattet af den generelle forvaltningsretlige lovgivning for offentlig  

 forvaltning.
 Ud over de midler der afsættes på finansloven,  

 kan VækstFonden anvende egne midler til medfinansiering af  

 innovationsmiljøaktiviteter.
 De midler, der afsættes på finansloven til  

 innovationsmiljøer kan i perioden frem til udgangen af 2003  

 udelukkende, anvendes til de innovationsmiljøer, der er godkendte i  

 medfør af lov om erhvervsudvikling.
 Såfremt VækstFonden finder det  

 hensigtsmæssigt for at skabe økonomisk gennemskuelighed,  kan  

 fonden vælge at lave en enhed eller afdeling i fonden, som varetager  

 den daglige administration af innovationmiljøerne, og hvor fondens  

 økonomiske transaktioner i forhold til innovationmiljøerne  

 regnskabsmæssigt kan adskilles fra fondens øvrige  

 transaktioner.
Lånegarantier Lovændringen vil betyde, at VækstFonden kan  

 anvende en del af sin egenkapital til dækning af budgetterede udgifter  

 og administrationsomkostninger for lånegarantier for pengeinstitutters  

 udlån til udviklingsaktiviteter i mindre virksomheder, dvs.  

 lånegarantier ydet i medfør af § 2, stk. 4 i lov om  

 VækstFonden.
 Set over en længere årrække er det  

 hensigten, at de gennemsnitlige årlige offentlige udgifter til  

 budgetterede tab og administrationsomkostninger, skal holdes inden for de  

 beløb, der afsættes på finansloven.
Administrative og økonomiske konsekvenser for stat, amt og  

 kommuner Lovforslaget har ingen økonomiske konsekvenser for  

 amt og kommuner.
De beløb, der afsættes på finansloven til  

 VækstFondens medfinansiering af innovationsmiljøerne er  

 engangsindskud, som VækstFonden kan anvende til  

 innovationsmiljøaktiviteter.
Eventuel senere tilbagebetaling fra  

 succesfulde projekter genanvendes af VækstFonden til  

 innovationsmiljøaktiviteter.
Det svarer til det nuværende  

 princip om, at tilbagebetalte midler fra innovationsmiljøerne  

 genanvendes til innovationsmiljøaktiviteter.
 De eventuelle tilbagebetalinger, der kommer fra den  

 forprojektkapital, som innovationsmiljøerne har tildelt enkeltpersoner  

 og virksomheder med hjemmel i lov om erhvervsudvikling, genanvendes af  

 VækstFonden til medfinansiering af innovationsmiljøer.
 Lovforslaget berører ikke det statslige  

 personaleforbrug.
Administrative og økonomiske konsekvenser for erhvervslivet Forslaget vurderes at have en positiv effekt for  

 virksomhederne, fordi det kan blive muligt at yde medfinansiering til flere  

 perspektivrige projekter.
Dette skyldes, at VækstFondens  

 medfinansiering af innvoationsmiljøer i stigende grad skal ske sammen  

 med private aktører og investorer.
Derved vil der blive mulighed for  

 at strække de offentlige midler længere og samlet set give mere  

 medfinansiering til den type udviklingsprojekter, som  

 innovationsmiljøerne medfinansierer.
Forslaget har ingen  

 administrative konsekvenser for erhvervslivet.
Miljømæssige konsekvenser Det er vanskeligt at vurdere, om forslaget vil få en  

 positiv miljømæssig effekt i og med, at der generelt kan blive  

 mulighed for at give medfinansiering til flere projekter.
Det bliver fremover  

 et krav, at innovationsmiljøer, der modtager offentlig medfinansiering  

 skal oplyse, hvilke etiske og miljømæssige overvejelser de har  

 gjort sig om de aktiviteter, der søges medfinansieret, og det skal  

 indgå som et positivt element i vurderingen, hvis ansøgerne kan  

 dokumentere, at der er tale om miljøvenlige projekter.
Forholdet til EU-retten Lovforslaget har ingen umiddelbare konsekvenser i forhold  

 til EU-retten, da den statsstøtte, der ydes efter  

 lånegarantiordningen, ydes som de-minimis støtte og derfor ikke  

 skal notificeres.
Støtten til innovationsmiljøerne er hidtil  

 ydet som de-minimis støtte.
Såfremt VækstFondens  

 bestyrelse vælger at medfinansiere innovationsmiljøerne på  

 en måde, som betyder, at der ydes statsstøtten i EF-traktatens  

 forstand, skal der tages stilling til, om støtten skal ydes som  

 de-minimis støtte, notificeres, eller kan ydes inden for de  

 gældende rammer, som Europa-Kommissionen har godkendt for  

 VækstFondens medfinansiering.
Vurdering af konsekvenser af lovforslag Positive Konsekvenser/mindreudgifter (hvis ja, angiv omfang) Negative Konsekvenser/merudgifter (hvis ja, angiv omfang) Økonomiske konsekvenser for stat, kommuner og  

 amtskommuner Ingen Ingen Administrative konsekvenser for stat, kommuner og  

 amtskommuner Ingen Ingen Økonomiske konsekvenser for erhvervslivet Positive, da VækstFonden via stigende inddragelse af  

 private investorer kan medvirke til, at der samlet set kan gives mere  

 medfinansiering til den type udviklingsprojekter, som  

 innovationsmiljøerne medfinansierer Ingen Administrative konsekvenser for erhvervslivet Ingen Ingen Miljømæssige konsekvenser Det bliver fremover et krav, at innovationsmiljøer der  

 modtager offentlig medfinansiering skal oplyse, hvilke etiske og  

 miljømæssige overvejelser de har gjort sig om de aktiviteter,  

 der søges medfinansieret, og det skal indgå som et positivt  

 element i vurderingen, hvis ansøgerne kan dokumentere, at der er tale  

 om miljøvenlige projekter Ingen Administrative konsekvenser for borgerne Ingen Ingen Forholdet til EU-retten Lovforslaget har ingen umiddelbare konsekvenser i forhold til  

 EU-retten, da den statsstøtte, der ydes efter  

 lånegarantiordningen, ydes som de-minimis støtte og derfor ikke  

 skal notificeres.
Støtten til innovationsmiljøerne er  

 også hidtil ydet som de-minimis støtte.
Såfremt  

 VækstFondens bestyrelse vælger at medfinansiere  

 innovationsmiljøerne på en måde, som betyder, at der ydes  

 statsstøtten i EF-traktatens forstand, skal der tages stilling til, om  

 støtten skal ydes som de-minimis støtte, notificeres, eller kan  

 ydes inden for de gældende rammer, som Europa-Kommissionen har godkendt  

 for VækstFondens medfinansiering Lovforslaget har været i høring hos følgende:
 Advokatsamfundet, Akademiet for de Tekniske Videnskaber,  

 Amtsrådsforeningen i Danmark, Arbejderbevægelsens  

 Erhvervsråd, Arbejdsmarkeds Tillægspension, Arbejdsministeriet,  

 Arkitekt-Ingeniørrådet, BioVision A/S, By- og Boligministeriet,  

 CAT-Symbion Innovation A/S, Danish Venture Capital Association, Danmarks  

 Fiskeindustri- og Eksportforening, Danmarks Fiskeriforening, Danmarks  

 Nationalbank, Dansk Arbejdsgiverforening, Dansk Handel og Service, Dansk  

 Industri, Dansk Management Råd, Dansk Metalarbejderforbund, Danske  

 Erhvervschefers Fællesråd, Danske Finansieringsselskabers  

 Forening, Den Danske Finansanalytikerforening, Det Danske Handelskammer, DTU  

 Innovation, Entreprenørforeningen, Erhvervsudviklingsrådet,  

 Finansieringsinstituttet for Industri & Håndværk,  

 Finansministeriet, Finansrådet, Finansstyrelsen, Forbrugerrådet,  

 Foreningen af Firmapensionskasser, Foreningen af Registrerede Revisorer,  

 Foreningen af Statsautoriserede Revisorer, Forskningsministeriet,  

 Frederiksberg Kommune, Handels, og Kontorfunktionærernes forbund i  

 Danmark, HIH Development A/S, HORESTA, Håndværksrådet,  

 Indenrigsministeriet, Ingeniørforeningen,  

 InvesteringsForeningsRådet, Iværksætterforeningen,  

 Justitsministeriet, Kommunernes Landsforening, Københavns  

 Fondsbørs, Københavns Kommune, Landbrugsrådet,  

 Landsorganisationen i Danmark, Lokale Pengeinstitutter, Lønmodtagernes  

 Dyrtidsfond, Miljø- og Energiministeriet, Ministeriet for  

 Fødevarer, Landbrug og Fiskeri, NOVI Innovation A/S,  

 Realkreditrådet, Rådet for Dansk Forsikring og Pension,  

 Skatteministeriet, Specialarbejderforbundet i Danmark, Statsministeriet,  

 Syddansk Innovation A/S, Teknologisk Innovation A/S, TIC Danmark, Turismens  

 Fællesråd, Udenrigsministeriet, VækstFonden,  

 Økonomiministeriet og Østjysk Innovation A/S.
Bemærkninger til lovforslagets enkelte  

 bestemmelser Til § 1 Til nr. 1 og 2 VækstFonden har i dag adgang til at medfinansiere  

 udviklingsselskaber, som er selskaber, der tilfører kapital og  

 kompetence til innovation og fornyelse af enkeltvirksomheder.
Inden for  

 rammerne af denne definition tager VækstFondens bestyrelse stilling  

 til, hvilke udviklingsselskaber man vil medfinansiere.
Erhvervsministeriet ved Erhvervsfremme Styrelsen har  

 hidtil været ansvarlig for medfinansieringen af  

 innovationsmiljøer, som er selskaber, der tilfører kapital og  

 kompetence til enkeltpersoner og nye virksomheder med henblik på at  

 fremme kommercialisering af nye ideer, opfindelser og forskningsresultater.  

 Innovationsmiljøerne beskæftiger sig med den meget tidlige  

 udviklingsfase i forbindelse med opstart af en virksomhed og den  

 forudgående planlægning heraf.
Innovationsmiljøerne er  

 etableret i tilknytning til de højere læreranstalter.  

 Medfinansieringen anvendes til innovationsmiljøernes egen  

 administration, herunder opsøgende aktiviteter i forhold til  

 potentielle iværksættere og til forprojektkapital.
I lov om  

 erhvervsudvikling anvendes betegnelsen forprojektkapital på lån,  

 tilskud, kapitalindskud mv., som innovationsmiljøerne på vegne  

 af Erhvervsfremme Styrelsen tildeler enkeltpersoner og virksomheder med  

 henblik på kommercialisering af nye ideer, opfindelser og  

 forskningsresultater.
Det foreslås nu, at ansvaret for denne type  

 medfinansiering fremover overlades til VækstFonden inden for de  

 generelle rammer, der gælder for fondens medfinansiering.
Der anvendes  

 fortsat termen innovationsmiljøer, og indholdet i definitionen  

 dækker over den samme type aktiviteter, som foregår i de  

 innovationsmiljøer, som er godkendte i medfør af lov om  

 erhvervsudvikling, dvs. fremme af kommerciel udnyttelse af nye ideer,  

 opfindelser og forskningsresultater.
Innovationsmiljøerne kan  

 organisatorisk være samlet i et selskab eller kan være opdelt i  

 et kapitalselskab og et administrationsselskab.
 Der er flere fordele forbundet med forslaget.
 For det første styres  

 innovationsmiljøernes aktiviteter i dag af etårige  

 resultatkontrakter, hvilket kan gøre det vanskeligere for  

 miljøerne at foretage en optimal fordeling af midlerne.  

 VækstFonden har større muligheder for at give miljøerne  

 mere fleksibilitet og en længere planlægningshorisont.
For det andet vil VækstFondens overtagelse af  

 ansvaret betyde, at innovationsmiljøerne i lang højere grad  

 får økonomiske interesser i de virksomheder, som de har ydet  

 medfinansiering til.
Formålet hermed er at give miljøerne et  

 økonomisk incitament til at arbejde for, at de udviklingsaktiviteter,  

 der modtager medfinansiering, bliver en kommerciel succes.
I dag fungerer  

 innovationsmiljøerne som formidlere af den statslige  

 forprojektkapital, hvilket betyder, at det er Erhvervsministeriet ved  

 Erhvervsfremme Styrelsen, som står, som ejer af de  

 iværksættervirksomheder, der har fået forprojektkapital i  

 form af kapitalindskud.
 For det tredje vil VækstFondens overtagelse  

 af opgaverne betyde, at miljøernes aktiviteter gradvist kan komme til  

 at foregå på mere kommercielle vilkår og med inddragelse af  

 andre private partnere.
For det fjerde har VækstFonden udviklet  

 ekspertise til at tilføre kapital og kompetence til innovation og  

 fornyelse i enkeltvirksomheder i samarbejde med private aktører  

 på det finansielle marked.
Opgaverne vedr. innovationsmiljøer  

 hænger naturligt sammen med disse opgaver, og VækstFonden vil  

 kunne trække på den ekspertise, der allerede er oparbejdet i  

 fonden.
 De eksisterende innovationsmiljøer er godkendte af  

 erhvervsministeren frem til udgangen af 2003.
I perioden frem til 1. januar 2004 kan VækstFonden  

 alene anvende de bevillinger, der afsættes på finansloven til  

 medfinansiering til disse miljøer.
Såfremt VækstFonden  

 inden 1. januar 2004 ønsker at give medfinansiering til andre end de  

 allerede godkendte innovationsmiljøer, skal medfinansieringen ydes af  

 midler fra fondens egenkapital.
Fra 2004 er det VækstFondens  

 bestyrelse, der tager stilling til hvilke innovationsmiljøer, der skal  

 have medfinansiering både fra fondens egenkapital og fra de midler, der  

 måtte blive bevilget på finansloven.
Den tilbagebetaling  

 VækstFonden får fra innovationsmiljøerne genanvendes til  

 innovationsmiljøaktiviteter.
VækstFonden kan medfinansiere  

 innovationsmiljøerne med de instrumenter, som fonden i øvrigt  

 har til rådighed, jf. § 2, stk. 7. Det betyder bl.a., at fonden kan yde  

 medfinansiering i form af lån, der tilbagebetales i tilfælde af  

 kommerciel udnyttelse.
Såfremt VækstFonden yder lån, som  

 tilbagebetales i tilfælde af kommerciel udnyttelse, behandles  

 lånene ifølge § 7 D i ligningsloven som lån.
Det betyder,  

 at medfinansieringen i form af lån, der tilbagebetales i tilfælde  

 af kommerciel udnyttelse, skattemæssigt behandles som lån, og  

 således ikke indtægtsføres.
Såfremt  

 innovationsmiljøet ikke skal betale lånet tilbage, er der tale  

 om en gældseftergivelse, der behandles efter de gældende regler  

 for behandling af gevinst på gæld.
VækstFonden har tidligere hovedsagelig ydet sin  

 medfinansiering til udviklingsprojekter som lån, der tilbagebetales i  

 tilfælde af kommerciel udnyttelse.
Siden fonden ved lovændringen  

 i 2001 fik mulighed for at yde medfinansiering af udviklingsprojekter i  

 enkeltvirksomheder i form af kapitalindskud, har fonden kun i meget  

 begrænset omfang ydet medfinansiering i form af lån, der  

 tilbagebetales i tilfælde af kommerciel udnyttelse.
VækstFonden kan medfinansiere aktiviteter, som  

 knytter sig til drift og udvikling af innovationsmiljøerne, dvs.  

 typisk aktiviteter som opsøgning af nye ideer, medfinansiering af  

 forundersøgelser og medfinansiering af opstart af virksomhed.
Den  

 medfinansiering, som innovationsmiljøerne yder til opstart af en  

 udviklingsaktivitet, er relativt beskeden sammenlignet med de forventede  

 kapitalbehov i forbindelse med senere udvikling af virksomheden.
 På samme måde som ved udviklingsselskaberne  

 vil VækstFonden have mulighed for at udøve aktivt ejerskab,  

 såfremt medfinansieringen af innovationsmiljøerne ydes i form af  

 egenkapitalindskud.
Innovationsmiljøerne kan i lighed med, hvad der i  

 øvrigt gælder for VækstFondens medfinansiering, især  

 yde medfinansiering til små og mellemstore virksomheder og  

 enkeltpersoner.
Medfinansieringen kan gives til opstart og udvikling af nye  

 virksomheder.
En vedtagelse af forslaget vil betyde, at  

 VækstFonden kan indgå aftale med innovationsmiljøerne om,  

 at miljøerne kan anvende et eller flere af de instrumenter, der  

 fremgår af loven om VækstFonden (§, 2, stk. 7). Det vil sige: 1)  

 Tilskud, 2) lån med forskellige former for  

 tilbagebetalingsvilkår, 3) kapitalindskud, herunder erhvervelse af  

 aktier, 4) garantier og 5) andre lignende finansieringsinstrumenter, hvorom  

 erhvervsministeren fastsætter nærmere bestemmelser efter forslag  

 fra VækstFonden.
Såfremt innovationsmiljøerne yder  

 medfinansiering i form af lån, som tilbagebetales i tilfælde af  

 kommerciel udnyttelse, behandles lånene i følge § 7 D i  

 ligningsloven som lån.
Det betyder, at medfinansiering i form af  

 lån, der tilbagebetales i tilfælde af kommerciel udnyttelse,  

 skattemæssigt behandles som lån og således ikke  

 indtægtsføres.
Såfremt virksomheden ikke skal betale  

 lånet tilbage, er der tale om en gældseftergivelse, der behandles  

 efter de gældende regler for behandling af gevinst på  

 gæld.
 Efter den gældende lov godkender erhvervsministeren  

 innovationsmiljøerne og træffer beslutning om medfinansiering af  

 miljøerne.
Det fremgår af loven om VækstFonden, at  

 fondens afgørelser ikke kan indbringes for anden administrativ  

 myndighed.
En vedtagelse af forslaget vil betyde, at VækstFondens  

 afgørelser om medfinansiering af innovationsmiljøerne ikke kan  

 indbringes for anden administrativ myndighed.
 Medfinansiering af innovationsmiljøerne kommer til  

 at ske efter de samme principper, hvorefter VækstFonden medfinansierer  

 udviklingsselskaber, hvor det er VækstFondens bestyrelse, der  

 træffer afgørelse om medfinansiering, jf. § 3, stk. 3.  

 VækstFonden betragtes i forhold til den generelle forvaltningsretlige  

 lovgivning, som en del af den offentlige forvaltning.
Efter de gældende regler formidler  

 innovatiosnmiljøerne forprojektkapital til enkeltvirksomheder og  

 personer.
I henhold til lov om erhvervsudvikling kan  

 innovationsmiljøernes afgørelser ikke indbringes for anden  

 administrativ myndighed, og forvaltningsloven finder anvendelse på  

 innovationsmiljøernes aktiviteter i forbindelse med tildeling af  

 statslig medfinansiering.
VækstFonden medfinansierer i dag  

 udviklingsselskaber, hvor fondens bestyrelsen på privatretlig grundlag  

 indgår aftaler med de private investorer om vilkårene for  

 medfinansieringen, herunder om udviklingsselskabernes medfinansiering af  

 enkeltvirksomheder.
Når VækstFonden i dag indgår aftaler  

 med private investorer om etablering af udviklingsselskaber indgår det  

 typisk i aftalerne, at selskabet ikke må tilføre kapital (fx  

 lån, kapitalindskud) til virksomheder i hvilke, ansatte i  

 udviklingsselskabet eller hermed forbundne eller nærtbeslægtede  

 personer har ejerinteresser.
Endvidere indgår det i aftalerne, at  

 udviklingsselskabets tilførsel af kapital til udviklingsaktiviteter  

 skal ske på baggrund af en kompetent vurdering af aktivitetens faglige  

 kvalitet og andre faktorer, fx ledelse og økonomi, som har betydning  

 for muligheden for at realisere målsætningen med  

 udviklingsaktiviteten.
På samme måde som i forhold til  

 udviklingsselskaberne kan VækstFonden på privatretligt grundlag  

 indgå aftaler med private investorer om vilkårene for  

 medfinansiering af innovationsmiljøer, herunder om miljøernes  

 aktiviteter og den administrative behandling af ansøgninger om  

 medfinansiering.
De aktiviteter, der foregår i  

 innovationsmiljøerne er ikke omfattet af den generelle  

 forvaltningsretlige lovgivning for offentlig forvaltning.
Til nr. 3 Det fremgår af de gældende regler, at  

 VækstFondens stillingtagen til enkeltvirksomheders ansøgninger  

 om medfinansiering skal ske uafhængigt af om den virksomhed der  

 søger medfinansiering, helt eller delvis ejes af et udviklingsselskab,  

 som VækstFonden har medfinansieret.
Der foreslås tilsvarende  

 regler for så vidt angår VækstFondens medfinansiering af  

 innovationsmiljøer.
Til nr. 4 I henhold til § 2, stk. 4 kan VækstFonden yde  

 lånegarantier for pengeinstitutters udlån til  

 udviklingsaktiviteter i mindre virksomheder, inden for innovation eller  

 markeds- og organisationsudvikling.
VækstFonden kan endvidere yde  

 lånegarantier for pengeinstitutters udlån til jobskabelse  

 på særlige vilkår (§ 2, stk. 5).
Efter de gældende regler (§ 5, stk. 2) kan  

 VækstFonden dække budgetterede underskud og  

 administrationsomkostninger forbundet med lånegarantiordningerne inden  

 for de rammer, der afsættes på de årlige finanslove.
Evt.  

 tab ud over de budgetterede dækkes af VækstFondens  

 egenkapital.
 Efterspørgslen efter lånegarantier udstedt i  

 medfør af § 2, stk. 4 er for tiden så stor, at VækstFonden  

 ikke kan dække de budgetterede tab inden for den afsatte ramme på  

 finansloven.
Inden for en lidt længere tidshorisont er det  

 hensigten, at de budgetterede tab og administrationsomkostninger skal kunne  

 holdes inden for den ramme, der afsættes på finansloven.
Det er  

 imidlertid ikke muligt her i opstartsfasen med mindre, der foretages en  

 drastisk opbremsning, hvilket vurderes at være uheldigt i forhold til  

 de mindre virksomheder, som har forventninger om at kunne finansiere deres  

 udviklingsaktiviteter med en lånegaranti.
Set over en længere  

 årrække er det hensigten, at de gennemsnitlige årlige  

 offentlige udgifter til de budgetterede tab og administrationsomkostninger,  

 skal holdes inden for de beløb, der afsættes på de  

 årlige finanslove.
 For at undgå hyppige reguleringer af bl.a.  

 garantiprocent foreslås det, at VækstFonden får adgang til  

 at anvende en del af sin egenkapital til dækning af de budgetterede tab  

 på lånegarantier og administrationsomkostninger, der evt. ikke  

 kan dækkes af de bevillinger, der afsættes på  

 finansloven.
VækstFondens anvendelse af dele af egenkapitalen til  

 medfinansiering af lånegarantier skal ske inden for den generelle  

 restriktion på fondens samlede aktiviteter i lovens § 3, stk. 5, hvoraf  

 det fremgår, at bestyrelsen i forvaltningen af fondens midler skal  

 sigte mod, at egenkapitalen udgør mindst 1,70 mia. kr.
Den  

 udgør i dag knap 2,2 mia. kr.
VækstFonden har det overordnede ansvar for ordningen  

 og kan herunder tage initiativer til opfyldelse af de langsigtede  

 målsætninger.
Dette indbærer bl.a., at VækstFonden  

 som hidtil har en forpligtelse til løbende at overvåge ordningen  

 og foretage justeringer efter behov.
Til § 2 Til nr. 1 Bestemmelserne vedr. innovationsmiljøer i lov om  

 erhvervsudvikling ophæves, jf. beskrivelsen af reglerne for  

 innovationsmiljøer i bemærknignerne til § 1. Dette  

 indebærer, at det bliver VækstFonden, der tager stilling til  

 fordelingen af den bevilling, der afsættes på finansloven til  

 medfinansiering af de innovationsmiljøer, der er godkendte af  

 erhvervsministeren frem til udgangen af 2003. Ud over de midler, der  

 afsættes på finansloven i årene frem til 2004, har  

 VækstFondens bestyrelse også mulighed for at anvende dele af sin  

 egenkapital til medfinansiering af innovationsmiljøer.
Fra 2004 er det VækstFondens bestyrelse, der  

 både tager stilling til, hvilke innovationsmiljøer, der kan  

 modtage medfinansiering, og i hvilket omfang det skal ske.
Såfremt der  

 fra 2004 fortsat afsættes midler på finansloven til  

 innovationsmiljøer, kan VækstFonden alene anvende bevillingen  

 til innovationmiljøaktiviteter.
Til § 3 Til stk. 1 Det foreslås, at lovforslaget træder i kraft  

 samtidig med finansloven, hvoraf det fremgår, at medfinansieringen af  

 innovationsmiljøer fremover skal varetages af VækstFonden, jf.  

 konto nr. 26.33.01.17.
Til stk. 2 Erhvervsfremme Styrelsen yder i dag medfinansiering af  

 driften af innovationsmiljøerne, herunder opsøgende arbejde og  

 tildeler innovationsmiljøerne en ramme inden for hvilken  

 miljøerne på vegne af Erhvervsfremme Styrelsen kan tildele  

 forprojektkapital (lån, kapitalindskud, tilskud, mv.) til personer og  

 virksomheder.
Midlerne til innovationsmiljøernes egen  

 administration og til forprojektkapital fremgår af de etårige  

 kontrakter mellem Erhvervsfremme Styrelsen og de enkelte  

 innovationsmiljøer.
I løbet af året behandler  

 innovationsmiljøerne løbende ansøgninger fra  

 virksomheder og enkeltpersoner om forprojektkapital.
Bestemmelsen  

 fastsætter, at de ansøgninger om forprojektkapital og anden  

 medfinansiering, der er modtaget af innovationsmiljøerne eller  

 Erhvervsfremme Styrelsen før 1. januar 2002 skal behandles efter  

 reglerne i lov om erhvervsudvikling og de i medfør heraf udstedte  

 forskrifter.
Til stk. 3 Den medfinansiering VækstFonden fra 1. januar 2002  

 yder til innovationsmiljøerne, vil blive ydet i medfør af  

 reglerne i lov om VækstFonden og de forskrifter, der udstedes i  

 medfør heraf.
 Innovationsmiljøerne behandler ansøgninger,  

 der modtages fra 1. januar 2002 efter de retningslinier, der aftales mellem  

 innovationsmiljøerne og VækstFonden inden for rammerne af lov om  

 VækstFonden og de forskrifter, der er udstedt i medfør  

 heraf.
 De tilsagn om tildeling af forprojektkapital,  

 innovationmiljøerne giver før 1. januar 2002 og den  

 forprojektkapital, der udbetales før 1. januar 2002 behandles efter  

 reglerne i lov om erhvervsudvikling og de forskrifter, der er udstedt i  

 medfør heraf.
Til stk. 4 Innovationsmiljøerne kan tildele enkeltpersoner og  

 virksomheder forprojektkapital.
Innovationsmiljøerne administrerer  

 tildelingen, mens tilbagebetalte forprojektmidler tilfalder Erhvervsfremme  

 Styrelsen.
Hvis forprojektkapitalen er ydet som kapitalindskud tilfalder  

 ejerskabet også Erhvervsfremme Styrelsen.
Med ophøret af de etårige kontrakter mellem  

 Erhvervsfremme Styrelsen og innovationsmiljøerne om drift af  

 innovationsmiljøerne, har innvoationsmiljøerne ikke adgang til  

 at anvende en del af de tilbagebetalte midler til forprojektkapital og  

 administration.
Evt. tilbagebetalte midler genanvendes af VækstFonden  

 til innovationmiljøerne.
For fremover at få en enkelt administration vil det  

 være hensigtsmæssigt at overdrage de rettigheder og  

 forpligtelser, der er knyttet til tilbagebetalingen og ejerskab enten til  

 innovationsmiljøerne eller VækstFonden.
Der er ikke  

 nødvendigvis i hvert enkelt tilfælde knyttet forpligtelser til  

 tilbagebetalingen.
Erhvervsfremme Styrelsen kan fx have forpligtelser i  

 forhold til at overholde en aftale om at udbetale medfinansiering over flere  

 år eller eftergivelse af et lån i tilfælde, hvor der ikke  

 sker en kommerciel udnyttelse af udviklingsaktiviteten.
Erhvervsfremme  

 Styrelsen kan fx have rettigheder knyttet til ejerskab af aktier, eller til  

 afdrag på lån.
Erhvervsfremme Styrelsens overdragelse af rettigheder og  

 forpligtelser vil dog i givet fald skulle ske under hensyntagen til de evt.  

 rettigheder, som de enkeltpersoner og virksomheder, der har modtaget  

 forprojektkapitalen har, fx i form af en forkøbsret.
Såfremt  

 forprojektkapitalen er ydet som et kapitalindskud og ejerskabet ikke  

 afhændes til innovationsmiljøerne eller VækstFonden, har  

 Erhvervsfremme Styrelsen fortsat mulighed for at afhænde ejerskabet til  

 anden side.
Såfremt der er rettigheder og forpligtelser, som  

 Erhvervsfremme Styrelsen ikke overdrager til innovationsmiljøerne  

 eller VækstFonden, kan styrelsen indgå aftale med  

 VækstFonden om administration heraf.
Bilag Lovforslaget sammenholdt med gældende lov Gældende formulering Lovforslaget § 1 I lov om VækstFonden, jf. lovbekendtgørelse nr. 137 af 1.  

 marts 2001 som ændret ved § 31 i lov nr. 451 af 7. juni 2001, foretages  

 følgende ændringer:
 § 1.
Stk. 2. Miljømæssige og etiske aspekter  

 inddrages ved, at ansøgere skal oplyse, hvilke etiske og  

 miljømæssige overvejelser de har gjort sig om de aktiviteter,  

 der søges medfinansieret.
Det skal indgå som et positivt element  

 i vurderingen af ansøgninger om medfinansiering af udviklingsprojekter  

 som nævnt i § 2, stk. 1, og udviklingsselskaber som nævnt i § 2,  

 stk. 2, hvis ansøgere kan dokumentere, at der er tale om udvikling af  

 et mere miljøvenligt produkt eller produktionsproces, eller at der er  

 tale om et økologisk alternativ.
 1. I § 1, stk. 2, § 2, stk. 2, og § 3, stk. 7,  

 indsættes efter »udviklingsselskaber«: »og  

 innovationsmiljøer«.
 § 2.
 Stk. 2. VækstFondens formål tilgodeses  

 ligeledes gennem medfinansiering af udviklingsselskaber.
 § 3.
Stk. 7. VækstFonden kan fastsætte et  

 årligt gebyr til dækning af fondens administrationsomkostninger,  

 som udviklingsselskaber skal betale for at være omfattet af garantier  

 fra VækstFonden.
Endvidere kan VækstFonden fastsætte en  

 årlig garantipræmie under hensyn til den risiko, der er forbundet  

 med garantien set i forhold til det samfundsøkonomiske perspektiv.
For  

 garantier ydet efter § 2, stk. 4 og 5, kan VækstFonden opkræve en  

 skiftelsesprovision og en årlig garantipræmie.
 § 2.
 Stk. 3. Ved udviklingsselskaber forstås selskaber,  

 der tilfører kapital og kompetence til innovation og fornyelse af  

 enkeltvirksomheder, og som opnår medfinansiering fra VækstFonden  

 i medfør af denne lov.
 2. I § 2, stk. 3, indsættes som 2. pkt.:
»Ved innovationsmiljøer forstås selskaber, der  

 tilfører kapital og kompetence til enkeltpersoner og nystartede  

 virksomheder med henblik på at fremme kommercialisering af nye ideer,  

 opfindelser og forskningsresultater, og som opnår medfinansiering fra  

 VækstFonden i medfør af denne lov.« Stk. 6. Medfinansiering kan ydes til  

 udviklingsaktiviteter med et langt eller mellemlangt sigte, som ikke uden  

 fondens medvirken vil kunne ventes gennemført, eller som vil blive  

 væsentligt fremskyndet som følge af medfinansieringen.  

 VækstFondens stillingtagen til udviklingsaktiviteter skal ske  

 uafhængigt af, om den virksomhed, der søger medfinansiering,  

 helt eller delvis ejes af et udviklingsselskab, som VækstFonden har  

 medfinansieret.
Udvikling og markedsføring af fysiske og immaterielle  

 produkter kan opnå medfinansiering.
 3. I § 2, stk. 5, indsættes efter  

 »udviklingsselskaber«: »eller innovationsmiljø«.
 4. I § 5 indsættes som stk. 3:
»Stk. 3. VækstFonden kan endvidere inden for rammerne af § 3,  

 stk. 5 anvende en del af sin egenkapital til dækning af budgetterede  

 underskud og administrationsudgifter for garantier ydet efter § 2, stk. 4.  

 Staten hæfter dog for de udstedte garantier, hvis  

 garantiforpligtelserne ikke kan dækkes af fondens egenkapital.« § 2 I lov nr. 451 af 7. juni 2001 om erhvervsudvikling, foretages  

 følgende ændringer:
Innovationsmiljøer 1. §§ 18, 19 og 20 ophæves.
 § 18. Erhvervsministeren kan godkende  

 innovationsmiljøer med henblik på at fremme samspillet mellem  

 det offentlige vidensystem, nye innovative virksomheder, etablerede  

 virksomheder og kapitalkilder.
Stk. 2. Et innovationsmiljø skal for at blive  

 godkendt råde over faciliteter, kompetencer og kvalifikationer, der kan  

 fremme nye innovative virksomheder med henblik på at udvikle og  

 kommercialisere nye service- og produktideer.
For at et  

 innovationsmiljø kan godkendes, skal stifterne opfylde følgende  

 krav:
 1)	Stifterne skal have evne til og erfaring med at fremme udvikling af  

 nye service- og produktideer samt start af nye virksomheder gennem  

 rådgivning og formidling af uddannelse, viden og kapital.
 2)	Stifterne skal råde over fysiske og administrative faciliteter  

 i tilknytning til et vidensmiljø.
 3)	Stifterne skal have samarbejdsaftaler med relevante universiteter,  

 forskningsinstitutioner, uddannelsesinstitutioner eller lignende samt  

 kapitalkilder og etablerede virksomheder.
 4)	Såfremt stifterne har egne virksomheder, skal disse over en  

 flerårig periode have udvist et tilfredsstillende resultat af den  

 ordinære drift, ligesom virksomhederne skal have en soliditet og en  

 egenkapital, der står i rimeligt forhold til virksomhedernes  

 forretningsgrundlag.
 5)	Stifterne må ikke have ubetalt forfalden gæld til det  

 offentlige, der overstiger 50.000 kr.
 Stk. 3. Erhvervsministeren kan inden for en bevilling,  

 der fastsættes på de årlige finanslove, helt eller delvis  

 finansiere etableringen og driften af godkendte  

 innovationsmiljøer.
 Stk. 4. Et innovationsmiljø skal være et  

 aktieselskab, anpartsselskab eller partnerselskab, hvis hovedformål er  

 at beskæftige sig med aktiviteter, som knytter sig til udvikling af nye  

 service- og produktideer frem mod en kommerciel udnyttelse.
 Stk. 5. Et godkendt innovationsmiljø skal meddele  

 erhvervsministeren, såfremt der sker ændringer i forhold, der  

 ligger til grund for godkendelsen og medfinansieringen af  

 innovationsmiljøer.
 Stk. 6. Erhvervsministeren fastsætter nærmere  

 regler for etableringen og videreførelsen af godkendte  

 innovationsmiljøer.
 Stk. 7. Forvaltningsloven finder anvendelse på den  

 virksomhed, der udøves som godkendt innovationsmiljø.
 § 19. Innovationsmiljøerne kan inden for en ramme, der  

 fastsættes på de årlige finanslove, tildele  

 forprojektkapital til personer og virksomheder, der har service- og  

 produktideer med nyhedsværdi og kommercielt perspektiv.
 Stk. 2. Innovationsmiljøernes afgørelser  

 kan ikke indbringes for en administrativ myndighed.
 Stk. 3. Innovationsmiljøet er ansvarlig for, at  

 forprojektkapitalen og anden offentlig medfinansiering anvendes i  

 overensstemmelse med reglerne, jf. stk. 4.
 Stk. 4. Erhvervsministeren fastsætter nærmere  

 regler vedrørende anvendelsen af den statslige forprojektkapital og  

 innovationsmiljøernes sagsbehandling.
 § 20. Erhvervsministeren kan af innovationsmiljøerne  

 kræve meddelt alle oplysninger, som er nødvendige for tilsynet  

 med innovationsmiljøernes virksomhed.
 Stk. 2. Erhvervsministeren kan tilbagekalde godkendelsen  

 af et innovationsmiljø, hvis de forudsætninger, der lå til  

 grund for godkendelsen af innovationsmiljøet, ikke længere er  

 til stede eller i tilfælde af grov eller gentagen overtrædelse af  

 reglerne om anvendelse af de offentlige midler eller reglerne om  

 sagsbehandling.
 Stk. 3. Erhvervsministeren fastsætter nærmere  

 regler for tilsynet med innovationsmiljøerne.
