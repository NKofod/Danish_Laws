Cirkulæreskrivelse om oplysninger til bevillingskontrollen for finansåret 2022 1. Ministeriet skal forklare væsentlige afvigelser mellem bevillingstal og regnskabstal på alle hovedkonti under ministeriets område.
De nærmere krav til ministeriets regnskabsmæssige forklaringer er beskrevet i pkt. 3-5.
 Ministeriets regnskabsmæssige forklaringer vil indgå i Rigsrevisionens bevillingskontrol, jf. rigsrevisorlovens § 17, stk. 1 (lovbekendtgørelse nr. 101 af 19. januar 2012). Resultatet af bevillingskontrollen bliver rapporteret til Statsrevisorerne i beretningen om revisionen af statsregnskabet for 2022.
 2. Ministeriet skal sende de regnskabsmæssige forklaringer til Rigsrevisionen senest torsdag den 23. marts 2023. Ministeriet kan undlade at sende de regnskabsmæssige forklaringer særskilt til Rigsrevisionen, hvis forklaringerne fremgår af en virksomheds årsrapport eller finansielle regnskab for 2022.
Kravene til de regnskabsmæssige forklaringer 3. For bevillingstypen statsvirksomhed og for bevillingstypen driftsbevilling skal de regnskabsmæssige forklaringer indgå i årsrapporten for 2022 eller i det finansielle regnskab for 2022. For øvrige bevillingstyper kan ministeriet afgive de regnskabsmæssige forklaringer særskilt.
4. Ministeriet skal give regnskabsmæssige forklaringer, hvis der er væsentlige afvigelser mellem bevillingstal og regnskabstal på hovedkontoniveau.
Ministeriet skal både tage hensyn til den procentvise og den beløbsmæssige afvigelse, når ministeriet vurderer, om en afvigelse er væsentlig.
Hvis der er tvivl om, hvorvidt en afvigelse er væsentlig, skal ministeriet give regnskabsmæssige forklaringer.
 Kravet om at give regnskabsmæssige forklaringer vedrører alle bevillingstyper.
 For hovedkonti med bevillingsafregning skal de regnskabsmæssige forklaringer tage udgangspunkt i årets resultat.
 Ved bruttobevillinger skal ministeriet give regnskabsmæssige forklaringer på bruttotallene, dvs. særskilt for udgifter og indtægter.
 For driftsbevillinger og statsvirksomheder omfattet af omkostningsreformen skal ministeriet give regnskabsmæssige forklaringer i følgende tilfælde:
a. hvis der er væsentlige afvigelser mellem bevillingstal og regnskabstal for den samlede nettoudgiftsbevilling b. hvis årets lønudgifter overstiger summen af lønsumsloftet og tidligere års akkumulerede mindreforbrug, jf.
Budgetvejledning 2021, pkt. 2.6.5 c. hvis det akkumulerede overskud for den virksomhedsbærende hovedkonto er negativt og overstiger den regulerede egenkapital, jf.
Budgetvejledning 2021, pkt. 2.6.3 d. hvis der er overført underskud 4 år i træk, jf.
Budgetvejledning 2021, pkt. 2.6.7.3 e. hvis virksomheden har overskredet lånerammen pr. 31. december 2022, jf.
Budgetvejledning 2021, pkt. 2.6.4.
 For driftsbevillinger undtaget for omkostningsreformen skal ministeriet give regnskabsmæssige forklaringer, hvis der er væsentlige afvigelser mellem bevillingstal og regnskabstal for den samlede nettoudgiftsbevilling eller for lønsumsbevillingen.
For anlægsbevillinger i form af projektbevilling skal ministeriet give regnskabsmæssige forklaringer ved væsentlige afvigelser mellem bevillingstal og regnskabstal for det enkelte projekt, eller hvis der i øvrigt er væsentlige projektændringer eller væsentlige ændringer med hensyn til totaludgift og færdiggørelsestidspunkt, jf.
Budgetvejledning 2021, pkt. 2.8.3.
 For anlægsbevillinger, hvor dele af bevillingen er afsat som rådighedspulje, skal ministeriet give regnskabsmæssige forklaringer ved merforbrug eller væsentligt mindreforbrug af rådighedspuljen i forhold til det bevilgede.
 5. Ministeriet bedes vedlægge kopi af korrespondance mv., hvis Finansministeriet har givet ministeriet tilladelse til at foretage dispositioner i finansåret, som der normalt ikke er hjemmel til, herunder fx overførsler mellem hovedkonti.
 6. Dette cirkulære ophæver tidligere cirkulære (CIS 9974/2021).
