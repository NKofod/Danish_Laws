Fremsat den 7. oktober 1998 af Keld  

 Albrechtsen (EL), Søren Kolstrup (EL) og Frank Aaen (EL) Forslag til Lov om ændring af  

 fødevareloven (Kontrol af indførsel af fødevarer) § 1 I lov nr. 471 af 1. juli 1998 om fødevarer m.m.  

 (fødevareloven) foretages følgende ændringer:
 1. I § 18, nr. 2, ændres »§ 54, stk. 2  

 og 3« til: »§ 54, stk. 2 - 4«.
 2. I § 30, nr. 2, ændres »§ 54, stk. 2  

 og 3« til: »§ 54, stk. 2 - 4«.
 3. I § 54 indsættes efter stk. 2 som nyt  

 stykke:
»Stk. 3. Indførsel af fødevarer er kun tilladt,  

 såfremt fødevarerne af oprindelseslandets veterinære  

 myndigheder har været underkastet kontrol og er erklæret fri for  

 salmonella.« Stk. 3 bliver herefter stk. 4.
 4. I § 78, stk. 1, nr. 2, indsættes efter  

 »§ 54, stk. 1«: »og 3«.
§ 2 Loven træder i kraft den 1. januar 1999.
Bemærkninger til lovforslaget Almindelige bemærkninger Lovforslagets sigte Det er afgørende for planen om bekæmpelse af  

 salmonella i husdyrproduktionen i almindelighed og salmonella DT 104 i  

 særdeleshed, at Danmark sikrer sig så godt som muligt mod  

 reinfektion.
Den nuværende stikprøvekontrol og virksomhedernes  

 egenkontrol giver ikke sikkerhed nok, hvilket bekræftes af de mange  

 fund af salmonella i importerede fødevarer, herunder salmonella DT  

 104. DT 104 er sygdomsfremkaldende hos mennesker og svær at behandle  

 på grund af hyppig multiresistens over for antibiotika.
Der findes  

 oftere samonella i indført kød end i dansk produceret  

 kød.
Samtidig er Danmark sammen med Sverige alene om at anvende  

 betydelige midler på samonellahandlingsplaner blandt de EU-lande,  

 Danmark og Sverige indfører kød fra.
Ethvert parti  

 fødevarer, som indføres til Danmark, skal derfor kræves  

 testet i oprindelseslandet for at forhindre, at fødevarerne er  

 inficeret med salmonella ved ankomsten til Danmark.
Forholdet til EU-retten Lovforslaget er i modstrid med forskrifter fastsat af Det  

 Europæiske Fællesskab.
Efter forslagsstillernes opfattelse  

 må Danmark imidlertid kunne påberåbe sig nødret.
Bemærkninger til lovforslagets enkelte  

 bestemmelser Til § 1 Til nr. 1 og 2.
 Ændringerne er en konsekvens af ændringen  

 under nr. 3 og medfører, at ændringen under nr. 3 tilsvarende  

 finder anvendelse for tilsætningsstoffer samt materialer og genstande  

 bestemt til at komme i berøring med fødevarer og brugs- og  

 forbrugsgenstande i øvrigt.
 Til nr. 3.
 Ændringen indebærer, at fødevarer ikke  

 må indføres til Danmark, medmindre de af oprindelseslandets  

 veterinære myndigheder er kontrolleret og erklæret fri for  

 salmonella.
 Til nr. 4.
 Ændringen strafbelægger overtrædelse af  

 forbudet mod indførsel af fødevarer indeholdende salmonella  

 på linje med overtrædelse af lovens andre bestemmelser  

 vedrørende behandling, salg eller indførsel af  

 fødevarer, tilsætningsstoffer eller materialer og genstande  

 bestemt til at komme i berøring med fødevarer.
