Vejledning om svangerskabsafbrydelse Denne vejledning er udstedt i tilknytning til lov om  

 svangerskabsafbrydelse, jf. lovbekendtgørelse nr. 762 af 11. september  

 2002. I medfør af loven er udstedt bekendtgørelse nr. 1125 af  

 13. december 1996 om svangerskabsafbrydelse, som ændret ved  

 bekendtgørelse nr. 576 af 22. juni 2000, og cirkulære nr. 91 af  

 11. september 2002 om behandling af sager om svangerskabsafbrydelse.
I.
Almindelige bemærkninger Efter loven har en kvinde, som har bopæl her i  

 landet, som udgangspunkt ret til svangerskabsafbrydelse, hvis indgrebet kan  

 foretages inden udløbet af 12. svangerskabsuge, mens  

 svangerskabsafbrydelse i andre tilfælde som altovervejende hovedregel  

 kræver tilladelse.
A.
Tilladelse unødvendig Efter lovens § 1 har kvinder efter modtagelse af  

 vejledning efter lovens § 8 fri adgang til svangerskabsafbrydelse, hvis de  

 har bopæl her i landet, og indgrebet kan foretages inden udløbet  

 af 12. svangerskabsuge.
Samrådstilladelse er således ikke  

 nødvendig i disse tilfælde, medmindre kvinden er omfattet af  

 lovens § 5, stk. 2, eller § 6, stk. 1, jf. herom nedenfor under B.
Tilladelse  

 nødvendig.
12-ugersfristen beregnes i almindelighed fra sidste  

 menstruations første dag, hvilket vil sige, at 12-ugersfristen normalt  

 overskrides ca. 10 uger efter den faktiske konception.
Graviditetens alder  

 kan ikke alene bestemmes på grundlag af kvindens oplysning om sidste  

 menstruation, men oplysningerne herom må sammenholdes med et  

 lægeligt skøn på grundlag af en aktuel gynækologisk  

 undersøgelse foretaget af en speciallæge i gynækologi og  

 obstetrik samt som hovedregel en ultralydsundersøgelse.
Det er en af  

 sygehusets (sygehusafdelingens) speciallæger i gynækologi og  

 obstetrik, der afgør, om fristen er udløbet.
Skønnes  

 dette at være tilfældet, skal denne læge straks vejlede  

 kvinden om hendes mulighed for at søge samrådstilladelse til  

 svangerskabsafbrydelse og, hvis kvinden ønsker det, da straks  

 forelægge ansøgningen for vedkommende amtskommune (kommune).  

 Lægen kan således ikke begrænse sig til at afvise at  

 foretage indgrebet.
 Kravet i lovens § 1 om bopæl her i landet kan  

 normalt anses for opfyldt, hvis kvinden er i besiddelse af sygesikringsbevis,  

 når personnummer er angivet på dette.
Efter lovens § 2 kan en kvinde få sit svangerskab  

 afbrudt på medicinsk indikation uden tilladelse, selv om 12.  

 svangerskabsuge er udløbet, hvis indgrebet er nødvendigt for at  

 afværge fare for hendes liv eller for en alvorlig forringelse af hendes  

 legemlige eller sjælelige helbred, og denne fare udelukkende eller  

 ganske overvejende er lægeligt begrundet.
På grund af lovens § 1  

 får bestemmelsen normalt kun betydning efter udløbet af 12.  

 svangerskabsuge, men lovens § 2 omfatter i modsætning til § 1 og § 3  

 også kvinder, der ikke har bopæl her i landet.
B.
Tilladelse nødvendig Er 12. svangerskabsuge udløbet, kan samrådet  

 give tilladelse til svangerskabsafbrydelse, hvis betingelserne i lovens § 3  

 er opfyldt.
 Kravet om bopæl her i landet kan normalt anses for  

 opfyldt, hvis kvinden er i besiddelse af sygesikringsbevis, når  

 personnummer er angivet på dette.
 I lovens § 3, stk. 2, er det præciseret, at  

 samrådet skal lægge særlig vægt på, om det er  

 berettiget at udsætte kvinden for den forøgede  

 helbredsmæssige risiko, som et indgreb efter udløbet af 12.  

 svangerskabsuge medfører.
Der kan ikke gives tilladelse til svangerskabsafbrydelse,  

 hvis fosteret antages at være levedygtigt, medmindre de  

 omstændigheder, der er nævnt i lovens § 3, stk. 1, nr. 3, med  

 afgørende vægt taler for det.
Vurderingen af levedygtighed  

 må ske i forhold til det enkelte foster.
Det afgørende vil  

 være, om der er en realistisk udsigt til, at fosteret vil kunne  

 overleve nogle uger, hvis det på tidspunktet for det  

 påtænkte indgreb kommer til verden ved en naturlig  

 fødsel.
I visse tilfælde kræves  

 samrådstilladelse, selv om 12. svangerskabsuge ikke er udløbet.  

 Det drejer sig om tilfælde, 1)	hvor kvinden på grund af sindssygdom, hæmmet psykisk  

 udvikling, alvorligt svækket helbred eller af anden grund er ude af  

 stand til at forstå betydningen af indgrebet, jf. lovens § 5, stk. 2.  

 Samrådet kan da efter anmodning fra en særligt beskikket  

 værge tillade svangerskabsafbrydelse, hvis det finder, at  

 omstændighederne taler for, at tilladelse gives, selv om kvinden er ude  

 af stand til at forstå betydningen af indgrebet.
For beskikkelsen af  

 denne værge finder bestemmelsen i værgemålslovens § 50  

 tilsvarende anvendelse, 2)	hvor kvinden er under 18 år og ikke har indgået  

 ægteskab, og samtykke fra forældremyndighedens indehaver ikke  

 foreligger, jf. lovens § 6, stk. 2-3, eller 3)	hvor kvinden ikke har bopæl her i landet.
Kan indgrebet  

 foretages inden udløbet af 12. svangerskabsuge, skal samrådet  

 alene tage stilling til, om der kan foretages svangerskabsafbrydelse, selv om  

 kvinden ikke har bopæl her i landet.
Samrådet kan tillade  

 svangerskabsafbrydelse, hvis kvinden har en særlig tilknytning til  

 Danmark, jf. lovens § 7. Efter praksis anses kvinden for at have en  

 sådan tilknytning, f.eks. hvis hun efter at være flyttet til  

 udlandet har bevaret sit danske statsborgerskab.
For at undgå  

 diskrimination af borgere fra andre EU- eller EØS-lande, skal disse  

 landes statsborgere meddeles dispensation fra bopælskravet i samme  

 omfang som danske statsborgere.
Dette må antages at indebære, at  

 en kvinde, der er statsborger i et EU- eller EØS-land, men som ikke  

 har bopæl i Danmark, i alle tilfælde skal meddeles tilladelse  

 efter § 7.
Afgørelse om, hvorvidt tilladelse skal gives,  

 træffes af samrådene ved amtskommunerne (kommunerne).  

 Samrådets afgørelse kan indbringes for ankenævnet, jf.  

 lovens § 4, stk. 2, og § 4 i bekendtgørelse om svangerskabsafbrydelse.  

 Har samrådet tilladt svangerskabsafbrydelse uanset protest fra  

 forældremyndighedens indehaver, kan denne indbringe afgørelsen  

 for ankenævnet.
I § 9, stk. 3, i cirkulære om behandling af sager  

 om svangerskabsafbrydelse er der fastsat regler, der skal sikre, at  

 forældremyndighedens indehaver får mulighed for at påklage  

 afgørelsen, inden indgrebet foretages.
II.
Fremgangsmåden ved anmodning om  

 svangerskabsafbrydelse En kvinde, der ønsker sit svangerskab afbrudt, kan  

 henvende sig enten til en læge eller en amtskommune (kommune). Hvis  

 kvinden ønsker det, kan hun rette henvendelse til en anden læge  

 end sin sædvanlige.
Efter § 1, stk. 2, i bekendtgørelse om  

 svangerskabsafbrydelse skal den, der fremsætter anmodningen om  

 svangerskabsafbrydelse, underskrive anmodningen.
Det vil sige kvinden, jf.  

 lovens § 5, stk. 1, eller en særligt beskikket værge, jf. lovens  

 § 5, stk. 2. Det samme gælder, når forældremyndighedens  

 indehaver afgiver samtykke efter lovens § 6, stk. 1. Der er udarbejdet  

 blanketter til brug for anmodning om svangerskabsafbrydelse og til brug for  

 afgivelse af samtykke.
 Sker henvendelsen til en amtskommune (kommune)  

 følges reglerne i cirkulære om behandling af sager om  

 svangerskabsafbrydelse.
A.
Den praktiserende læge Fremsættes anmodningen om svangerskabsafbrydelse  

 over for en læge, skal denne under en personlig samtale med kvinden  

 søge oplyst grunden til ønsket om svangerskabsafbrydelse og  

 give den vejledning, som er nævnt i lovens § 8, stk. 3 og 4.
 Lægen skal således efter lovens § 8, stk. 3,  

 give kvinden vejledning om indgrebets beskaffenhed og direkte følger  

 samt om den risiko, der må antages at være forbundet med  

 indgrebet.
Lægen og kvinden skal ved deres underskrift  

 bekræfte, at vejledningen har fundet sted.
Dette gælder  

 også, når vejledning skal gives til forældremyndighedens  

 indehaver eller en særligt beskikket værge, jf. lovens § 8, stk.  

 3 og 4, og § 3 i bekendtgørelse om svangerskabsafbrydelse.
Er kvinden  

 omfattet af lovens § 5, stk. 2, skal hun dog ikke bekræfte, at  

 vejledning har fundet sted.
 Efter § 3, stk. 3, i bekendtgørelse om  

 svangerskabsafbrydelse skal lægen endvidere vejlede kvinden om  

 muligheden for støttesamtaler før og efter indgrebet, jf.  

 lovens § 8, stk. 4. Denne vejledning gives i forbindelse med vejledningen  

 efter lovens § 8, stk. 3, om indgrebets beskaffenhed mv.
 Vejledningen om støttesamtale skal gives både  

 mundtligt og skriftligt, jf. bekendtgørelsens § 3, stk. 3.
Det bør af den mundtlige vejledning om  

 støttesamtaler fremgå, at tilbudet om en samtale før et indgreb har til  

 formål at sikre, at kvinden kan få støtte til at  

 træffe beslutning om at gennemføre eller afbryde  

 svangerskabet, at tilbudet om en samtale efter et eventuelt indgreb har til  

 formål at afhjælpe mulige psykiske gener, hvor kvinden kan få støttesamtaler, at det er op til kvinden selv at bestemme, hvilket  

 rådgivningstilbud hun eventuelt ønsker at gøre brug af,  

 og at det er op til kvinden selv at opsøge  

 rådgivningstilbudene.
Den skriftlige vejledning om  

 støttesamtaler gives ved at udlevere pjecen "Hvis du  

 overvejer abort", der er udarbejdet af Komiteen for Sundhedsoplysning i  

 samarbejde med Sundhedsstyrelsen.
Pjecen kan bestilles hos Komiteen for  

 Sundhedsoplysning, Østbanegade 55, 5. sal, Postboks 2639, 2100  

 København Ø.
Efter bekendtgørelsens § 3, stk. 4, skal kvinden og  

 lægen ved deres underskrifter bekræfte, at vejledning om  

 støttesamtaler er givet.
Dette sker på de særlige  

 blanketter, som også anvendes til at bekræfte, at vejledning  

 efter lovens § 8, stk. 3, er sket.
Der henvises i øvrigt til afsnit  

 III.
Særligt om afholdelse af støttesamtaler.
Selv om kvinden opfylder betingelserne for at få  

 svangerskabsafbrydelse uden tilladelse fra samrådet, bør  

 lægen under samtalen generelt tilstræbe, at hun ikke beslutter  

 sig uden nærmere overvejelser.
Bortset fra tilfælde, hvor  

 ønsket om svangerskabsafbrydelse skyldes hensynet til moderens eller  

 barnets helbred, bør kvinden derfor gøres bekendt med, at  

 lovgivningen rummer muligheder for støtte til gennemførelse af  

 svangerskabet og støtte efter barnets fødsel, ligesom hun kan  

 gøres bekendt med muligheden for at bortadoptere barnet.
Lægen  

 skal gøre hende bekendt med, at hun af amtskommunen (kommunen) kan  

 få nærmere oplysninger og anden bistand i forbindelse med  

 svangerskab og fødsel.
Lægen bør således opfordre  

 kvinden til at søge bistand i opholdskommunen, hvis lægen  

 skønner, at personlige, sociale eller økonomiske vanskeligheder  

 er årsag til ønsket om svangerskabsafbrydelse, jf. § 4 i lov om  

 svangerskabshygiejne og fødselshjælp.
Der henvises til  

 muligheden for støttesamtaler, jf. ovenfor og afsnit III.  

 Særligt om afholdelse af støttesamtaler.
Ønsker kvinden fortsat svangerskabsafbrydelse, skal  

 lægen henvise hende til sygehuset.
Der skal ikke indhentes en  

 erklæring fra den eventuelle fader, uanset om denne er kvindens  

 ægtefælle.
Ved henvisningen til sygehuset bør det af den  

 praktiserende læges oplysninger fremgå, at kvinden opfylder  

 betingelserne for svangerskabsafbrydelse uden tilladelse, samt at kravene i  

 lovens § 5, stk. 1, § 6, stk. 1, og § 8, stk. 2-4, jf. § 1, stk. 2, og § 3 i  

 bekendtgørelse om svangerskabsafbrydelse er opfyldt, således at  

 det i almindelighed ikke vil være nødvendigt for sygehuset at  

 indhente yderligere oplysninger med risiko for derved at forsinke tidspunktet  

 for indgrebet, idet det er af afgørende betydning, at indgrebet af  

 hensyn til kvinden og fristen kan foretages hurtigt.
Det skal således  

 sikres, at anmodningen er fremsat af kvinden selv, og at  

 forældremyndighedens indehaver har samtykket i anmodningen, hvis  

 kvinden er under 18 år og ikke har indgået ægteskab.  

 Endvidere skal kvinden være vejledt om muligheden for at få  

 vejledning om støtte til gennemførelse af svangerskabet, om  

 indgrebets beskaffenhed, om følger og risici samt om muligheden for  

 støttesamtaler før og efter indgrebet.
I tilfælde, hvor svangerskabsafbrydelse kræver  

 tilladelse fra samrådet, skal lægen, hvis kvinden ønsker  

 det, straks forelægge anmodningen for vedkommende amtskommune (kommune)  

 sammen med en udtalelse om sagen.
En læge, der modtager en anmodning om  

 svangerskabsafbrydelse, kan således ikke på egen hånd  

 afvise denne.
 Det er af væsentlig betydning for amtskommunens  

 (kommunens) behandling af sagerne og for disses hurtige gennemførelse,  

 at den praktiserende læge omgående henviser kvinden til  

 amtskommunen (kommunen) og ved henvisningen giver så fyldige  

 oplysninger som muligt såvel om de medicinske forhold som om kvindens  

 og hendes families sociale og økonomiske forhold og hendes personlige  

 og familiemæssige vanskeligheder i det omfang, lægen måtte  

 have kendskab hertil.
Lægen bør således så vidt muligt  

 ved alle henvisninger oplyse om beviset for kvindes bopæl, jf. lovens § 1, om anmodningen er fremsat af kvinden selv, jf. lovens § 5, stk.  

 1, om der er samtykke fra forældremyndighedens indehaver, jf.  

 lovens § 6, stk. 1, og om kvinden er vejledt om, at hun ved henvendelse til amtskommunen  

 (kommunen) kan få vejledning om de foreliggende muligheder for  

 støtte til gennemførelse af svangerskabet og for støtte  

 efter barnets fødsel, om indgrebets beskaffenhed og direkte  

 følger samt om den risiko, der må antages at være  

 forbundet med indgrebet, samt om muligheden for støttesamtaler, jf.  

 lovens § 8, stk. 2-4.
B.
Sygehuset Den læge, der er ansvarlig for indgrebet, er i  

 tilfælde, hvor der ikke foreligger tilladelse efter lovens § 3, under  

 strafansvar efter lovens § 14 forpligtet til at påse, at betingelserne  

 i lovens §§ 1 eller 2 er opfyldt.
Lægen er endvidere under strafansvar  

 forpligtet til at sikre sig, at betingelserne i lovens §§ 5 og 6, § 8, stk.  

 3, og § 10, stk. 1, er opfyldt.
For så vidt angår den medicinske indikation,  

 jf. lovens § 2, vil lægen som regel ved sin egen undersøgelse  

 kunne konstatere, om betingelserne for svangerskabsafbrydelse er opfyldt.
Det  

 er ikke nødvendigt, at lægen selv har konstateret farens  

 tilstedeværelse, men han kan lægge en erklæring fra en  

 anden læge, f.eks. en speciallæge i psykiatri, til grund.
Hvis  

 der til konstatering af, om betingelserne er opfyldt, kræves andre  

 specialundersøgelser, bør sådanne sædvanligvis  

 foretages i samarbejde med sygehusvæsenets andre afdelinger og kun  

 undtagelsesvis gennem amtskommunen (kommunen).
Hvis sygehusets læge finder, at en patient har behov  

 for social og juridisk bistand i forbindelse med graviditeten, bør  

 kvinden opfordres til at søge bistand i opholdskommunen.
I de  

 tilfælde, hvor der er mulighed for, at tilbudet om hjælp kan  

 få indflydelse på kvindens beslutning om at lade indgrebet  

 gennemføre, bør henvendelsen til opholdskommunen foretages,  

 før indgrebet gennemføres, medmindre der herved opstår  

 risiko for overskridelse af 12-ugersfristen.
C.
Særligt om sager, der er modtaget i en  

 amtskommune eller i en kommune, der ikke er omfattet af den amtskommunale  

 inddeling Amtskommunen (kommunen) skal i sager om  

 svangerskabsafbrydelse uden tilladelse, når der henvises til  

 sygehuset, oplyse om kvindens bopæl, eventuelle telefonnummer og  

 personnummer, om anmodningen er fremsat af kvinden selv, om der eventuelt er  

 samtykke fra forældremyndighedens indehaver, og om der er givet  

 vejledning om støttesamtaler, jf. cirkulære om behandling af  

 sager om svangerskabsafbrydelse § 1, stk. 2.
På samme måde skal amtskommunen (kommunen),  

 inden sager om svangerskabsafbrydelse efter tilladelse  

 forelægges for samrådet, sikre sig, at der er givet vejledning om  

 støttesamtaler.
De betingelser, som er nævnt i cirkulæres  

 § 3, stk. 1, skal tillige være opfyldt.
Det skal således sikres,  

 at anmodningen er fremsat af kvinden selv, og at forældremyndighedens  

 indehaver har samtykket i anmodningen, hvis kvinden er under 18 år og  

 ikke har indgået ægteskab.
Endvidere skal kvinden være  

 vejledt om muligheden for at få vejledning om støtte til  

 gennemførelse af svangerskabet, om indgrebets beskaffenhed, om  

 følger og risici samt om muligheden for støttesamtaler  

 før og efter indgrebet.
D.
Betaling Udgifterne i anledning af svangerskabsafbrydelse afholdes  

 efter bestemmelserne i kapitel 2 i lov om sygehusvæsenet.
III.
Særligt om afholdelse af  

 støttesamtaler Efter lovens § 8, stk. 4, skal kvinden forud for og efter  

 indgrebet tilbydes en støttesamtale.
A.
Formålet med og indholdet af  

 støttesamtaler Formålet med en støttesamtale forud for et  

 indgreb er at give kvinden den nødvendige støtte til selv  

 at træffe sin beslutning om, hvorvidt hun ønsker  

 svangerskabsafbrydelse eller at gennemføre svangerskabet.  

 Støttesamtalen må således hverken forsøge at  

 påvirke kvinden i retning af at gennemføre eller afbryde  

 svangerskabet, men alene søge at give kvinden et så  

 fuldstændigt grundlag som muligt at træffe beslutningen  

 på.
Den, der foretager støttesamtalen, bør  

 søge at klarlægge, hvorfor kvinden eventuelt ønsker  

 svangerskabsafbrydelse.
Også konsekvenserne af at henholdsvis  

 gennemføre og afbryde svangerskabet bør drøftes med  

 kvinden.
 Der bør fokuseres på de psykiske og sociale  

 aspekter af at henholdsvis gennemføre og afbryde svangerskabet, uden  

 at samtalen dog nødvendigvis skal være begrænset hertil.  

 Samtalen bør således være orienteret omkring kvindens  

 aktuelle livssituation, og hvordan svangerskaber påvirker denne.
 Formålet med en støttesamtale efter et  

 indgreb er at give kvinden støtte til at komme igennem eventuelle  

 psykiske gener som følge af svangerskabsafbrydelsen.
 Det bør overvejes at lade spørgsmålet  

 om prævention indgå i samtalen.
 Kvinder, som har fået foretaget  

 svangerskabsafbrydelse efter 12. graviditetsuge, bør orienteres om  

 muligheden for under visse betingelser at få sygesikringstilskud til  

 akut psykologhjælp i op til 12 konsultationer.
B.
Gennemførelse af støttesamtaler Støttesamtaler kan gennemføres som en  

 konsultation hos egen læge eller som rådgivning inden for eller  

 uden for det etablerede sundhedssystem.
Rådgivere kan på  bortnet.dk informationer til professionelle om  

 svangerskabsafbrydelse.
Der stilles ikke specifikke uddannelses- eller  

 erfaringsmæssige krav til den, der udfører rådgivningen.  

 Dette gælder også rådgivning uden for det etablerede  

 sundhedssystem.
Det eneste krav, der således stilles, er, at  

 rådgivningen ikke må have til hensigt at forsøge at  

 formå kvinden til at træffe en bestemt beslutning.
Det er kvindens eget valg, hvor hun eventuelt  

 ønsker rådgivning, og det er op til hende selv at opsøge  

 de enkelte tilbud.
Der henvises i denne forbindelse til pjecen "Hvis du  

 overvejer abort".
 Det skal generelt tilstræbes, at  

 støttesamtaler før indgrebet gennemføres så  

 hurtigt som muligt, således at eventuelle frister kan overholdes.
Kvindens egen læge har generelt gode  

 forudsætninger for at tilbyde støttesamtaler før og efter  

 en svangerskabsafbrydelse, idet lægen ofte vil have viden om kvindens  

 familieforhold og sociale situation.
Endvidere vil lægen ofte allerede  

 være i kontakt med kvinden, og det vil derfor være muligt at  

 gennemføre en eventuel støttesamtale hurtigt.
 Ved rådgivning i offentligt regi må  

 kvindens valg af støttesamtale ske under hensyn til gældende  

 henvisningsregler, hvis rådgivningen skal finansieres helt eller  

 delvist af sygehusene/sygesikringen.
En støttesamtale efter indgrebet kan f.eks.  

 finde sted hos en sygeplejerske i gynækologisk ambulatorium/afdeling  

 på sygehuset eller hos en jordemoder.
Samtalen vil imidlertid ikke  

 kunne gennemføres umiddelbart efter indgrebet på grund af  

 kvindens påvirkning af narkose.
Et stigende antal svangerskabsafbrydelser udføres  

 som en medicinsk svangerskabsafbrydelse.
Efter en medicinsk  

 svangerskabsafbrydelse indkaldes kvinden til en kontrolundersøgelse  

 på sygehuset, og en eventuel støttesamtale vil f.eks. kunne  

 finde sted ved samme lejlighed.
 Ved sene svangerskabsafbrydelser (efter 12.  

 graviditetsuge) kan den praktiserende læge både før og  

 efter indgrebet henvise kvinder, der har ansøgt om eller fået  

 foretaget svangerskabsafbrydelse, til rådgivning hos psykolog med  

 tilskud fra den offentlige sygesikring, jf. § 1, nr. 8, i  

 Sundhedsministeriets bekendtgørelse om tilskud efter sygesikringsloven  

 til psykologbehandling for særligt udsatte grupper.
IV.
Afsluttende bestemmelser Vejledning nr. 210 af 16. december 1998 og  

 Civilretsdirektoratets cirkulæreskrivelse af 30. juni 2000  

 bortfalder.
