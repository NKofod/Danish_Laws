Skriftlig fremsættelse (7. oktober 2015) Erhvervs- og vækstministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov for Grønland om kapitalkrav og tilsynsmæssige krav for kreditinstitutter og investeringsselskaber (Lovforslag nr.
L 20) Der er tale om en genfremsættelse af lovforslaget efter folketingsvalget i juni.
 Formålet med lovforslaget er at gennemføre kapitalkravsforordningen (CRR-forordningen) i Grønland og derved sikre, at der gælder de samme regler for Grønland, som der gør i Danmark i medfør af forordningen.
 Gennemførelsen af bestemmelserne indeholdt i kapitalkravsforordningen vil styrke reguleringen, tilsynet og risikostyringen for den grønlandske finansielle sektor, og dermed gøre sektoren mere modstandsdygtig over for en negativ udvikling i konjunktursituationen.
Bestemmelserne i kapitalkravsforordningen omskrives ikke til dansk lovtekst, men optages som bilag til den danske lov.
I bemærkningerne til lovforslaget beskrives forordningens bestemmelser nærmere.
Kapitalkravsforordningen indeholder de tilsynsmæssige krav for institutter, der konkret vedrører markederne for bankydelser og finansielle tjenesteydelser, og har til formål at sikre, at aktørerne på disse markeder er finansielt stabile, og at investorer og indskydere nyder et højt beskyttelsesniveau.
Reglerne har desuden til formål at bidrage til, at markedet fungerer tilfredsstillende.
 Med forordningen stilles der ensartede finansielle krav til institutter, som opbevarer penge eller værdipapirer, der tilhører deres kunder, for at sikre ensartet beskyttelse af indskyderne og rimelige konkurrencevilkår for beslægtede kategorier af institutter.
 Ved at gennemføre bestemmelserne i forordningen fastsættes med lovforslaget bl.a. nye regler om kapitalkrav, store engagementer, likviditet og oplysningskrav.
 Med disse bemærkninger og idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
