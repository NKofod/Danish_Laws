 Patentankenævnet stadfæstede Patentdirektoratets afgørelse, hvorefter  

 der ikke fandtes at være forvekslelighed mellem mærkerne BALL og BALLY.
(Grønning-Nielsen, Hans Chr.
Thomsen, Gulmann) følgende Den 25. november 1987 indleverede Ball S.p.A., Italien, v/Patentbureau  

 Chas.
Hude en ansøgning om registrering af varemærket BALL (figurmærke) for  

 en række varer i klasse 25, bl.a. sko.
Ansøgningen blev den 13. september  

 1989 bekendtgjort i Dansk Varemærketidende.
Ved skrivelse af 7. november 1989 nedlagde klageren i medfør af  

 varemærkelovens § 20, stk. 2, jf. lovbekendtgørelse nr. 249 af 17. april  

 1989, indsigelse mod registrering af det ansøgte mærke.
Som begrundelse for  

 indsigelsen anførtes: .....
 »Det gøres gældende, at det anmeldte mærke BALL er forveksleligt med  

 de for indsigerne under VR 0642 1945 og VR 2013 1954 registrerede varemærker,  

 begge bestående af ordet BALLY og hhv. omfattende klasse 25: skotøj og klasse  

 24: elastiske vævede stoffer, klasse 25: fodtøj.
Ansøgningen påstås afslået i sin helhed jf. bestemmelsen i § 14, stk. 1,  

 nr. 6 i varemærkeloven under hensyn til, at der foreligger vareartslighed, og  

 under hensyn til, at der foreligger mærkelighed.« I skrivelse af 30. april 1990 uddybede indsiger begrundelsen således:  

 .....
»Da mærket BALLY har været brugt i Danmark for andre varearter end de  

 af de ovennævnte registreringer omfattede, fremsendes hermed en  

 brancheerklæring udstedt af Dansk Textil Union den 12. marts 1990, hvoraf det  

 fremgår, at mærket BALLY er kendt og indarbejdet i Danmark gennem de sidste  

 15 år som varemærke for slips, tørklæder, herresokker og sweat-shirts.
Vi  

 skal derfor ligeledes påstå anmeldelsen afslået i medfør af ovennævnte  

 lovbestemmelse under hensyn til den brug vore klienter har gjort af et  

 forveksleligt mærke for de nævnte varearter i Danmark.
 I øvrigt undrer det os, at Patentdirektoratet i forbindelse med  

 behandlingen af de for indsigerne tidligere registrerede varemærker VR 3285  

 1979 BALL (figur) og VR 1161 1986 BALL (figur) ikke har fundet disse mærker  

 for forvekslelige med de af indsigerne påberåbte varemærkeregistreringer af  

 ordet BALLY, idet der foreligger både mærkelighed og varekollision.
 Nærværende ansøgning af varemærket BALL i figurlig udformning må anses for  

 et rendyrket mærke i forhold til de ovennævnte ældre registreringer  

 indeholdende ordet BALL, idet der ikke i det anmeldte mærke forekommer andre  

 ordelementer, hvorfor ligheden med vore klienters registrerede varemærke  

 bliver endnu større.
 Vi finder derfor ikke, at anmelderen kan støtte ret på de tidligere  

 registreringer indeholdende ordet BALL og vi skal i øvrigt anføre, at  

 varemærket BALL os bekendt aldrig har været anvendt på det danske marked for  

 fodtøj, men udelukkende for jeans og sweat-shirts.
 Vi skal derfor fastholde den i medfør af bestemmelsen i § 14, stk. 1, nr.  

 6 i varemærkeloven, jf. § 6, stk. 1a, nedlagte indsigelse, både under  

 henvisning til de for indsigerne under VR 0642 1945 og VR 2013 1954  

 registrerede varemærker af ordet BALLY, og også af hensyn til den brug og  

 indarbejdelse, der er godtgjort af varemærket BALLY i Danmark.
Vi påstår derfor anmeldelsen afslået helt eller delvis.« Den indleverede brancheerklæring fra Dansk Textil Union har følgende  

 indhold:
 »På given foranledning erklærer vi hermed, at varemærket BALLY efter  

 det for os oplyste er kendt og indarbejdet som varemærke her i Danmark for  

 slips, tørklæder, herresokker og sweat-shirts.
Vi kan oplyse, at produkterne har været forhandlet i Danmark gennem de  

 sidste 15 år.« Ansøger meddelte i skrivelse af 5. september 1990 til Patentdirektoratet,  

 at der ikke fra ansøgers side ville blive indgivet svar på indsigelsen.
 Patentdirektoratet traf afgørelse i sagen den 15. april 1991 og afviste  

 indsigelsen med følgende begrundelse: .....
 »Det er direktoratets opfattelse, at det ansøgte mærke ikke er  

 forveksleligt med de registrerede mærker, indeholdende ordet BALLY.
Ordet BALL ses ikke som et italiensk ord og vil naturligt i Danmark blive  

 udtalt på engelsk.
Denne udtale er meget forskellig fra udtalen af BALLY, og  

 ordene ligger derfor auditivt ret langt fra hinanden.
Visuelt er der en vis  

 lighed, men både de registrerede mærker og det ansøgte mærke er figurmærker,  

 og dette bevirker, at de fjerner sig så meget fra hinanden, at der ikke er  

 forvekslingsrisiko.
Denne del af indsigelsen kan derfor ikke tages til følge.
 Med indsigelsen fulgte en erklæring fra Dansk Textil Union, der skal vise  

 brug af varemærket BALLY for visse varer i klasse 25. Det fremgår ikke, om  

 det er det håndskrevne mærke, der er brugt, men direktoratet mener i øvrigt  

 heller ikke, at denne del af indsigelsen kan tages til følge, da mærkerne  

 ikke er forvekslelige.
 Der er ved afgørelsen lagt vægt på, at ansøger tidligere har fået  

 registreret mærker indeholdende ordet BALL bl.a. for slips, tørklæder,  

 sokker, sweaters og sko f.eks. under VR 3235 1979, hvor BALL synes at være  

 lige så dominerende som i det ansøgte varemærke.
Indsigelsen tages herefter ikke i sin helhed til følge.« Denne afgørelse har klageren ved skrivelse af 14. juni 1991 indbragt for  

 Patentankenævnet med påstand om omgørelse af direktoratets afgørelse.
Som  

 ankebegrundelse anføres følgende: .....
»For det første undrer det os, at Patentdirektoratet uden videre  

 hævder, at ordet BALL i det anmeldte mærke naturligt vil blive udtalt på  

 engelsk.
Vi finder, at ordet BALL med lige så stor ret kan opfattes som det  

 tyske ord BALL med samme bogstavering og betydning som det engelske ord,  

 nemlig bold.
Man må i denne forbindelse ikke glemme, at vor nærmeste nabo mod  

 syd udgør over 50 millioner tysktalende indbyggere, og at Tyskland er  

 storeksportør af beklædningsgenstande til Danmark.
Opfattes ordet BALL som  

 det tyske ord for bold, må vi hævde, at der er endog meget stor auditiv  

 lighed med varemærket BALLY, idet mærkerne udtalemæssigt kun adskiller sig  

 ved udtalen af Y i BALLY med lyden I.
For det andet er vi ikke enige med Patentdirektoratet i, at det figurlige  

 element i mærkerne har så stor betydning som hævdet af Patentdirektoratet.  

 Varemærket BALLY er skrevet i nydelig skråskrift, hvilket ikke var  

 ualmindeligt omkring 2. verdenskrig ved gengivelse af varemærker.
Den første  

 registrering for vor klient af varemærket BALLY blev foretaget i Danmark i  

 1945.
At hævde, at registreringen af varemærket BALLY er et figurmærke er derfor  

 efter vor opfattelse noget af en tilsnigelse, idet der ikke er stor forskel  

 på et almindeligt ordmærke skrevet med blokbogstaver og et mærke skrevet med  

 nydelig, læselig skønskrift.
Det er i hvert fald efter vor opfattelse  

 urimeligt at indskrænke beskyttelsen for et varemærke, hvori det eneste  

 figurlige element er skrivemåden, altså skråskrift, som tilmed er yderst  

 læselig.
I øvrigt er det figurlige element i det anmeldte mærke, jf. bilag 1,  

 yderst svagt, idet figuren kun fremtræder som en indramning af mærket tilsat  

 et skyggefelt.
Vi finder således at Patentdirektoratet har lagt vægt på et  

 figurligt element som vi har haft meget svært ved at acceptere som et  

 argument for manglende forvekslelighed mellem mærkerne.
Vi kan medgive Patentdirektoratet at de tidligere registreringer for  

 anmelderen indeholdende ordet BALL (bilagene 4 og 5) er figurmærker, men vi  

 er ikke enige i, at ordet BALL er ligeså fremtrædende i disse registreringer  

 som i det ansøgte mærke.
Det forekommer stødende for retsbevidstheden, at en  

 ansøger i løbet af små 10 år mere og mere kan rendyrke et figurmærke  

 indeholdende ordet BALL til det mærke, der nu er anmeldt, og således mere og  

 mere nærme sig lignende varemærker med stor risiko for, at forveksling  

 opstår.
 Yderligere kan vi henvise til, at Det finske Patentankenævn den 13. juni  

 1989, jf. bilag 6, har fundet ansøgers varemærke BALL (figurmærke - identiske  

 med VR 3235 1979 - bilag 4) forveksleligt med vor klients registrering af  

 varemærket BALLY (i særlig skrift), jf. bilag 6.
 Endvidere har Oberlandesgericht Hamburg i dom af 20. april 1989, som er  

 stadfæstet af Landesgericht, fundet varemærkerne BALL og BALLY for  

 forvekslelige, jf. bilag 7.
Under henvisning til ovenstående anbringender skal vi hermed påstå den af  

 Patentdirektoratet i skrivelse af 15. april 1991 trufne afgørelse omgjort og  

 anmeldelsen afslået i medfør af bestemmelsen i § 14, stk. 1, nr. 6, jf. § 6,  

 stk. 1a under hensyn til, at der foreligger såvel mærke- som  

 vareartslighed.« I skrivelse af 25. november 1991 meddelte ansøgeren følgende:
 »For god ordens skyld skal jeg meddele, at mine klienter har  

 finansielle problemer, og at jeg derfor er blevet instrueret om ikke at  

 involvere yderligere udgifter i sagen.
Der vil således ikke indkomme en egentlig besvarelse af ankebegrundelsen  

 fra Patentbureauet Hofman-Bang & Boutard A/S, idet jeg alene skal henvise  

 til, at jeg er fuldt ud enig i direktoratets afgørelse af 15. april 1991, og  

 at jeg finder det væsentligt, at mine klienter siden 1979 har haft et  

 væremærke indeholdende ordet BALL registreret, og at mærket har været brugt  

 på det danske marked igennem mange år uden at dette mig bekendt har givet  

 anledning til problemer.« Ankenævnet har behandlet sagen på sit møde den 13. november 1992.
 Ansøgeren gav ikke møde.
For klageren mødte cand.jur.
Birgit Wiborg, som procederede sagen i det  

 væsentlige under henvisning til de til direktoratet og Nævnet afgivne,  

 skriftlige indlæg, som nærmere blev uddybet og kommenteret.
Det blev herunder  

 påpeget, at en række nærmere angivne lande har anset mærkerne for  

 forvekslelige, og der blev fremdraget eksempler fra retspraksis og  

 administrativ praksis til dokumentation for mærkernes forvekslelighed.
 Ankenævnet skal udtale:
I henhold til de af Patentdirektoratet anførte grunde og idet det for  

 Ankenævnet anførte ikke findes at kunne føre til andet resultat bestemmes:
 Den påklagede afgørelse stadfæstes.
