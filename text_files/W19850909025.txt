Ankestyrelsens principafgørelse P-3-85 om invalidepension - bistandstillæg - dialysebehandling - nyretransplantation Resume:
En landmand, der havde en nyrelidelse og var i hjemmedialysebehandling, modtog mellemste førtidspension og bistandstillæg.
Han gennemgik en nyretransplantation. 10 måneder efter transplantationen, hvor nyrefunktionen blev betegnet som normal, fandtes han ikke længere berettiget til mellemste førtidspension og bistandstillæg.
På grund af en tilkommen ledlidelse i knæ og ankler fik han tilkendt forhøjet almindelig førtidspension.
 Love:
Lov om invalide- og førtidspension mv. - Lovbekendtgørelse nr. 418 af 13. juli 1982 - § 3, stk. 3 og § 10 Lov om invalide- og førtidspension mv. - Lovbekendtgørelse nr. 437 af 9. september 1983 - § 3, stk. 2, nr. 1 og § 3, stk. 3, nr. 1 Sagsfremstilling:
En landmand, der gennem nogle år havde lidt af kronisk nyrebetændelse, søgte invalidepension og bistandstillæg i marts 1983. Ansøgeren havde været i hjemmedialysebehandling fra juli 1979 indtil nyretransplantation den 30. juni 1983. Efter transplantationen opnåede ansøgeren normal nyrefunktion, og han blev i lægeerklæring fra marts 1984 betegnet som rask.
Efter transplantationen opstod der imidlertid ledsymptomer i ansøgerens knæ- og ankelled.
Der var tale om en ledlidelse, som undertiden udvikles hos personer, der har fået foretget transplantation.
 Revaliderings- og pensionsnævnet fandt ansøgeren berettiget til laveste invalidepension fra 1. april 1983, men gav afslag på bistandstillæg, idet ansøgeren ikke fandtes varigt at have haft behov for stadig bistand fra andre til varetagelse af personlige fornødenheder.
 Sagen blev anket af ansøgeren, der anførte, at han måtte være berettiget til bistandstillæg fra ansøgningstidspunktet og indtil transplantationen.
 Ifølge § 3, stk. 3, i lov om invalidepension m.v., der var gældende indtil 1. januar 1984, er personer, hvis erhvervsevne er nedsat i mindre grad end angivet i stk. 2, men dog med omkring 2/3, berettiget til invalidepension bestående af grundbeløb og invaliditetsbeløb.
 I lovens § 10, 1. pkt., bestemmes, at bevirker invaliditeten, at den pågældende stadig må have personlig bistand af andre, ydes til pensionisten et bistandstillæg.
 Efter § 3, stk. 2, nr. 1, i lov om invalidepension og førtidspension m.v., der var gældende fra 1. januar 1984 til 1. oktober 1984, kan invalidepension bestående af grundbeløb og invaliditetsbeløb tilkendes personer under 60 år, hvis erhvervsevnen er nedsat i mindre omfang end angivet i stk. 1, men dog med omkring 2/3.
 Efter lovens § 3, stk. 3, nr. 1, kan førtidspension bestående af grundbeløb tilkendes personer, hvis erhvervsevne er nedsat med mindst halvdelen på grund af helbredsmæssige forhold.
 Afgørelse:
 Ansøgerens erhvervsevne fandtes på grund af invaliditet at have været nedsat med omkring 2/3 i tidsrummet fra indgivelse af ansøgningen den 29. marts 1983 indtil 31. marts 1984, fra hvilket tidspunkt ansøgerens erhvervsevne ansås for at være nedsat med omkring halvdelen.
 Det skønnedes endvidere, at betingelserne for tildeling af bistandstillæg var opfyldt i tidsrummet fra 29. marts 1983 - 30. juni 1983.
 Ansøgeren opfyldte herefter betingelserne for at opnå bistandstillæg efter invalidepensionslovens § 10 fra 1. april - 30. juni 1983 samt mellemste invalidepension fra 1. april 1983 - 31. marts 1984, jf. invalidepensionslovens § 3, stk. 3, samt § 3, stk. 2, nr. 1, i lov om invalidepension og førtidspension m.v.
 Fra 1. april 1984 opfyldte ansøgeren betingelserne for at opnå førtidspension i henhold til § 3, stk. 3, nr. 1, i lov om invalidepension og førtidspension.
 Ankestyrelsen ændrede således revaliderings- og pensionsnævnets afgørelse.
