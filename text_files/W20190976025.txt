Pressenævnets kendelse i sag nr. 2019-80-0369 Klage afvises på grund af manglende retlig interesse En person klagede over tre artikler med omtale af klimadebatten bragt af Berlingske på b.dk.
Klager henviste til, at der ikke var angivelse af copyright ved artiklerne.
Personen, der klagede, var ikke omtalt eller afbildet i artiklen, og Pressenævnet afviste derfor at behandle klagen på grund af manglende retlig interesse.
 [Klager] har klaget til Pressenævnet over artiklerne Bjørn Lomborg: Du kan være vegetar af mange gode grunde  men klimaet er ikke en af dem, Debatten om global opvarmning er overophedet og Bjørn Lomborg: Der er en enkelt løsning på en af verdens største udfordringer bragt af Berlingske henholdsvis den 29. november 2018, den 14. marts 2019 samt den 10. august 2019 på b.dk, idet han mener, at god presseskik er tilsidesat.
 De påklagede artikler, der er skrevet af Bjørn Lomborg, indeholder omtale af klimadebatten, herunder Bjørn Lomborgs subjektive holdning til debatten.
 [Klager] har til støtte for klagen anført, at artiklerne mangler copyrightangivelse, og at Berlingske giver læseren det indtryk, at de har copyright til artiklerne, når intet andet er angivet. [Klager] har endvidere anført, at den manglende angivelse slører, at alle artiklerne først har været publiceret af organisationen Project Syndicate på hjemmesiden project-syndicate.org.
 Pressenævnets formand, Hanne Schmidt, udtaler:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
Henset til, at [Klager] ikke selv er omtalt eller afbildet i artiklen, har han ikke en sådan direkte og individuel retlig interesse, at han personligt kan anses for klageberettiget.
Der er derfor ikke grundlag for at behandle klagen i forhold til [Klager].
 Klagen afvises herefter, jf. medieansvarsloven § 43, stk. 2, nr. 2.
 Det tilføjes, at fristen for at klage til Pressenævnet er 12 uger fra artiklens offentliggørelse, jf. medieansvarsloven § 34, stk. 2.
