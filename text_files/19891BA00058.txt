Nr BSF 58 Forslag til folketingsbeslutning om lovgivning på vildtområdet Fremsat af Henning Nielsen (S) Svend Andersen (S) Dorte Bennedsen (S)  

 Erling Christensen (S) Jytte Hilden (S) Arne Jensen (S) Trøjborg (S) Bjørn  

 Westh (S) den 2. februar 1990 Vedtaget ved anden (sidste) behandling den 30. maj 1990 Folketinget pålægger regeringen inden udgangen af 1990 at fremsætte forslag om en dyreværnsmæssigt forsvarlig lovgivning på vildtområdet efter følgende retningslinjer:
1. En revision af lov om hjortehold, der sikrer dyrenes velfærd i  

 hjortefarmene og forebygger smittespredning til vildtbestanden og til husdyr  

 i landbrugsbesætninger.
Lovrevisionen skal sikre faste retningslinjer for  

 antallet af dyr pr. hektar i hjortefarmene og for disses placering og  

 størrelse samt regler for godkendelse og tilsyn med farmene.
 2. En lovgivning om harefarme, der sikrer dyrevelfærden.
 3. En lovgivning om vildtopdræt, der sikrer faste regler for opdræt af  

 vildt til udsætning, herunder en autorisationsordning for vildtopdrættere, og  

 som forbyder eksport af vildt til lande, der tillader jagtformer, som er  

 forbudt efter dansk lov.
Bemærkninger til forslaget Almindelige bemærkninger Danmark mangler en forsvarlig lovgivning på vildtområdet.
Trods gode  

 danske traditioner på dyreværnsområdet og øget forståelse for den tætte  

 sammenhæng mellem landbrug og miljø mangler Danmark en forsvarlig lovgivning  

 både om nye landbrugsformer som hjortefarme, harefarme m.v. og en  

 lovgivningsmæssig regulering af vildtopdræt og vildtudsætning.
 Formålet med beslutningsforslaget er derfor at sikre en tidssvarende  

 lovgivning, der tager udgangspunkt i hensynet til dyrenes velfærd og til  

 beskyttelsen af den vilde natur.
 Det er forslagsstillernes opfattelse, at der bør tilvejebringes et  

 regelsæt, der kan sikre disse hensyn.
Bemærkninger til forslagets enkelte punkter Ad pkt. 1 Et flertal i Folketinget gennemførte i 1987 en lov om hjortehold (lov nr.  

 224 af 22. april 1987). Hermed blev hjortedyr efter visse nærmere regler  

 gjort til husdyr, men tiden siden lovens gennemførelse har med al ønskelig  

 tydelighed vist, at loven er utilstrækkelig.
Erfaringerne med de eksisterende hjortefarme viser, at forholdene set ud  

 fra et dyreværnssynspunkt er meget belastende.
Loven sikrer ikke dyrenes ret  

 til et frit liv.
Der er i hjortefarme alt for mange dyr på et utilstrækkeligt  

 areal.
Der er ikke stillet krav om at yde hjorte læ, skygge og  

 skjulmuligheder.
Derfor er mange farme indrettet, så de afviger meget fra de  

 vilkår, der bydes vildtlevende hjorte.
 Mange hjortefarme er placeret, så de er en belastning for naturen og  

 forhindrer offentlig adgang til naturområder, ligesom hegnene kan hindre de  

 vilde dyrs naturlige vandringsveje.
Import af hjorte til hjortefarme har også givet store problemer.
Sygdomme,  

 der for længst er bekæmpet i Danmark, har vi nu fået igen, eksempelvis  

 kvægtuberkulose.
Landbruget må nu leve i frygt for, at de smitsomme sygdomme,  

 vi har fået fra importerede hjorte, vil ramme husdyrene, ligesom man kan  

 frygte, at sygdommene vil spredes til den vilde hjortebestand.
Derfor er en ændring af lov om hjortehold nødvendig.
Revisionen skal sikre  

 dyrenes velfærd og fastsætte regler, der effektivt forhindrer, at hjorte  

 viderebringer sygdomme til husdyr og den vilde hjortebestand.
Der bør også  

 ved en revision stilles krav om maksimalt antal dyr pr. hektar, om størrelsen  

 og placeringen af hjortefarmene og om godkendelse af og tilsyn med  

 hjortefarme.
Ad pkt. 2 Der findes ingen lovgivning om harefarme, hvilket betyder, at der nu frit  

 kan etableres harefarme uden nogen form for regler om indretning af bure m.v.
Harer, der indsættes i bur, er fortrinsvis dyr, der er importeret, og  

 killingerne eksporteres fortrinsvis til Frankrig.
Det er uvist, hvordan  

 udviklingen på området vil blive.
Vil der opstå dyreværnsproblemer, når vilde  

 harer indsætttes i små bure? Harer har kun een forsvarsmekanisme, nemlig  

 flugt.
Man ved, at knoglerne hos burharer er meget skøre, og knoglebrud  

 forekommer hyppigt, når harerne forskrækkes i burene.
Der er mange ubesvarede  

 spørgsmål i forbindelse med harefarme, som bør afklares.
 Et andet problem er, at der ingen sikkerhed er mod faunaforurening, hvis  

 importerede farmharer slipper ud i naturen.
 Hvis det ikke er muligt at sikre dyrevelfærd og forebygge faunaforurening,  

 bør Folketinget indføre forbud mod at holde harer som husdyr.
Ad pkt. 3 Der findes ingen lovgivning om vildtopdræt og udsætning af opdrættet  

 vildt.
Godkendelse af rugerier foregår efter en gammel bekendtgørelse (nr. 341 af  

 7. december 1964). Ifølge reglerne er det kredsdyrlægen, som godkender  

 rugerierne, men rugerier med op til 100 avlsfugle kræver ingen godkendelse.  

 Landbrugsministeriet har i 1988 udsendt en vejledning »Opdræt, udsætning  

 og jagt på udsatte fugle«.
Landbrugsministeren skriver i forordet til  

 vejledningen blandt andet, at i de senere år har moderne tekniske  

 hjælpemidler gjort opdræt muligt i større omfang.
Dette har medført, at der i  

 mange situationer er udsat opdrættede fugle, som ikke har været i stand til  

 at klare sig på lige fod med andet vildt i naturen.
Disse fugle har i mange  

 tilfælde været genstand for jagt på en måde, der med rette kunne  

 karakteriseres som jagtetisk uacceptabel.
Forslagsstillerne deler denne vurdering af situationen, og for at løse  

 problemet må vi have en lovgivning, der sikrer, at fugle, der udsættes, er  

 gode stærke fugle, der kan flyve som vilde fugle.
Der må derfor gennem  

 lovgivning stilles krav til vildtopdrætterne.
Loven skal fastsætte, at vildtopdrættere skal have autorisation.
Der skal  

 gennemføres forbud mod opdræt i mørkekammer.
Der skal være udendørs volierer,  

 og her skal fugle have opholdt sig allerede fra 3-ugers alderen.  

 Vildtopdrættere skal have ansvar for, at fugle, der sælges til udsætning og  

 eksport, er fugle, der kan overleve i naturen.
 Endelig skal der gennemføres forbud mod eksport af dansk vildt til lande,  

 der tillader jagtformer, som er forbudt i Danmark.
Folketingsbeslutning Folketinget pålægger regeringen at fremsætte lovforslag i folketingsåret 1990-91 om en dyreværnsmæssigt forsvarlig lovgivning på vildtområdet efter følgende retningslinjer:
1. En revision af lov om hjortehold, der sikrer dyrenes velfærd i  

 hjortefarmene og forebygger smittespredning til vildtbestanden og til husdyr  

 i landbrugsbesætninger.
Lovrevisionen skal sikre faste retningslinjer for  

 antallet af dyr pr. hektar i hjortefarmene og for disses placering og  

 størrelse samt regler for godkendelse og tilsyn med farmene.
 2. En lovgivning om harefarme, der sikrer dyrevelfærden.
 3. En lovgivning om vildtopdræt, der sikrer faste regler for opdræt af  

 vildt til udsætning, herunder en autorisationsordning for vildtopdrættere, og  

 som forbyder eksport af vildt til lande, der tillader jagtformer, som er  

 forbudt efter dansk lov.
