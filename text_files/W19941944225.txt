Lempelse for thailandsk renteskat - Bankfilial, lempelse for thailandsk renteskat Referencer: LL §§ 5, 33, 33 F og SEL § 2 Ligningsrådet blev af et revisionsfirma anmodet om bindende  

 forhåndsbesked om følgende:
Skal renteindtægt lempes på grundlag af  

 bruttorenteindtægten i det tilfælde, at der er tale om  

 finansiering af produktionsudstyr, der eksporteres til Thailand? Det pågældende revisionsfirma oplyste, at bankfilialen A  

 driver bankvirksomhed her i landet som filial af en tysk bank.
A's  

 hovedbeskæftigelse er derfor udlånsvirksomhed, herunder  

 primært udlån til danske og nordiske virksomheder.
 A påtænker i nær fremtid som led i en  

 eksportfinansiering at yde et lån på 15.000.000 USD til en  

 thailandsk virksomhed til indkøb af produktionsudstyr.  

 Renteindtægten fra det pågældende lån vil være  

 pålagt kildeskat i Thailand (normalt 10-15 pct.).
Lov nr. 426 af 25-6 1993 om ændring af ligningsloven,  

 kildeskatteloven og personskatteloven (beregningsregler for lempelse)  

 bestemmer som hovedregel, jf. ligningslovens § 33 F, stk. 1, at der i  

 forbindelse med beregningen af den maksimale nedsættelse af dansk skat  

 i henhold til en dobbeltbeskatningsoverenskomst eller ligningslovens § 33 ved  

 opgørelsen af den lempelsesberettigede udenlandske indkomst skal  

 anvendes et nettoprincip, idet der skal fratrækkes de udgifter,  

 herunder også renteudgifter, der anses for at vedrøre denne  

 indkomst.
Der er i ligningslovens § 33 F, stk. 2, fastsat en subsidiær  

 regel, hvorefter udgifter, der ikke kan henføres til enten den danske  

 eller den udenlandske indkomst, skal fordeles efter forholdet mellem den  

 danske og den udenlandske bruttoindkomst.
Bestemmelserne i ligningslovens § 33 F, stk. 1 og 2, gælder dog ikke  

 fuldt ud, såfremt en eksportør yder lån til sin aftager i  

 forbindelse med kreditsalg af varer m.v.
I så fald skal i henhold til §  

 33 F, stk. 3, renteudgifter m.v. som nævnt i ligningslovens § 5, stk.  

 1, i forbindelse med sådant kreditsalg ikke fragå ved  

 opgørelsen af den lempelsesberettigede udenlandske indkomst.
Da det stillede spørgsmål ikke vedrørte  

 lempelsesberegningen for vedkommende eksportør af det  

 pågældende produktionsudstyr, men alene lempelsesberegningen for  

 bankfilialen A, der ville forestå finansieringen af eksporten, fandt  

 undtagelsesbestemmelsen i ligningslovens § 33 F, stk. 3, ikke anvendelse i  

 det foreliggende tilfælde.
Ved beregningen af den maksimale  

 nedsættelse af filialens danske skat var det herefter det i  

 ligningslovens § 33 F, stk. 1, subsidiært stk. 2, omhandlede  

 nettoprincip, der fandt anvendelse.
Det stillede spørgsmål blev  

 herefter besvaret med »nej«.
 En eventuel lempelse ville i givet fald skulle indrømmes i henhold  

 til ligningslovens § 33, hvorimod lempelse efter artikel 23, stk. 1, i  

 dobbeltbeskatningsoverenskomsten med Thailand ikke kom i betragtning,  

 allerede fordi A kun var omfattet af begrænset skattepligt til Danmark  

 efter selskabs skattelovens § 2, og derfor ikke i overenskomstens forstand  

 var hjemmehørende (»bosiddende«) her i landet, jf. artikel 4, stk.  

 1.
