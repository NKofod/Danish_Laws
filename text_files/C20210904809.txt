Cirkulære om den digitale særakt Almindelige bestemmelser § 1. Den digitale særakt føres med det formål at retsforfølge strafbare handlinger, herunder med henblik på at understøtte vurderingen af påtale, påstand, straf og andre retsfølger.
 Stk. 2. Behandling af personoplysninger må alene finde sted i det omfang, det er nødvendigt til opfyldelsen af formålet i stk. 1.
 Stk. 3. Rigsadvokaten og Rigspolitiet er fælles dataansvarlige for behandling af personoplysninger, der sker som led i opfyldelsen af formålet i stk. 1. Politiets Administrative Center (Rigspolitiet) er fælles kontaktpunkt.
 Stk. 4. Den nærmere fordeling af ansvaret fastlægges i en ordning mellem Rigsadvokaten og Rigspolitiet, i det omfang det ikke følger af dette cirkulære.
Indhold § 2. Den digitale særakt består af følgende oplysninger:
 1) Domme vedrørende overtrædelser af straffeloven (ubetinget frihedsstraf, betinget frihedsstraf, foranstaltninger, strafbortfald og bøder).
 2) Indenretlige og udenretlige bødevedtagelser vedrørende straffeloven.
 3) Kendelser afsagt i medfør af straffelovens §§ 68 a, 69 a og 72, stk. 2 (kendelser om ændring eller endelig ophævelse af en foranstaltning efter §§ 68, 69 eller 70).
 4) Domme vedrørende anden lovgivning end straffeloven, hvis der idømmes betinget eller ubetinget frihedsstraf, eller hvis der frakendes rettigheder eller meddeles pålæg vedrørende den dømte person.
 5) Frifindende domme, hvis frifindelsen sker i medfør af straffelovens § 16.
 6) Udenretlige vedtagelser af førerretsfrakendelser.
 7) Tiltalefrafald meddelt med vilkår.
 8) Øvrige oplysninger der er nødvendige for en straffesags behandling.
§ 3. Den digitale særakt består endvidere af relevante personoplysninger, der er indhentet i relation til de i § 2 nævnte oplysninger.
Det omfatter følgende:
 1) Udtalelser fra kommuner mv. om unge under 18 år.
 2) Personundersøgelser, jf. retsplejelovens § 808, om personlige forhold.
 3) Mentalerklæringer, jf. retsplejelovens § 809, og udtalelser fra regioner og samråd mv.
 4) Udtalelser fra Udlændingestyrelsen mv. om udvisning.
 5) Andre personlige oplysninger der kan få betydning for senere afgørelser.
Adgang, registrering og ajourføring af oplysninger i systemet § 4. Den digitale særakt føres i et system hos Rigspolitiet.
 Stk. 2. Alene personer, som Rigspolitiet har autoriseret dertil, har adgang til systemet.
 § 5. Registrering og ajourføring af oplysninger i systemet foretages af personer, der særligt er autoriseret hertil af Rigspolitiet.
Sletning af personoplysninger i systemet § 6. Rigspolitiet sletter oplysninger omfattet af § 2 i systemet senest 30 år efter det seneste af følgende tidspunkter:
 1) Endelig løsladelse fra afsoning af frihedsstraf.
 2) Udløb af prøvetid efter prøveløsladelse.
 3) Endelig ophævelse af retsfølge efter straffelovens §§ 68-70.
 4) Ophør af frakendelse eller udskydelse af rettigheder eller pålæg.
 5) Endelig afgørelse der ikke omfattes af de under 1-4 nævnte tilfælde.
 Stk. 2. Oplysningerne nævnt i stk. 1 skal ved den registreredes død slettes i systemet.
§ 7. Rigspolitiet sletter oplysninger omfattet af § 3, nr. 1, i systemet senest efter 5 år.
Sletning af oplysninger i systemet omfattet af § 3, nr. 1, kan dog på baggrund af en konkret vurdering udsættes i op til 5 år ad gangen, dog således at opbevaringstiden samlet højest kan være 15 år.
Fristerne regnes fra dateringstidspunktet.
Stk. 2. Rigspolitiet sletter oplysninger omfattet af § 3, nr. 2-5, i systemet senest efter 30 år.
Fristerne regnes fra dateringstidspunktet.
 Stk. 3. § 6, stk. 2, finder tilsvarende anvendelse for oplysninger omfattet af § 3.
Deling § 8. Rigspolitiet deler en særakt i digital form, jf. §§ 2 og 3, med Rigsadvokaten (anklagemyndigheden), når dette er nødvendigt til brug for behandlingen af konkrete straffesager, herunder med henblik på at understøtte vurderingen af påtale, påstand, straf og andre retsfølger.
Ikrafttræden § 9. Cirkulæret træder i kraft den 4. februar 2021.
