Skriftlig fremsættelse (16. december 2015) Energi-, forsynings- og klimaministeren (Lars Christian Lilleholt):
 Herved tillader jeg mig for Folketinget at fremsætte:
Forslag til lov om radioudstyr og elektromagnetiske forhold (Lovforslag nr.
L 92) Lovforslaget fremsættes for at fastsætte rammerne for salg og anvendelse af elektriske og elektroniske apparater (f.eks. en elkedel, mikrobølgeovn og støvsuger) og radioudstyr (apparater, der anvender radiofrekvenser, f.eks. en mobiltelefon, babyalarm og tv-apparater) samt faste anlæg (f.eks. produktionsanlæg, malkeanlæg og faste elektroniske kommunikationsnet). Med lovforslaget præciseres reglerne, ligesom de målrettes de erhvervsdrivende på markedet (fabrikanter, importører og distributører) for at gøre det lettere at forstå og overholde reglerne.
Lovforslaget gennemfører direktivet om elektromagnetiske forhold, radioudstyrsdirektivet samt direktivet om konkurrence på markederne for teleterminaludstyr.
Lovforslaget indeholder ikke krav, som går videre end EU-rammerne.
Lovforslaget er i høj grad en videreførelse af den eksisterende retstilstand og afspejler den nye opbygning i direktiverne, så kravene til de erhvervsdrivende fremgår mere klart.
Det foreslås, at radioudstyr, apparater og faste anlæg ikke må forstyrre andre produkter, så de ikke kan anvendes efter hensigten, og at radioudstyr ikke må udgøre en fare for sundhed og sikkerhed.
Endvidere indeholder lovforslaget bemyndigelser til Energistyrelsen til f.eks. at fastsætte regler om, hvordan fabrikanter skal vurdere og erklære, at deres produkter er i overensstemmelse med kravene til, hvordan de skal konstrueres.
Endelig indeholder lovforslaget bestemmelser om Energistyrelsens tilsyn med overholdelsen af loven.
Hvis Energistyrelsen vurderer, at der er behov for mere grundige undersøgelser af et apparat eller radioudstyr, foreslås det som noget nyt, at styrelsen fra en fabrikant eller importør eller, hvis dette ikke er muligt, fra en distributør kan medtage eller få tilsendt produktet.
Dette giver mulighed for også at føre tilsyn med produkter, der sælges af internetbutikker.
Lovforslaget indeholder bestemmelser om returnering af produkterne efter undersøgelserne og refusion af de erhvervsdrivendes omkostninger.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
