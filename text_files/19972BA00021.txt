Nr BSF 21 Forslag til folketingsbeslutning om udvisning af kriminelle udlændinge og  

 foranstaltninger over for udlændinge, der ikke vil medvirke til udsendelse,  

 m.v.
Fremsat af Tom Behnke (FP) Kim Behnke (FP) Thorkild B.
Fransgaard (FP)  

 Kirsten Jacobsen (FP) den 3. april 1998 Folketinget opfordrer regeringen til snarest muligt og inden den 1.  

 november 1998 at fremsætte de fornødne lovforslag og foretage de fornødne  

 ændringer i bekendtgørelser, cirkulærer og andre administrative forskrifter,  

 der sikrer følgende:
 1. Udenlandske statsborgere, der er idømt og har afsonet en ubetinget  

 fængselsstraf for kriminalitet her i landet, udvises for bestandigt af  

 Danmark ved afsoningens ophør.
2. Udlændinge, der har fået endeligt afslag på opholdstilladelse, og som  

 modarbejder udsendelse af landet, skal frihedsberøves.
Det samme gælder  

 asylansøgere, som undlader at medvirke til asylsagens oplysning.
 3. Den faktiske udsendelse skal effektiviseres, og der skal indføres bedre  

 kontrolmuligheder til sikring af, at afviste udenlandske statsborgere reelt  

 forlader Danmark.
Bemærkninger til forslaget Almindelige bemærkninger I de senere år har det vist sig mere og mere vanskeligt at udvise  

 udenlandske statsborgere, der ikke har ret til at opholde sig i Danmark.  

 Problemerne omfatter både udlændinge, der enten har fået afslag på asyl,  

 eller som Udlændingestyrelsen har nægtet indrejsetilladelse med henblik på at  

 søge om asyl, og udlændinge, der på anden vis opholder sig ulovligt i Danmark  

 eller er dømt for strafbare forhold og derefter udvist.
Beslutningsforslaget er en uændret genfremsættelse af beslutningsforslag  

 nr.
B 91, folketingsåret 1997-98, 1. samling (se Folketingstidende 1997-98,  

 1. samling, forhandlingerne side 3239 og tillæg A, side 2775 og 2777).
Bemærkninger til de enkelte punkter Ad 1 Fremskridtspartiet hører ikke til den gruppe mennesker, der synes, det er  

 synd for kriminelle udlændinge.
Der er ingen, der tvinger dem til at begå  

 kriminalitet.
Udlændinge er gæster i Danmark, og kan de ikke opføre sig  

 ordentligt, skal samfundet reagere.
Det eneste, der efter forslagsstillernes mening effektivt afskrækker  

 flygtninge og indvandrere fra at begå kriminalitet, er en konsekvent politik.  

 En politik, der medfører mulighed for udvisning.
Det er derfor  

 utilfredsstillende, at der endnu ikke er foretaget de nødvendige stramninger  

 af udvisningsreglerne.
Dette beslutningsforslag skal ses i sammenhæng med beslutningsforslag nr.  

 B 79 om udlændingekontrakter, som Fremskridtspartiet fremsatte i 1. samling  

 (se Folketingstidende 1997-98, 1. samling, forhandlingerne side 3239 og  

 Tillæg A, side 2436 og 2440), og som vil blive genfremsat i begyndelsen af  

 folketingsåret 1998-99. Kombineres opstramning af udvisningsreglerne med, at  

 udlændinge, der kommer til Danmark, ved deres underskrift på en  

 udlændingekontrakt accepterer, at overtrædelse af danske love vil medføre  

 udvisning, vil det rent præventivt have stor effekt.
Det vil rygtes, at  

 Danmark er konsekvent i sin holdning til kriminalitet.
Forslagsstillerne foreslår derfor, at udlændinge, der dømmes for  

 overtrædelse af dansk lovgivning og ifalder straf på mere end 30 dages  

 ubetinget fængsel, efter endt afsoning udvises af Danmark for bestandigt.
I  

 særlige tilfælde, f.eks. hvor den dømte ud fra en veldokumenteret formodning  

 risikerer dødsstraf eller tortur i det land, vedkommende er udvist til, er  

 forslagsstillerne indstillet på at diskutere en mulighed for dispensation.
Ad 2 Udsendelsesproblemerne er enten af generel eller konkret karakter.
Den  

 generelle problemstilling vedrører de lande, der af forskellige årsager ikke  

 ønsker at modtage egne statsborgere, medens den konkrete vedrører udenlandske  

 statsborgere, der ikke ønsker at medvirke til udsendelsen.
 De generelle problemer er således ikke ligetil at ændre, men  

 forslagsstillerne finder det fuldstændig uforståeligt, at udlændinge, der  

 nægter at samarbejde, kan forhale en udsendelse i uendelighed.
 Ønsker en udlænding ikke at underskrive en pasansøgning eller i øvrigt at  

 oplyse sin identitet, vil rejselegitimation normalt ikke kunne udstedes,  

 hvilket erfaringsmæssigt medfører, at den udviste ikke kan hjemsendes.
Med lov nr. 407 af 10. juni 1997 blev udlændingeloven ændret, således at  

 udlændinge, der ikke medvirker til udsendelsen, kun får deres underhold  

 dækket her i landet i form af kost og logi i naturalier og sundhedsmæssige  

 ydelser.
Endvidere blev der indført en mulighed for systematisk at pålægge  

 sådanne personer meldepligt hos politiet.
 Disse foranstaltninger finder forslagsstillerne helt utilstrækkelige og  

 foreslår derfor, at der skal indføres en hjemmel til at frihedsberøve de  

 pågældende.
En anden gruppe er asylansøgere, som ikke vil oplyse deres identitet og  

 derved trækker asylsagen i langdrag.
Det er helt urimeligt, at sådanne  

 personer kan blive forsørget og indlogeret på hotel.
Det er efter  

 forslagsstillernes mening en misforståelse, som omgående må rettes.
Så snart  

 de pågældende får »hukommelsestab«, bør de frihedsberøves og miste  

 alle deres rettigheder (ikke kun lommepenge). Rettighederne bør først  

 indtræde igen, når asylansøgeren »kommer i tanker om«, hvilken  

 nationalitet han/hun har.
Forslagsstillerne er overbevist om, at et sådant  

 tiltag vil hjælpe på hukommelsen hos de asylansøgere, der i årevis har drevet  

 gæk med myndighederne, jf.
Jyllands-Posten den 27. maj 1997.
Ad 3 Af udlændingelovens § 30, stk. 1, fremgår det, at udlændinge som  

 udgangspunkt skal udrejse frivilligt af landet.
Er udlændingen  

 samarbejdsvillig, er der sjældent problemer, men det er langtfra altid  

 tilfældet.
Ofte går den pågældende og/eller dennes familie »under  

 jorden«, hvorved udsendelsen forhindres.
Ganske vist bliver de  

 forsvundne efterlyst i Det centrale Kriminalregister, men når de pågældende  

 ved en kontrol på indlogeringsstedet og ved eftersøgning ikke findes, skønner  

 man blot, at de pågældende er udrejst af landet.
Dette beslutningsforslag er netop fremsat med henblik på at sikre, at  

 udviste og afviste udenlandske statsborgere afskæres fra at obstruere  

 udsendelsen.
Med den foreslåede adgang til at frihedsberøve afviste  

 udlændinge sikres det, at de pågældende reelt er til stede, når udsendelsen  

 effektueres.
Selve udsendelsen skal efter forslagsstillernes opfattelse foregå som  

 ledsaget transport.
Derved garanteres det, at den udviste når sit  

 bestemmelsessted, og man undgår tvister om ansvarsforhold under transporten.  

 Det er forslagsstillernes overbevisning, at det forholdsvis hurtigt rygtes,  

 at hvis man ikke rejser frivilligt, så bliver man eskorteret.
Konsekvensen  

 bliver, at den udviste, der nægter at rejse frivilligt, hverken forhindrer  

 eller forhaler udsendelsen.
Det er et klart signal om, at udviste og afviste  

 udlændinge under alle omstændigheder sendes hjem, hvad enten det er  

 frivilligt eller ledsaget.
Og når Danmarks konsekvente politik bliver kendt,  

 bliver der sjældent brug for eskorteret transport.
Udgifterne i forbindelse  

 med udsendelserne må derfor forventes at blive små.
Skriftlig fremsættelse Tom Behnke (FP):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om udvisning af kriminelle udlændinge  

 og foranstaltninger over for udlændinge, der ikke vil medvirke til  

 udsendelse, m.v.
(Beslutningsforslag nr.
B 21).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
