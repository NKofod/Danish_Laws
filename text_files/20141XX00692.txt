Skriftlig fremsættelse (26. marts 2015) Undervisningsministeren (Christine Antorini):
 Herved tillader jeg mig for Folketinget at fremsætte:
Forslag til Lov om ændring af lov om friskoler og private grundskoler m.v. og lov om efterskoler og frie fagskoler (Tilskud til specialundervisning og anden specialpædagogisk bistand på frie skoler og enkeltfagsprøve på frie fagskoler m.v.) (Lovforslag nr.
L 180) Lovforslaget indeholder dels forslag om forlængelse og justering af den gældende tilskudsordning for frie grundskoler til supplerende undervisning eller anden faglig støtte til en elev, der har brug for støtte, og som ikke kan understøttes alene ved brug af undervisningsdifferentiering og holddannelse, med henblik på elevens inklusion i den almindelige undervisning (inklusionstilskud), dels forslag om en ny ordning for tilskud til specialundervisning og anden specialpædagogisk bistand på frie grundskoler, efterskoler og frie fagskoler (specialundervisningstilskud).
Med lovforslaget forlænges og justeres den gældende midlertidige tilskudsordning for inklusion på frie grundskoler for perioden fra den 1. august 2015 til den 31. december 2016. Forslaget indebærer, at staten i denne periode yder et årligt tilskud til hver skole på 70.000 kr. samt et tilskud på 300 kr. pr. årselev på skolen til inklusion af elever med særlige behov i den almindelige undervisning.
Den nuværende ordning vedrørende inklusion på efterskoler og frie fagskoler videreføres uændret.
Endvidere foreslås der indført en helt ny ordning for tilskud til specialundervisning og anden specialpædagogisk bistand på frie grundskoler, efterskoler og frie fagskoler, hvorefter tilskud fremover ydes med en takst pr. elever, der modtager specialundervisning og anden specialpædagogisk bistand.
Tilskud til personlig assistance og hjælpemidler skal fortsat ydes efter ansøgning fra skolen for den enkelte elev.
Den foreslåede taxametermodel skaber budgetsikkerhed for skolerne, idet beregningsgrundlaget for skolernes tilskud vil være historisk kendte elevtal, som ligger fast forud for et finansår.
Hermed får skolerne et sikrere grundlag for planlægning af skolens specialundervisningsaktiviteter til elevernes bedste.
Derudover giver de foreslåede tilskudsordninger større dispositionsfrihed for skolerne samt indebærer en administrativ forenkling for skolerne såvel som for ministeriet i forhold til den nuværende tilskudsmodel, idet skolerne fremover ikke som hidtil skal indsende enkeltansøgninger til ministeriet, bortset fra ansøgninger om tilskud til hjælpemidler og personlig assistance.
Det foreslås endvidere at give frie fagskoler ret til på skolernes almene kurser at afholde enkeltfagsprøve i fagene dansk og matematik som folkeskolens 9. - og 10. -klasseprøve.
Derudover foreslås det at udvide den gældende forsøgsbestemmelse i lov om efterskoler og frie fagskoler, så skoler, der er godkendt med et samlet særligt undervisningstilbud, kan iværksætte forsøg, der går ud på at tilbyde eleverne, at de alene behøver at aflægge folkeskolens 9. -klasseprøver i dansk og matematik.
 Omlægningen til ny tilskudsordning vil ske inden for den økonomiske ramme, som er fastlagt for frie grundskoler og efterskoler og frie fagskoler og har derfor samlet set ingen økonomiske konsekvenser for staten, kommuner og regioner.
 Det foreslås, at loven træder i kraft den 1. august 2015. Lovforslaget har virkning for fordeling af tilskud fra skoleåret 2016-17.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
