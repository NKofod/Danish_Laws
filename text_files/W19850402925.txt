 Ekspropriation fandtes at kunne betragtes som ejerskifte, jf.
 boligstøttelovens § 33, stk. 1, idet der i lovens § 33, stk. 3,  

 udtrykkeligt er gjort op med, hvilke situationer der skal betragtes som  

 ejerskifte.
 I skrivelse af 27.3.1985 (j.nr. 35697.07 kt/aj/sc) har De som advokat for  

 en boligydelsesmodtager i Odense kommune anmodet boligstyrelsen om at ændre  

 styrelsens afgørelse af 22.2.1985, hvori boligstyrelsen har optaget en af  

 amtsankenævnet for Fyns amt truffet afgørelse til principiel behandling.
 Sagen vedrører tilbagebetaling af boligydelseslån ved frasalg af en del af  

 en ejendom.
 Boligstyrelsen har i skrivelse af 7.3.1985 efter Deres ønske fremsendt  

 kopi af alle skrivelser og alle bilag, som boligstyrelsen har været i  

 besiddelse af ved behandlingen af sagen, ligesom boligstyrelsen i denne  

 skrivelse har redegjort for, hvorfor sagen er optaget til principiel  

 behandling i styrelsen.
 I fortsættelse af styrelsens skrivelse af 7.3.1985 har De i Deres  

 skrivelse af 27.3.1985 nærmere redegjort for sagens omstændigheder og  

 argumenteret for, hvorfor boligstyrelsens afgørelse efter Deres opfattelse  

 bør ændres.
Endvidere har De anført, at boligstyrelsen efter Deres opfattelse ikke har  

 haft hjemmel til at behandle amtsankenævnets afgørelse, da dette kun kan ske  

 i principielle sager af vejledende karakter.
Hertil kommer, at styrelsen  

 efter Deres opfattelse har tilsidesat sædvanlige forvaltningsretlige  

 principper om kontradiktion.
Således har Odense kommune ikke orienteret Dem  

 eller Deres klient om, at kommunen havde indanket sagen for boligstyrelsen  

 inden for 4 ugers-fristen.
Endelig har boligstyrelsen været i telefonisk  

 kontakt med Odense kommune, hvilket De finder kritisabelt, og endvidere er  

 det kort- og bilagsmateriale, boligstyrelsen på tidspunktet for sagens  

 behandling var i besiddelse af, efter Deres opfattelse ufuldstændigt.
 Afsluttende har De anført, at boligstyrelsen ikke har taget stilling til  

 den subsidiære påstand over for Fyns amtskommune, og De har endelig oplyst,  

 at såfremt sagen ikke løses på en for Deres klient acceptabel måde, vil De  

 forbeholde Dem sagsanlæg mod boligstyrelsen, ligesom sagen vil blive indbragt  

 for folketingets ombudsmand.
 Vedrørende de nærmere omstændigheder i sagen har De oplyst, at Deres  

 klient, N.N., ejer en beboelsesejendom på Brolandsvej 54, matr.nr. 20a, og at  

 han samtidig ejer matr.nr. 23a, der er et areal beliggende ca. 300-400 m fra  

 beboelsesejendommen Brolandsvej 54.
 Det pågældende vejareal (matr.nr. 23a) har Odense kommune reserveret i  

 forbindelse med udstykning af parceller, der støder op til matr.nr. 23a, for  

 at der kunne være vejadgang til byzoneareal beliggende bagved.
 I forbindelse med salg af det bagvedliggende byzoneareal ønskede køberne  

 af byzonearealet ved frivillig overdragelse at erhverve arealet og aftalte  

 med Deres klient at betale en købesum på 15.120 kr. kontant.
De har endelig oplyst, at i forbindelse med overdragelsen har andre  

 panthavere, der har pant i såvel matr.nr. 20a som 23a relakseret uden krav om  

 ekstraordinært afdrag.
Endvidere har De oplyst, at Odense kommune i lokalplan  

 nr. 46 har udlagt matr.nr. 23a som vejareal, og at der i henhold til § 34 i  

 kommuneplanloven kan foretages ekspropriation af private ejendomme, når det  

 vil være af væsentlig betydning for at virkeliggøre lokalplanen.
Boligstyrelsens afgørelse er efter Deres opfattelse ikke korrekt, da ordet  

 »ejendom« i boligstøttelovens § 32, stk. 1, må forstås som den  

 ejendom, der tjener til beboelse.
Dette indebærer, at Odense kommune alene  

 burde have stillet krav om tinglysning af skadesløsbrev på den ejendom, der  

 tjener N.N. som beboelse.
De har videre anført, at i cirkulære om individuel boligstøtte anføres  

 det, at lånet kan kræves indfriet, såfremt en væsentlig del af ejendommen  

 overdrages.
De har herved dels bestridt, at det frasolgte vejareal er en del  

 af en »ejendom«, og dels har De bestridt, at et vejareal, som  

 matr.nr. 23a iøvrigt kun vil kunne betragtes som en væsentlig del af  

 ejendommen, hvis matr.nr. 20a og matr.nr. 23a skal ses under eet.
 Ordet »væsentlig« må efter Deres opfattelse gå på værdien og  

 betydningen for ejendommens brug, og med en kontantværdi på 510.000 kr. og en  

 kontant salgssum for matr.nr. 23a på 15.120 kr. finder De, at vejarealet er  

 uvæsentligt i forhold til ejendommens vurdering iøvrigt.
 De finder endelig, at matr.nr. 23a, som er beliggende ca. 300-400 m fra  

 beboelsesejendommen - ikke har nogen betydning for brugen eller benyttelsen  

 af den ejendom, der af N.N. benyttes til beboelse.
 Endelig finder De, at størrelsen af et areal som vejareal  

 kvadratmetermæssigt er irrelevant for denne sag, og at det i loven iøvrigt  

 ikke er anført, hvor stort et areal, der skal frasælges, for at der er tale  

 om delvist salg.
Afslutningsvis har De anført, at ejerne af det bagvedliggende byzoneareal  

 efter lokalplanen kunne have krævet, at der ved ekspropriation var sket  

 overdragelse af matr.nr. 23a til de pågældende købere.
I dette tilfælde ville  

 lånet til boligstøtte efter Deres opfattelse ikke kunne kræves tilbagebetalt,  

 og så meget desto mere bør lånet ikke kræves tilbagebetalt, når formålet nås  

 gennem frivillig aftale.
 I denne anledning skal boligstyrelsen indledningsvis meddele, at styrelsen  

 i lighed med det tidligere meddelte har optaget den af amtsankenævnet den  

 20.12.1984 trufne afgørelse til principiel behandling, fordi afgørelsen efter  

 styrelsens opfattelse ikke er i overensstemmelse med det i cirkulære om  

 individuel boligstøtte af 30.8.1982 anførte vedrørende tilbagebetaling af  

 boligydelseslån.
 Styrelsen finder herunder, at sagen er af principiel karakter, idet det af  

 amtsankenævnet anførte om bl.a. adgang til at foretage ekspropriation ikke  

 har betydning for tilbagebetalingsspørgsmålet efter boligstøttelovens § 33.
 Da amtsankenævnet i sin afgørelse har fremhævet matr.nr. 23a's beliggenhed  

 i forhold til boligen og at der efter lokalplanen kunne foretages  

 ekspropriation, og nævnet herefter ikke har fundet betingelserne i § 33  

 opfyldt, har boligstyrelsen således fundet anledning til ved optagelse af  

 sagen at præcisere, at disse omstændigheder ikke har betydning i forhold til  

 en afgørelse efter § 33.
 Der er i lovens § 33, stk. 2, udtrykkeligt gjort op med, hvilke  

 situationer der ikke skal betragtes som ejerskifte, og da bestemmelsen i §  

 33, stk. 1, ikke undtager ekspropriation-situationen, finder styrelsen ikke,  

 at denne situation kan fremdrages som argument for, at lånet ikke forfalder i  

 forbindelse med en frivillig aftale, hvor ekspropriation kunne have været  

 gennemført.
 Med hensyn til arealets beliggenhed og benyttelse i forhold til boligen er  

 der endvidere ikke holdepunkter i loven for, at skadesløsbrev kun skal lyses  

 på den del af ejendommen, der tjener til beboelse.
 Styrelsen har i denne forbindelse noteret sig, at andre panthavere - i  

 lighed med Odense kommune - i ejedommen har pant i såvel matr. nr. 20a som  

 matr.nr. 22a.
Endvidere skal boligstyrelsen meddele, at det i relation til  

 væsentlighedskriteriet ikke er afgørende, hvorledes købssummen for et  

 delareal er i forhold til eksempelvis kontantvurderingen.
Prisen på arealet  

 ville herefter som et led i salget i sin helhed kunne sættes tilpas lavt for  

 dermed at undgå, at lån på ejendommen forfaldt ved ejerskiftet.
Når boligstyrelsen i cirkulæret under pkt. 11.3 har anført, at det ikke  

 udløser ejerskifte, såfremt eksempelvis 17 (m2) af en grund på 1.800 (m2)  

 frasælges, har man med dette ville præcisere, at frasalg af helt uvæsentlige  

 og ubetydelige arealer ikke udløser tilbagebetaling.
Dette betyder på den  

 anden side, at salg af eksempelvis 1/4 - selvom dette naturligvis ikke er  

 størstedelen af ejendommen - må betragtes som en væsentlig del af ejendommen.  

 Endvidere skal boligstyrelsen meddele, at relaksation fra andre panthavere i  

 forhold til det aktuelle salg ikke betyder, at en kommune er afskåret fra at  

 kræve lån tilbagebetalt.
 Endvidere skal boligstyrelsen til det iøvrigt anførte vedrørende sagens  

 behandling bemærke, at boligstyrelsen i januar 1985 modtog såvel oversigt  

 over matrikelnumrenes beliggenhed i forhold til hinanden med korrekt  

 indtegning (bilag I), relevante uddrag af lokalplanen for området (bilag II)  

 samt oversigt over lokalplanens område (bilag III), hvilket materiale fuldt  

 belyser spørgsmålene i sagen.
 Boligstyrelsen må således fastholde, at styrelsen ved sagens behandling  

 ikke har tilsidesat almindelige regler for sagens forsvarlige oplysning.
 Endvidere skal boligstyrelsen meddele, at der til boligstyrelsens adgang  

 til at optage sagen til principiel behandling ikke er knyttet obligatoriske  

 høringsforskrifter, og at styrelsen, da man fandt, at sagen var forsvarligt  

 oplyst, ikke fandt anledning til at kontakte Dem eller Deres klient.
 Styrelsen er dog enig med Dem i, at Odense kommune burde have orienteret  

 Deres klient eller Dem om, at kommunen havde indbragt sagen for  

 boligstyrelsen, jf. cirkulærets afsnit 17.
 På denne baggrund må boligstyrelsen således fastholde sin afgørelse af  

 22.2.1985.
 Det bemærkes, at styrelsen ikke har kunnet tage stilling til den af Dem  

 anførte subsidiære påstand, da denne ikke ses formuleret i det materiale, De  

 har tilsendt styrelsen.
Man skal afslutningsvis meddele Dem, at såvel amtsankenævnet for Fyns amt  

 som Odense kommune, magistratens 3. afdeling, har modtaget en kopi af  

 nærværende skrivelse.' 2. Til orientering.
 Der henvises til j.nr. 120308-1401.
 3. Til orientering.
 Der henvises til j.nr. 1-795-1984.
