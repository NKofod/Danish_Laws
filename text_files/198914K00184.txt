Nr BTL 184 Betænkning over Forslag til lov om ændring af lov om musik (Musikskoler)  

 (Af Ingerlise Koefoed (SF) og Hanne Andersen (S) m.fl.)   

 Nr L 184 1989-90, 1. samling Afgivet af Kulturudvalget Afgivet: 19900515 Udvalget har behandlet lovforslaget i en række møder og har herunder stillet spørgsmål til kulturministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Folkeskolens Musiklærerforening, Landsforeningen til Sikring af Musikskolerne i Danmark og Repræsentantskabet for Statens Musikråd.
 Der er af kulturministeren stillet ændringsforslag, hvorom henvises til de  

 ledsagende bemærkninger.
Ministeren har over for udvalget udtalt, at han vil udstede retningslinjer  

 for administrationen af loven, således at enhver undervisning under  

 folkeskolelovens § 3, stk. 3, udskilles fra musiklovens statstilskud.
Denne  

 ændring vil medføre en årlig mindreudgift på ca. 4 mio. kr. i forhold til de  

 for lovændringen udregnede merudgifter.
Merudgifterne ved lovændringen vil  

 herefter fordele sig således over 3 år: i 1991: 14 mio. kr., i 1992: 32 mio.  

 kr. og i 1993: 50 mio. kr.
 Et flertal (udvalget med undtagelse af Fremskridtspartiets medlem) finder,  

 at samarbejdet med folkeskolen, herunder den frivillige musikundervisning  

 under folkeskolelovens § 3, stk. 3, som udgør og fortsat bør udgøre en  

 central del af folkeskolens musikundervisning, er af særlig vigtighed.  

 Nærmere regler om dette samarbejde indarbejdes i »Vejledende  

 retningslinjer for musikskoleundervisning«, (jf. lovforslagets § 3 a,  

 stk. 4), samt i »Vejledende standardvedtægter for musikskoler«,  

 (jf. lovforslagets § 3 b, stk. 1), der bør indeholde en opfordring til  

 kommunerne om at formalisere samarbejdet.
 Også samarbejdet mellem hjemmene og musikskolen bør omtales i  

 »Vejledende retningslinjer«.
 Flertallet understreger endvidere, at i tilfælde, hvor kommuner indgår  

 aftaler om, at elever kan undervises på musikskoler uden for hjemkommunen,  

 bør statstilskuddet ydes til den musikskole, der afholder lærerlønsudgiften  

 til den pågældende undervisning.
 Flertallet mener endelig, at der med henblik på at opnå den størst mulige  

 effektivitet og fleksibilitet i den løbende udmøntning af de forskellige  

 tilskudsordninger og aktiviteter under dette kapitel i musikloven bør  

 tillades en vis, begrænset omflyttelighed mellem de enkelte til lovforslagets  

 §§ 3 c-3 f svarende poster.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med det af  

 kulturministeren stillede ændringsforslag.
Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling.
Mindretallet vil  

 redegøre for sin stilling til det af kulturministeren stillede  

 ændringsforslag ved 2. behandling.
Ændringsforslag Af kulturministeren, tiltrådt af et flertal (udvalget med  

 undtagelse af FP):
Til § 1 1) I det foreslåede nye kapitel 2 a affattes den foreslåede  

 nye § 3 c således:
» § 3 c.
Staten yder delvis refusion af kommuners, amters  

 eller andres udgifter til lærerlønsudgifter i forbindelse med driften af  

 musikskoler, jf. dog stk. 4.
 Stk. 2. Refusionsprocenten beregnes som forholdet mellem statens  

 på finansloven fastsatte bevilling og de samlede tilskud til  

 lærerlønsudgifter ved musikskoler fra kommuner, amter eller andre.
 Stk. 3. Kommuner, amter eller andre kan maksimalt få refunderet 25  

 pct. af udgifterne til musikskolelærerlønningerne, således som de fremgår af  

 det af Statens Musikråd godkendte regnskab for foregående år.
 Stk. 4. Det er en betingelse for at opnå refusion efter stk. 1, at  

 musikskoleelevernes betaling for undervisningen ikke overstiger 1/3 af  

 bruttoudgiften ved skolens drift.
Stk. 5. Der kan ydes særlig støtte til etablering af  

 musikskoler.« Bemærkninger Til nr. 1 Ved ændringsforslaget tilstræbes en ordning, hvorefter procentsatsen for  

 den delvise refusion af musikskolernes lærerlønsudgifter gøres fleksibel,  

 således at de samlede statsudgifter hertil kan afholdes inden for de på de  

 årlige finanslove til formålet afsatte bevillinger.
 En tilsvarende statstilskudsmodel er allerede realiseret inden for  

 museumsområdet, jf. bekendtgørelse nr. 584 af 31. august 1989 af lov om  

 museer m.v. (§ 12), og en lignende styringsmulighed er indeholdt i  

 teaterlovsforslaget, L 104, for så vidt angår egnsteatre (§ 15).
 Også for landsdelsorkestrenes vedkommende stiles der (ved L 22) efter en  

 ordning, hvorefter statstilskuddene kan afpasses efter størrelsen af de  

 årlige finanslovbevillinger, men i dette tilfælde har man bl.a. under hensyn  

 til det ringe antal støttemodtagere - fem - ment at kunne fastsætte de årlige  

 statstilskud til hvert enkelt orkester individuelt under hensyntagen til  

 særlige forhold i de enkelte år (antal musici, særlige koncertarrangementer  

 osv.). Der har dog også på dette felt været fremsat ideer om at relatere  

 statstilskuddene procentuelt til lønudgifterne, og dette spørgsmål vil blive  

 nærmere behandlet i forbindelse med L 22.
 Ved nærværende ændringsforslag har man ikke fundet det påkrævet at søge  

 fastsat et maksimumsbeløb for refusion af lærerlønsudgifter ved de enkelte  

 musikskoler, således som man for museernes vedkommende har gjort det i  

 museumslovens § 12, stk. 3 og 4, og således som man for egnsteatrenes  

 vedkommende tilstræber det ved L 104, § 15, stk. 5. Dette beror på, at L 184  

 alene opererer med refusion i relation til en enkelt lønudgiftskategori,  

 medens museumsloven og L 104 opererer med statstilskud og refusion i relation  

 til summen af de ikkestatslige tilskud til afbalancering af det totale  

 driftsbudget.
Ole Bernt Henriksen (KF) Per Stig Møller (KF) Flemming Jensen (KF)  

 Povl Brøndsted (V) Helge Sander (V) nfmd.
Pia Dahl (FP) Marianne  

 Jelved (RV) Duetoft (CD) Lysholm Christensen (KRF) Hanne Andersen (S) Søren  

 Hansen (S) Qvist Jørgensen (S) Lissa Mathiasen (S) Jimmy Stahr (S) Birthe  

 Hansen (SF) Stillinger (SF) Ingerlise Koefoed (SF) fmd.
