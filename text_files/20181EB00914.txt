Beretning afgivet af Miljø- og Fødevareudvalget den 27. marts 2019 Beretning over Forslag til folketingsbeslutning om indførelse af trawlforbud og forbud mod muslingefiskeri med skrabende redskaber i Lillebælt [af Søren Egge Rasmussen (EL) m.fl.]:
1. Politiske bemærkninger Enhedslisten, Alternativet, Radikale Venstre og Socialistisk Folkeparti Et mindretal bestående af Enhedslisten, Alternativet, Radikale Venstre og Socialistisk Folkeparti bemærker, at ministerens svar på en række spørgsmål afdækker, at et muslinge- og trawlforbud i Lillebælt vil have en meget begrænset økonomisk betydning for fiskeriet i området.
Således har værdien af fangst af muslinger og fisk i hele Lillebælt samlet set i perioden 2012-2017 haft en gennemsnitlig værdi på 240.000 kr. om året, og der er slet ikke registreret fiskeri i Lillebælt i 2017 og 2018. Der har stort set ikke været registreret nogen fangst i muslingefiskeriet i 2016 og 2017 og slet ingen fangst af muslinger i 2018. Mindretallet mener således ikke, at der er et økonomisk argument for at bibeholde muslinge- og trawlfiskeriet i området.
Derimod vil et forbud mod muslingefiskeri og et trawlforbud give en meget tiltrængt beskyttelse af området, da blot et enkelt trawl eller muslingeskrab vil sætte de trængte fiskebestande og havnaturen tilbage i et havområde, hvor fiskebestandene i øvrigt er meget trængte grundet det store udslip af kvælstof efter branden i gødningstanke på Fredericia Havn i februar 2016 (Artiklen bragt på www.tv2.dk, den 30. januar 2018: »Fiskeriet lider to år efter storbrand på havn«).
Mindretallet mener på baggrund heraf, at der af hensyn til fiskeriet og naturen er behov for at genoprette fiskebestandene i Lillebælt.
Mindretallet foreslår derfor, at regeringen pålægges at indføre et forbud mod trawl og bundskrabende redskaber i 10 år med virkning fra den 1. juni 2019 i den nye bekendtgørelse om trawl- og vodfiskeri.
Mindretallet ønsker, at der laves en undersøgelse af fiskebestandene og den øvrige marine natur ved 10-årsperiodens start og afslutning, således at der herefter kan foretages en vurdering af, om der er behov for at udvide perioden for forbud mod trawl og bundskrabende redskaber.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 13. november 2018 og var til 1. behandling den 4. december 2018. Beslutningsforslaget blev efter 1. behandling henvist til behandling i Miljø- og Fødevareudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 1 bilag på beslutningsforslaget.
Spørgsmål Udvalget har under udvalgsarbejdet stillet 11 spørgsmål til ministeren for fiskeri og ligestilling til skriftlig besvarelse, som ministeren har besvaret.
 P.u.v.
