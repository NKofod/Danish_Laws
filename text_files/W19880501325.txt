Lodsejeren anfører at ekspropriationen ikke er krævet af almenvellet,  

 idet ledningsføringen ifølge projektforslaget på dele af strækningen lægges i  

 offentlig vej, hvilket, efter lodsejerens opfattelse, tilsvarende kunne ske  

 ud for pågældende lod.
Energiministeriet finder, at klagerens interesser bør  

 vige for de betydelige offentlige og samfundsøkonomiske hensyn i sagen.
 I skrivelser af 11. og 15. august 1988 klagede selskabet til  

 Energiministeriet over Energistyrelsens afgørelse af 10. august 1988  

 vedrørende Hovedstadsrådets godkendelse af projektforslag vedrørende  

 fjernvarmeanlæg fra City 2 i Høje Taastrup til Svogerslev samt Høje Taastrup  

 Kommunes ekspropriationsbeslutning i tilknytning hertil.
 Selskabet har i klageskrivelserne henvist til, at ekspropriationen ikke er  

 krævet af »almenvellet«, idet ledningsføringen ifølge  

 projektforslaget på dele af strækningen lægges på offentlig vej, hvilket  

 efter selskabets opfattelse tilsvarende kunne ske ud for selskabets ejendom.
 Energiministeriet har forstået, at baggrunden for klagen hovedsagelig er,  

 at Rockwool anser selskabets fremtidige dispositionsmuligheder vedrørende  

 ejendommen for forringede.
 Der henvises således til, at selskabet på længere sigt forventer at  

 benytte de ubebyggede arealer til kontor-, fabriks- og lagerbygninger i takt  

 med, at behovet derfor opstår, og at ledningsføringen vil medføre en  

 begrænsning af byggemulighederne med 7 m.
 Derudover henvises til, at linieføringen nødvendiggør fældning af træer,  

 hvor der efter servitutteksten ikke kan genplantes, samt at der vil opstå  

 gener i forbindelse med arbejdskørsel.
 Energistyrelsen har i afgørelsen af 10. august 1988 vedrørende spørgsmålet  

 om fremtidig bebyggelse henvist til, at VEKS har erklæret sig villig til at  

 indgå forhandlinger i forbindelse med fremtidige byggeaktiviteter, hvorved  

 styrelsen fandt, at disse gener kunne mindskes.
 Selskabet har imidlertid i klagen til Energiministeriet meddelt, at dette  

 næppe ville kunne udnyttes, bl.a. fordi der forventedes at være behov for  

 kælder.
 Hensynet til de gener, som selskabet påføres, skal vejes overfor hensynet  

 til, at fjernvarmeprojektet kan gennemføres indenfor de fastlagte tidsmæssige  

 rammer, hensynene til de økonomiske forhold, herunder ved en omlægning af  

 projektet med påfølgende retablering af vejbane, hensyn til de trafikale  

 forhold m.v.
 Efter at have gennemgået sagen finder Energiministeriet de modstående  

 hensyn så tungtvejende, at hensynene til Rockwool's interesser findes at  

 burde vige overfor de betydelige offentlige og samfundsøkonomiske hensyn.
 Herved er det taget i betragtning, at indskrænkningerne i den fremtidige  

 dispositionsret bør kunne begrænses gennem forhandlinger med VEKS, således  

 som anført af Energistyrelsen.
 På denne baggrund skal Energiministeriet herefter meddele, at ministeriet  

 ikke finder grundlag for at ændre styrelsens afgørelse, som stadfæstes under  

 henvisning til de af styrelsen angivne grunde.
 P.M.V.
 E.B.
