Nr BTL 142 Betænkning over Forslag til lov om opdræt af visse dyrearter   

 Nr L 142 1996-97, 1. samling Afgivet af Landbrugs- og Fiskeriudvalget Afgivet: 19970520 Udvalget har behandlet lovforslaget i nogle møder og har herunder stillet spørgsmål til fødevareministeren, som denne har besvaret skriftligt og i samråd.
Nogle af udvalgets spørgsmål og fødevareministerens besvarelse heraf er optrykt som bilag til betænkningen.
 Der er af to mindretal stillet ændringsforslag, hvorom henvises til de  

 ledsagende bemærkninger.
Udvalget konstaterer, at fødevareministeren i sit svar på spørgsmål 26,  

 der er optrykt som bilag til betænkningen, har givet løfte om, at: ». .  

 . de erfaringer, som ministeriet har fået i forbindelse med  

 fiskerikontrollen, og som opnås i forbindelse med udarbejdelse af  

 retningslinjer til fiskerikontrollen ved drøftelse med Rigsadvokaten,  

 naturligvis (vil) indgå i forbindelse med retningslinjer omkring kontrolbesøg  

 generelt.« Endvidere har udvalget med tilfredshed noteret sig, at ministeren i sit  

 svar på spørgsmål 24, der er optrykt som bilag til betænkningen, har  

 tilkendegivet, at han vil sikre, at kredsdyrlægerne i forbindelse med  

 udøvelse af kontrollen på bedrifterne så vidt muligt vil forudanmelde deres  

 kontrolbesøg under forudsætning af, at dette ikke er til hinder for formålet  

 med kontrollen, og at resultaterne af kontrolbesøget og eventuel opfølgning  

 heraf vil blive gjort klart for bedriftsindehaverne i forbindelse med  

 besøget.
 Med hensyn til lovforslagets § 11, stk. 2, har udvalget noteret sig, at  

 ministeren i sit svar på spørgsmål 25, der er optrykt som bilag til  

 betænkningen, har tilkendegivet, at ministeren vil orientere udvalget om de  

 aftaler, der måtte blive truffet med justitsministeren på området.
 Herefter indstiller et mindretal (Socialdemokratiets, Socialistisk  

 Folkepartis og Det Radikale Venstres medlemmer af udvalget) lovforslaget til  

vedtagelse uændret.
 Et andet mindretal (Venstres og Det Konservative Folkepartis  

 medlemmer af udvalget) indstiller lovforslaget til vedtagelse med det  

 under nr. 2 stillede ændringsforslag.
 Mindretallet tilslutter sig lovforslagets intentioner om at sikre, at  

 landbrugsmæssig opdræt af dyrearter, der ikke traditionelt holdes som husdyr  

 i Danmark, sker på en måde, der tilgodeser hensynet til dyrenes velfærd og  

 naturlige adfærd.
Mindretallet er derimod stærkt bekymret over lovforslagets mange  

 bemyndigelser.
Disse gør det uhyre vanskeligt for en bedriftsindehaver på  

 forhånd at vide, hvordan bedriften skal indrettes for at være i  

 overensstemmelse med forskrifterne.
Dertil kommer, at fødevareministeren i  

 svar på spørgsmål 14, der er optrykt som bilag til betænkningen, har givet  

 udtryk for, at en ansøger heller ikke ved henvendelse til en myndighed på  

 forhånd kan få at vide, hvilke betingelser der skal opfyldes for at erhverve  

 tilladelse.
 Mindretallet er stærkt bekymret over den stigende tendens til i lovene at  

 give forvaltningsmyndigheder mulighed for at kontrollere borgerne, uden at  

 reglerne om ransagning skal være opfyldt.
 Retssikkerheden er i dag ofte helt utilstrækkelig, når det drejer sig om  

 forvaltningsmyndigheders adgang til privat ejendom, og reguleringen er alt  

 for vilkårlig og på kanten af grundlovens regler om boligens ukrænkelighed.
 En yderligere svækkelse af retssikkerheden sker ved, at det ofte er den  

 samme myndighed, der kontrollerer, og som mere eller mindre tilfældigt bliver  

 opmærksom på lovovertrædelserne og senere behandler disse lovovertrædelser.
 Denne svækkede retsbeskyttelse bliver yderligere markant på grund af det  

 totale fravær af generelle forskrifter for forvaltningsmyndigheder.
 I kølvandet på den stigende regulering af borgernes adfærd er nemlig fulgt  

 en stadig stigende kontrolvirksomhed, der med hjemmel i lovgivningen giver  

 myndighederne mulighed for indgreb af f.eks. ransagningslignende karakter.
 De mange love, der uden nærmere betingelser f.eks. giver kontrollerende  

 myndigheder adgang til privat ejendom, er en udhuling af grundlovens  

 bestemmelse om boligens ukrænkelighed.
Forvaltningsmyndigheder kan f.eks., uden at ransagningsbetingelserne er  

 opfyldt, trænge ind på privat ejendom og uden at rejse sigtelse  

 »kontrollere«.
Myndighederne foretager afhøringer uden at gøre  

 opmærksom på, at »kontrolsamtalen« kan blive anvendt ved en senere  

 straffesag.
 Finder forvaltningsmyndighederne beviser for strafbare forhold, gælder  

 hverken regler om afhøring med en sigtets retsstilling eller adgang til  

 advokat, ligesom myndighederne typisk slet ikke er uddannet til og ikke som  

 politiet har forskrifter om forsvarlig efterforskning, indsamling og  

 afvejning af beviser m.v.
 Det er et grundlæggende retssikkerhedsproblem i Danmark, at borgere, der  

 overtræder mere formelle forskrifter, ikke har tilnærmelsesvis den  

 retssikkerhed, som gennem strafferetsplejen bliver f.eks. drabsmænd og  

 brandstiftere til del.
 I den senere tid har f.eks. bevisbyrderegler i strafferetsplejen i  

 forbindelse med store økonomiske midler hos rockere været diskuteret.
 Der er meget strenge regler for politiets muligheder for at anvende de  

 såkaldte tilfældighedsfund.
 Hvad andre myndigheder, som under kontrol finder beviser for strafbare  

 forhold, skal foretage sig er ikke reguleret.
 Borgerne befinder sig således i en gråzone, hvor myndigheden kommer for at  

 kontrollere, men hvor sagen kan ende som en straffesag, uden at borgeren har  

 de retssikkerhedsgarantier, der gælder inden for strafferetsplejen.
Dertil kommer, at ministeren i sit svar på spørgsmål 16, der er optrykt  

 som bilag til betænkningen, giver udtryk for tilfredshed med, at det er den  

 samme myndighed, der kontrollerer og senere efter kontrolbesøg anmelder for  

 et strafbart forhold.
Derved har den pågældende slet ikke den retsstilling  

 som en person, der er sigtet af politiet.
 Et tredje mindretal (Fremskridtspartiets medlem af udvalget)  

 indstiller lovforslaget til vedtagelse med det under nr. 1 stillede  

 ændringsforslag.
Mindretallet er af den generelle og principielle opfattelse, at den  

 private ejendomsret er ukrænkelig og skal respekteres.
De hidtidige regler og  

 bestemmelser har ikke givet anledning til, at den private ejendomsret sættes  

 ud af kraft.
 Der sker efter mindretallets opfattelse i disse år en kedelig udvikling  

 hen imod, at der i lovforslag indsættes paragraffer, der tilsidesætter den  

 private ejendomsret.
Den private ejendomsret er en afgørende forudsætning for opretholdelsen af  

 vores samfund.
Den private ejendomsret er et bolværk mod unødig chikane og  

 overgreb fra andre, herunder offentlige myndigheder, og skal ikke  

 tilsidesættes af smålige ønsker om adgang til landmandens besætning og  

 ejendom.
 Skulle der undtagelsesvis være behov for at tiltvinge sig adgang til en  

 ejendom, findes der andre steder i lovgivningen udmærkede regler herom, og  

 sådan skal det fortsat være.
 Et fjerde mindretal (Enhedslistens medlem af udvalget) indstiller  

 lovforslaget til vedtagelse med det under nr. 2 stillede  

 ændringsforslag.
Ændringsforslag Til § 11 Af et mindretal (FP):
 1) Paragraffen udgår.
 Af et mindretal (V og KF), tiltrådt af et mindretal (EL):
 2) Stk. 1 affattes således:
»Hvis det skønnes nødvendigt, kan ministeren for fødevarer, landbrug  

 og fiskeri bemyndige Veterinærdirektoratet til til enhver tid mod behørig  

 legitimation og uden retskendelse adgang til offentligt og privat ejede  

 arealer for at udøve de beføjelser, loven eller forskrifter fastsat i medfør  

 af loven tillægger tilsynsmyndigheden.« Bemærkninger Til nr. 1 Baggrunden for ændringsforslaget er, at bestemmelsen efter  

 forslagsstillerens opfattelse kan risikere at tilsidesætte den private  

 ejendomsret.
 Til nr. 2 Baggrunden for ændringsforslaget er, at bestemmelsen efter den  

 oprindelige formulering efter forslagsstillernes opfattelse kan svække  

 retssikkerheden, da det ikke er klargjort, hvem der konkret får bemyndigelse.
Erling Christensen (S) Peter Christensen (S) Eva Fatum (S) Erik Mortensen  

 (S) Frederik Nørgaard (S) Kristen Touborg (SF) nfmd.
Vibeke Peschardt (RV)  

 Bent Hindrup Andersen (EL) Ole Vagn Christensen (S) Christian Mejdahl (V)  

 Bodil Thrane (V) Mariann Fischer Boel (V) fmd.
Kim Mouritsen (V) Lene  

 Espersen (KF) Henning Grove (KF) Peder Sønderby (V) Niels Højland (FP) Centrum-Demokraterne og Dansk Folkeparti havde ikke medlemmer i udvalget.
Bilag Nogle af udvalgets spørgsmål til fødevareministeren og dennes svar herpå Spørgsmål 5:
Hvor ofte har politiet ydet bistand ifølge § 10, stk. 2, i lov nr.  

 341/1992, og kan § 11, stk. 2, i L 142 ikke udelades? Svar:
 Ifølge Veterinærdirektoratet, der administrerer loven og de i medfør af  

 loven udstedte bekendtgørelser, har det ikke hidtil været nødvendigt at få  

 politiets bistand i henhold til § 10, stk. 1, i den eksisterende lov om  

 opdræt af vildt og ræve.
Selv om § 10, stk. 2, ikke har været anvendt, mener jeg ikke, at  

 bestemmelsen er overflødig.
Det viser blot, at kontrollen i praksis fungerer,  

 som den helst skulle, uden problemer, hvilket kun er godt.
 Jeg skal i øvrigt bemærke, at politiets bistand ikke kun sker for at  

 hjælpe tilsynsmyndigheden, men faktisk også tjener som opdrætternes og dermed  

 borgerens garant for, at tilsynsmyndigheden ikke foretager handlinger, der  

 ligger uden for lovgivningens rammer.
 Spørgsmål 14:
Vil en person, der ønsker at oprette en bedrift med opdræt af større dyr,  

 på forhånd hos myndighederne kunne få at vide, hvilke betingelser der  

 nøjagtigt skal opfyldes? Svar:
 Svaret er ja, hvis der er tale om en person, der ifølge loven har indgivet  

 en ansøgning til ministeriet om tilladelse til opdræt af en bestemt dyreart.
 Uformelle forespørgsler har ministeriet ikke mulighed for at besvare, idet  

 en egentlig stillingtagen, jf. mit svar på spørgsmål 3, bl.a. kræver  

 indhentelse af sagkyndige udtalelser.
 Spørgsmål 16:
Ministeren bedes redegøre for bedriftsindehavernes retssikkerhed ved  

 myndighedernes kontrol set i forhold til personer, der er sigtet inden for  

 strafferetsplejen.
Er det efter ministerens opfattelse ikke betænkeligt, at  

 det er den samme myndighed, der kontrollerer og eventuelt senere foretager  

 anmeldelse til politiet? Svar:
 Jeg synes egentlig, der er god sammenhæng i, at det er den samme  

 myndighed, der kontrollerer og eventuelt senere foretager anmeldelse til  

 politiet, da den kontrollerende myndighed jo besidder ekspertisen på området  

 og dermed hurtigt kan se, om gældende regler eventuelt ikke er overholdt.
Hvis Veterinærdirektoratet skulle indvolvere en anden myndighed, ville der  

 blive tale om dobbeltkontrol, hvilket ville være uhensigtsmæssigt for  

 bedriftsindehaveren, der ville få tre besøg - 2 kontrolbesøg og 1 besøg af  

 politiet - ligesom sagsbehandlingstiden nødvendigvis ville trække ud.
I  

 øvrigt har jeg umiddelbart vanskeligt ved at forestille mig, hvilken  

 myndighed der i givet fald skulle skydes ind imellem Veterinærdirektoratet og  

 politiet.
I øvrigt er forholdet inden for bl.a. færdselsloven og strafferetsplejen  

 det, at det ofte er politiet, der både foretager kontrollen og træffer  

 beslutning om en eventuel tiltalerejsning.
Jeg mener ikke, at dette forhold  

 giver anledning til retssikkerhedsmæssige betænkeligheder.
 Spørgsmål 22:
Hvorledes vil ministeren garantere, at myndighederne ikke udøver vilkårlig  

 magt over for bedriftsindehaveren, når borgeren ikke har den retssikkerhed,  

 som garanteres kriminelle, der sigtes for langt større forbrydelser? Svar:
 Jeg kan naturligvis ikke fuldt ud garantere, at der ikke kan ske fejl.
 Jeg har imidlertid aldrig hørt om, at kredsdyrlægerne skulle have anvendt  

 magt over for bedriftsindehaverne, og jeg kan da heller ikke forestille mig,  

 at det nogen sinde skulle blive tilfældet.
 Skulle det alligevel forekomme, ville det efter min opfattelse være et  

 klart tilfælde af embedsmisbrug med de følger, dette måtte have i form af  

 forflyttelse eller eventuelt afskedigelse.
 Med hensyn til spørgsmålet om forholdet mellem retssikkerheden under dette  

 forslag i forhold til det under strafferetsplejen gældende skal jeg henvise  

 til besvarelsen af spørgsmålene 13 og 14.
 Spørgsmål 24:
Ministeren bedes bekræfte, at han under besvarelsen af samrådsspørgsmål A,  

 jf. bilag 15, tilkendegav, - at kredsdyrlægerne i forbindelse med udøvelse af kontrollen på  

 bedrifterne så vidt muligt vil forudanmelde deres kontrolbesøg under  

 forudsætning af, at dette ikke er til hinder for formålet med kontrollen, og - at resultaterne af kontrolbesøget og eventuel opfølgning heraf vil blive  

 gjort klart for bedriftsindehaverne i forbindelse med besøget.
 Svar:
 Jeg skal bekræfte, at jeg under besvarelsen af samrådsspørgsmål A  

 tilkendegav, at kredsdyrlægerne vil forholde sig som ovenfor skitseret.
 Jeg kan samtidig oplyse, at tilsynsbesøgene i henhold til den eksisterende  

 lov om opdræt af vildt og ræve i vidt omfang har været forudanmeldte, ligesom  

 bedriftsindehaverne dels i forbindelse med selve besøget, men også ved  

 fremsendelse af kopi af den optagne tilsynsrapport, er orienteret om  

 resultatet af besøget og en eventuel opfølgning heraf.
 Spørgsmål 25:
 Ministeren anmodes om at forelægge udvalget de aftaler, der træffes med  

 justitsministeren på området, jf. § 11, stk. 2.
 Svar:
 Jeg har noteret mig udvalgets ønske og vil orientere udvalget om de  

 aftaler, der måtte blive truffet med justitsministeren på området, jf.  

 lovforslagets § 11, stk. 2.
 Spørgsmål 26:
Vil ministeren bekræfte, at han under samrådet g.d., jf. samrådsspørgsmål  

 S på alm. del - bilag 575, tilkendegav, at erfaringerne fra  

 fiskerikontrollen, som ministeren efter drøftelse med Rigsadvokaten vil  

 indarbejde i instrukserne for fiskerikontrollens arbejde med henblik på at  

 sikre borgernes retssikkerhed i forbindelse med kontrolbesøg, også vil blive  

 indarbejdet i instrukserne vedrørende kontrolbesøg inden for ministeriets  

 område generelt? Svar:
 Som det også fremgår af mit svar på udvalgets spørgsmål 158, vil de  

 erfaringer, som ministeriet har fået i forbindelse med fiskerikontrollen, og  

 som opnås i forbindelse med udarbejdelsen af retningslinjer til  

 fiskerikontrollen ved drøftelse med Rigsadvokaten, naturligvis indgå i  

 forbindelse med retningslinjer omkring kontrolbesøg generelt.
