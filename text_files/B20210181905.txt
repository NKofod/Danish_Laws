 Bekendtgørelse om ændring af bekendtgørelse om kompensation for faktiske omkostninger til rejseudbydere og formidlere for udenlandske rejsearrangører som følge af COVID-19, tilskud til fondskassen for pakkerejser og sammensatte rejsearrangementer samt afsætning af tabsramme i 2020 til dækning af tab på statsgarantierne på op til 300 mio. kr.
§ 1 I bekendtgørelse nr. 1137 af 6. juli 2020 om kompensation for faktiske omkostninger til rejseudbydere og formidlere for udenlandske rejsearrangører som følge af COVID-19, tilskud til fondskassen for pakkerejser og sammensatte rejsearrangementer samt afsætning af tabsramme i 2020 til dækning af tab på statsgarantierne på op til 300 mio. kr., som ændret ved bekendtgørelse nr. 1681 af 23. november 2020, bekendtgørelse nr. 2178 af 21. december 2020 og bekendtgørelse nr. 452 af 17. marts 2021, foretages følgende ændringer:
 1. I § 9, indsættes som stk. 2-6:
»Stk. 2. Virksomheden skal pr. 31. december 2021 opgøre beløb mv., der er inddrevet fra underleverandører.
Rejsegarantifonden skal have opgørelsen i hænde senest 20. januar 2022.
 Stk. 3. Opgørelsen, jf. stk. 2, skal indeholde en fuldstændig oversigt over følgende:
 1) De samlede modtagne refusioner fra underleverandører, som ikke var fratrukket i virksomhedens opgørelse af faktiske omkostninger i ansøgningen for perioden fra og med den 13. marts 2020 til og med den 13. april 2020, jf. § 7.
 2) Værdien af gavekort/vouchere/tilgodebeviser el. lign. fra leverandører, som ikke var fratrukket i virksomhedens opgørelse af faktiske omkostninger i ansøgningen for perioden fra og med den 13. marts 2020 til den 13. april 2020, jf. § 7.
 3) Værdien af eventuelle indgåede aftaler med underleverandører, som har udløst rabatter el.lign. på fremtidige leverandørbetalinger i stedet for kontraktmæssig refusion fra leverandøren, som der ikke var taget højde for i virksomhedens opgørelse af faktiske omkostninger for perioden fra og med den 13. marts 2020 til og med den 13. april 2020.
 4) Fra summen af beløbene i pkt. 1-3 kan rejseudbyderne trække eventuelle beløb vedrørende perioden fra og med den 13. marts 2020 til og med den 13. april 2020, som allerede er afregnet til Rejsegarantifonden i henhold til virksomhedens udvidede ansvarsforsikring.
 Stk. 4. Opgørelsen, jf. stk. 2, skal justeres pr. 31. december 2022. Rejsegarantifonden skal have den justerede opgørelse i hænde senest 20. januar 2023. Den justerede opgørelse tager højde for beløb i medfør af stk. 2, som ikke har kunne realiseres inden 31. december 2022.
 Stk. 5. Virksomheden skal erklære, at de afgivne oplysninger, jf. stk. 2, er korrekte.
Stk. 6. Rejsegarantifonden kan efter en konkret vurdering af risiko og gennemsigtighed kræve, at virksomheden indsender en revisorerklæring til Rejsegarantifonden vedrørende de afgivne oplysninger, jf. stk. 2. Revisionserklæringen iværksættes og finansieres af Rejsegarantifonden.« 2. I § 15, indsættes som stk. 2:
»Stk. 2. Overkompensation, i form af beløb mv. inddrevet fra underleverandører, som ikke var fratrukket i opgørelsen af faktiske omkostninger, jf. § 9, stk. 2, kan efter ansøgning til Rejsegarantifonden konverteres til individuelt lån på vilkår svarende til de individuelle lån, der er givet af Rejsegarantifonden i medfør af lov nr. 612 af 14. maj 2020 for perioderne fra og med den 14. april 2020 og frem.« 3. I § 16, stk. 2, udgår »under strafansvar på tro og love«.
 4. I § 16, stk. 3, udgår »under strafansvar på tro og love«.
 5. I § 18, stk. 3, 1. pkt. ændres »30. april 2021« til: »30. september 2021«.
 6. I § 18, stk. 3, 2. pkt. ændres »30. juni 2023« til: »1. januar 2024«.
§ 2 Bekendtgørelsen træder i kraft den 17. september 2021.
