Nr BSF 101 Forslag til folketingsbeslutning om at trække blokadecirkulæret tilbage Fremsat af Jette Gottlieb (EL) Søren Søndergaard (EL) den 27. februar 1996 Folketinget opfordrer justitsministeren til at trække det såkaldte  

 blokadecirkulære tilbage, således at afspærring af en ejendom i forbindelse  

 med en arbejdskonflikt, hvor afspærringen alene sker ved opstilling af  

 personer, der virker afspærrende ved deres massive fysiske tilstedeværelse,  

 ikke længere som udgangspunkt betragtes som en overtrædelse af  

 normalpolitivedtægtens § 3.
Bemærkninger til forslaget Kriminalisering af arbejdskonflikter er set tidligere i historien.
Loven  

 om værn for erhvervs- og arbejdsfriheden fra 1929 kriminaliserede bl.a.  

 organiserede arbejderes kamp for at hindre uorganiserede i at arbejde.  

 Ophævelsen af denne lov var Socialdemokratiets mærkesag.
Det lykkedes først i  

 1937.
Ved Justitsministeriets cirkulæreskrivelse af 30. juni 1976 (jf.
Samling  

 af Ministerielle Skrivelser m.v. 1976 side 55) - det såkaldte  

 blokadecirkulære - med en ny fortolkning af normalpolitivedtægtens § 3  

 kriminaliseres brugen af blokade i arbejdskonflikter, idet fortolkningen i  

 blokadecirkulæret anvendes til at bryde blokader af virksomheder, uanset at  

 blokaden alene sker ved opstilling af personer, der virker afspærrende blot  

 ved deres massive fysiske tilstedeværelse.
 Blokade er den eneste måde, strejkende og fritstillede arbejdere kan  

 demonstrere, at det er deres arbejde, og at andre ikke skal udføre arbejdet,  

 før konflikten er løst.
 At tvinge politiet til at tage parti i en sådan konflikt gennem en bestemt  

 fortolkning af normalpolitivedtægten skaber store problemer og har ofte som  

 konsekvens, at arbejdskonflikten eskaleres, så det bliver umuligt for  

 parterne at finde en løsning.
Dertil kommer, at et politiindgreb mod en blokade af de blokerende  

 arbejdere må opfattes som et ensidigt indgreb mod dem.
Det kan derfor ikke  

 undgås, at der meget nemt kan vokse en generel mistillid til politiet op hos  

 store grupper af arbejdere, der har været i konflikt, en mistillid, der  

 bygger på, at politiet hver gang optræder som modstanderens redskab.
 Også fra politiets side har man påpeget det uønskelige i denne situation.
 Med dette beslutningsforslag lægges der op til, at blokadecirkulæret  

 trækkes tilbage, så der igen - som før 1976 - bliver tale om et konkret  

 politimæssigt skøn som forudsætning for en eventuel indgriben i en faglig  

 blokade.
