Fremsat den 21. april 2020 af uddannelses- og forskningsministeren (Ane Halsboe-Jørgensen) Forslag til Lov om ændring af SU-loven (Udvidet mulighed for slutlån som følge af covid-19) § 1 I SU-loven, jf. lovbekendtgørelse nr. 1037 af 30. august 2017, som ændret ved § 3 i lov nr. 1565 af 19. december 2017, § 1 i lov nr. 1569 af 18. december 2018, lov nr. 464 af 29. april 2019 og lov nr. 328 af 31. marts 2020, foretages følgende ændring:
 1. I § 21 indsættes som stk. 5-9:
»Stk. 5. Slutlånstiden efter stk. 1 kan efter ansøgning udvides med op til 3 måneder til i alt højst 27 måneder, og for uddannelsessøgende med udvidet støttetid efter § 17, stk. 2, til i alt højst 15 måneder, når den uddannelsessøgende, der har modtaget stipendium eller slutlån i uddannelsen, senest for maj 2020 1) har brugt alle de måneder med slutlån, der kan gives til uddannelsen, eller 2) har brugt alle de klip, der kan gives til uddannelsen, og endnu ikke kan få slutlån, jf. stk. 1.
 Stk. 6. I den udvidede slutlånstid efter stk. 5 fratrækkes måneder med slutlån eller stipendium i perioden fra marts til maj 2020.
 Stk. 7. Uddannelsessøgende, der har fået udvidet slutlånstiden efter stk. 5, nr. 2, kan efter ansøgning få udbetalt slutlån i op til 3 måneder forud for den periode, der fremgår af stk. 1.
 Stk. 8. Ansøgning om udvidelse af slutlånstiden efter stk. 5 og om tildeling af slutlån fra den udvidede slutlånstid skal være modtaget på uddannelsesinstitutionen senest den 31. juli 2020.
 Stk. 9. Uddannelses- og forskningsministeren kan fastsætte regler om følgende:
 1) At slutlånstiden efter stk. 5 kan udvides for uddannelsessøgende, der senere end maj 2020 har brugt alle de måneder med slutlån, jf. stk. 5, nr. 1, eller stipendium, jf. stk. 5, nr. 2, der kan gives til uddannelsen.
 2) At fradraget i slutlånstiden efter stk. 6 kan ske for senere måneder end maj 2020.
 3) At udbetaling, jf. stk. 7, kan udvides tilsvarende.
4) At ansøgning, jf. stk. 8, kan ske efter den 31. juli 2020.« § 2 Stk. 1. Loven træder i kraft ved bekendtgørelse i Lovtidende.
 Stk. 2. § 21, stk. 5-9, i SU-loven, som affattet ved denne lovs § 1, nr. 1, ophæves den 1. marts 2021.
Bemærkninger til lovforslaget Almindelige bemærkninger 1. Indledning Som opfølgning på en del af den politiske aftale fra 19. marts 2020 om covid-19-initiativer blev der ved lov nr. 328 af 31. marts 2020 om ændring af SU-loven indført udvidet mulighed for studielån og slutlån til uddannelsessøgende, der får Statens Uddannelsesstøtte (SU) i perioden fra marts til april 2020 eller er i lønnet praktik som led i videregående eller privat uddannelse i samme periode.
Baggrunden herfor var, at de uddannelsessøgende kan risikere at miste deres studiejob som følge af konsekvenserne af covid-19. Med loven er ordningen gældende for marts og april 2020, men med mulighed for forlængelse.
 Uddannelsessøgende i videregående og privat uddannelse, der giver ret til SU, men som i ellers SU-berettigende måneder i perioden fra marts til april 2020 ikke har mulighed for at få hverken stipendier eller slutlån, er imidlertid ikke omfattet af den udvidede lånemulighed.
Med dette lovforslag gives der en økonomisk håndsrækning til gruppen af uddannelsessøgende, der på et tidspunkt under den igangværende uddannelse har modtaget SU, og som i perioden fra marts til maj 2020 enten har brugt alle slutlånsrater, eller har brugt alle deres SU-klip og endnu ikke har opnået ret til slutlån til uddannelsen.
Det foreslås, at de uddannelsessøgende får mulighed for at optage slutlån i op til yderligere 3 måneder, samt at disse 3 måneder kan udbetales i måneder, der ligger forud for den periode, hvor slutlån efter de almindelige betingelser herfor kan udbetales inden for den enkelte uddannelse.
Antallet af måneder svarer dermed til ordningen, der blev indført ved lov nr. 328 af 31. marts 2020, ved en forlængelse af denne ordning med en måned til maj 2020.
 Med tiltaget tilstræbes således en hjælp til, at denne gruppe af uddannelsessøgende kan færdiggøre deres uddannelse på trods af risikoen for mistet studiejob som følge af konsekvenserne af covid-19.
 Det foreslås endvidere, at uddannelses- og forskningsministeren bemyndiges til at fastsætte regler om, at den udvidede mulighed for slutlån kan forlænges.
2. Udvidet mulighed for slutlån 2.1. Gældende ret SU ydes uden for klippekortet til uddannelsessøgende i ungdomsuddannelse og inden for klippekortet til uddannelsessøgende i videregående og privat uddannelse.
Med klippekort henvises til, at SU til videregående og privat uddannelse gives inden for et begrænset støttesystem (klippekortet), hvor 1 måneds SU tæller som et klip, og der fastsættes en øvre ramme for støtten.
Der henvises til SU-lovens §§ 6 og 15, jf. lovbekendtgørelse nr. 1037 af 30. august 2017.
SU gives i form af stipendier og lån.
Inden for klippekortet gives der et antal stipendier svarende til 70 klip (rammen), og til den enkelte uddannelse gives et antal klip, der svarer til den normerede studietid målt i måneder (støttetiden). Hvis den uddannelsessøgende senest 2 år efter afslutningen af den adgangsgivende uddannelse optages på en uddannelse, der gives støtte til inden for klippekortet, gives en støttetid, der svarer til den normerede studietid med et tillæg på 12 klip.
Denne udvidede støttetid gives også til efterfølgende uddannelser, der gives støtte til inden for klippekortet.
 Der henvises til SU-lovens § 16 om rammen og § 17 om støttetid.
Studielån gives for måneder, hvor den uddannelsessøgende samtidig modtager stipendium, jf.
SU-lovens § 7, stk. 2.
Slutlån gives alene til uddannelse inden for klippekortet, og gives når den uddannelsessøgende har brugt alle de klip, der kan tildeles til den pågældende uddannelse inden for rammen og støttetiden.
Slutlånet udgør 7.592 kr. (2013-niveau), svarende til 8.241 kr. (2020-niveau) om måneden.
Sammen med slutlån kan uddannelsessøgende, der er forsørgere, optage et supplerende studielån samt få udbetalt stipendietillæg som enlig eller samboende forsørger og/eller handicaptillæg, hvis de opfylder de særlige betingelser herfor.
Der henvises til kapitel 3 om støtteformer og støttebeløb i SU-loven.
Efter SU-lovens § 10 c, der blev indsat ved lov nr. 328 af 31. marts 2020, forhøjes slutlånet for marts og april 2020 med 6.388 kr. pr. måned (2020-niveau). For uddannelsessøgende, der har lønnet praktik som en del af deres uddannelse, forhøjes det slutlån, der tildeles for den første måned med SU efter en periode med lønnet praktik med 6.388 kr. pr. måned (2020-niveau) for hver af månederne marts og april 2020, såfremt disse måneder er indgået i den netop afsluttede periode med lønnet praktik.
Uddannelses- og forskningsministeren er bemyndiget til at fastsætte regler om, at den forhøjede lånemulighed også skal gælde for andre måneder.
Antallet af måneder med slutlån (slutlånstiden) afhænger af støttetiden til den pågældende uddannelse.
Uddannelsessøgende, med en støttetid svarende til uddannelsens normerede studietid, jf.
SU-lovens § 17, stk. 1, har mulighed for at få slutlån i 24 måneder inden for de sidste 24 måneder af uddannelsen.
Uddannelsessøgende, der har haft SU-klip svarende til uddannelsens normerede studietid med et tillæg på 12 klip til rådighed, jf.
SU-lovens § 17, stk. 2, har mulighed for at få slutlån i 12 måneder inden for de sidste 12 måneder af uddannelsen.
Det er den uddannelsessøgendes uddannelsesinstitution, som vurderer, om den uddannelsessøgende kan afslutte uddannelsen inden for 24 måneder eller inden for 12 måneder for uddannelsessøgende med udvidet støttetid.
Der henvises til SU-lovens § 21.
Uddannelsessøgende, der ønsker at optage et slutlån, skal først søge om at få lånet tildelt.
I tildelingen ligger en kontrol af, om den uddannelsessøgende er optaget på en SU-berettigende uddannelse og i øvrigt opfylder de almindelige betingelser for ret til SU, jf.
SU-lovens kapitel 1 og 2.
Ansøgning om tildeling af slutlån sker via Styrelsen for Institutioner og Uddannelsesstøttes (herefter styrelsen) selvbetjeningssystem minSU, og ansøgningen skal efter SU-bekendtgørelsens § 43, stk. 1, jf. bekendtgørelse nr. 1515 af 13. december 2017, være modtaget inden udgangen af den måned, hvor den uddannelsessøgende ønsker slutlånet fra.
Uddannelses- og forskningsministeren kan fastsætte regler om, at ansøgninger kan indgives i papirform, jf.
SU-lovens § 38 a, stk. 2, nr. 1.
Når lånet er tildelt, skal den uddannelsessøgende godkende sin låneplan og dermed indgå en låneaftale med styrelsen om at få lånet udbetalt.
Den uddannelsessøgende har ikke adgang til at godkende låneplanen i perioder, hvor den uddannelsessøgende har orlov fra uddannelsen, er erklæret studieinaktiv efter SU-reglerne eller ikke er indskrevet på en SU-berettigende uddannelse, jf.
SU-lovens § 38 c, stk. 3, og § 38 d, stk. 2.
I forbindelse med godkendelsen af låneplanen vælger den uddannelsessøgende selv for hvilke måneder, vedkommende ønsker at få udbetalt lånet.
Slutlån udbetales altid med det maksimale beløb, jf.
SU-lovens § 10, for de måneder, den uddannelsessøgende ønsker lånet udbetalt.
Der henvises til SU-lovens §§ 38 c og 38 d.
Den uddannelsessøgende kan på ethvert tidspunkt inden for et givent støtteår ændre på låneplanen for det pågældende støtteår.
Ved ændring af låneplanen indgår den uddannelsessøgende således en ny revideret låneaftale med styrelsen.
2.2. Ministeriets overvejelser og den foreslåede ordning Med henblik på at give en økonomisk håndsrækning til uddannelsessøgende, der som følge af konsekvenserne af covid-19 risikerer at miste deres studiejob, og som i perioden med forhøjede lånemuligheder ikke har mulighed for at få stipendium eller slutlån til en igangværende uddannelse, som de tidligere i uddannelsen har modtaget stipendium eller slutlån til, foreslås det at udvide mulighederne for at få udbetalt slutlån.
 Det foreslås, at uddannelsessøgende i videregående eller privat uddannelse, der på et tidspunkt under den igangværende uddannelse har modtaget SU, og som i perioden fra marts til maj 2020 enten har brugt alle slutlånsrater, eller har brugt alle deres SU-klip og endnu ikke har opnået ret til slutlån til den igangværende uddannelse, får mulighed for at optage op til yderligere 3 måneders slutlån.
 Det foreslås endvidere, at disse yderligere 3 måneders slutlån vil kunne udbetales uafhængigt af, hvor lang tid den uddannelsessøgende har tilbage af den igangværende uddannelse.
 Endelig foreslås det, at uddannelses- og forskningsministeren bemyndiges til at fastsætte regler om, at slutlånstiden kan udvides med flere måneder, og at ordningen også kan udvides til at gælde uddannelsessøgende, der efter maj 2020 har brugt alle slutlånsrater, eller har brugt alle deres klip og endnu ikke har opnået ret til slutlån til den igangværende uddannelse.
 Det er blandt andet hensigten, at ministeren med hjemmel i denne bestemmelse vil kunne fastsætte regler i bekendtgørelse om, at slutlånstiden kan forlænges, hvis konsekvenserne af covid-19 fortsat vurderes at nødvendiggøre dette.
3. Økonomiske konsekvenser og implementeringskonsekvenser for det offentlige Den øgede låneoptagelse som følge af forslaget vurderes som udgangspunkt at være udgiftsneutral over den samlede låneperiode. Øget låneoptagelse vil medføre øgede renteindtægter, og der vil være en andel af lånene, der misligholdes og i sidste ende må afskrives med tab.
Idet der kan udbetales stipendieydelser sammen med slutlånet, hvis de uddannelsessøgende opfylder de særlige betingelser herfor, må der forventes en mindre udgift forbundet med tiltaget.
De økonomiske konsekvenser skønnes at være ca. 0,4 mio. kr. efter tilbageløb af skatter og afgifter.
Skønnet er behæftet med usikkerhed.
 Lovforslaget har ingen implementeringskonsekvenser for det offentlige.
Lovforslaget følger principperne for digitaliseringsklar lovgivning.
Ansøgning om ekstra slutlån vil skulle ske uden for styrelsens selvbetjeningssystem minSU, idet det ikke er muligt at oprette en selvbetjeningsansøgning inden for de tidsrammer, som lovforslaget forudsætter.
Efter tildelingen af de ekstra slutlånsrater, vil den uddannelsessøgende kunne gøre brug af den eksisterende digitale selvbetjeningsløsning minSU, herunder i forbindelse med godkendelse af låneplan, så lånet kan udbetales.
 4. Økonomiske og administrative konsekvenser for erhvervslivet m.v.
 Lovforslaget har ingen økonomiske og administrative konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ingen EU-retlige aspekter.
 8. Hørte myndigheder og organisationer m.v.
Et udkast til lovforslag har ikke været sendt i høring, da de nye regler skal træde i kraft hurtigst muligt med henblik på, at uddannelsessøgende, der mister deres studiejob som følge af konsekvenserne af covid-19, og som ikke har mulighed for at gøre brug af den forhøjede lånemulighed i marts og april 2020, jf. lov nr. 328 af 31. marts 2020, får udvidet mulighed for at optage slutlån med henblik på at kunne opretholde dele af deres indkomst.
Det vil forudsætte, at loven kan træde i kraft hurtigst muligt.
Bemærkninger til lovforslagets enkelte bestemmelser Til § 1 Til nr. 1 Slutlån gives inden for klippekortet til videregående og privat uddannelse, når den uddannelsessøgende har brugt alle de klip, der kan tildeles til den pågældende uddannelse inden for rammen og støttetiden.
Slutlånet udgør 7.592 kr. (2013-niveau), svarende til 8.241 kr. (2020-niveau) om måneden.
Der henvises til kapitel 3 om støtteformer og støttebeløb i SU-loven.
Antallet af måneder med slutlån (slutlånstiden) afhænger af støttetiden til den pågældende uddannelse.
Uddannelsessøgende med en støttetid svarende til uddannelsens normerede studietid, jf.
SU-lovens § 17, stk. 1, har mulighed for at få slutlån i 24 måneder i alt inden for de sidste 24 måneder af uddannelsen.
Uddannelsessøgende, der har haft SU-klip svarende til uddannelsens normerede studietid med et tillæg på 12 klip til rådighed, jf.
SU-lovens § 17, stk. 2, har mulighed for at få slutlån i 12 måneder i alt inden for de sidste 12 måneder af uddannelsen.
Der henvises til SU-lovens § 21.
 Med lovforslagets § 1, nr. 1, foreslås det, at der i SU-lovens § 21 indsættes bestemmelser om udvidelse af slutlånstiden og om, at de yderligere måneder, hvori der kan udbetales slutlån, kan ligge forud for den periode, hvori uddannelsessøgende ellers kan få udbetalt slutlån i en igangværende uddannelse.
 Efter det foreslåede § 21, stk. 5, kan slutlånstiden efter stk. 1 efter ansøgning udvides med op til 3 måneder til i alt højst 27 måneder, og for uddannelsessøgende med udvidet støttetid efter § 17, stk. 2, til i alt højst 15 måneder, når den uddannelsessøgende har modtaget stipendium eller slutlån i uddannelsen senest for maj 2020.
Med forslaget vil slutlånstiden for uddannelsessøgende, der har haft en støttetid til rådighed svarende til uddannelsens normerede studietid, jf.
SU-lovens § 17, stk. 1, efter ansøgning kunne udvides fra 24 måneder op til i alt højst 27 måneder.
Uddannelsessøgende med udvidet støttetid efter SU-lovens § 17, stk. 2, vil efter ansøgning kunne få udvidet slutlånstiden fra 12 måneder op til i alt højst 15 måneder.
 Det vil være en betingelse for at kunne få udvidet slutlånstiden, at den uddannelsessøgende på et tidspunkt i den igangværende uddannelse har modtaget stipendier eller slutlån efter SU-loven.
 Efter det foreslåede § 21, stk. 5, nr. 1, kan slutlånstiden udvides med op til 3 måneder for uddannelsessøgende, der senest for maj 2020 har brugt alle de måneder med slutlån, der kan gives til uddannelsen.
 Med forslaget vil uddannelsessøgende, som senest for maj 2020 har brugt den sidste slutlånsrate inden for den tildelte slutlånstid på enten 12 eller 24 måneder, således kunne ansøge om at få udvidet slutlånstiden med op til 3 yderligere måneder.
 Efter det foreslåede § 21, stk. 5, nr. 2, kan slutlånstiden udvides med op til 3 måneder for uddannelsessøgende, der senest for maj 2020 har brugt alle de klip, der kan gives til uddannelsen, og som endnu ikke kan få slutlån, jf. stk. 1.
 Med forslaget vil uddannelsessøgende, som senest for maj 2020 har brugt alle de klip, der kan gives til uddannelsen, og som endnu ikke opfylder betingelserne for at få slutlån, fordi vedkommende har mere end 12 eller 24 måneder tilbage af sin uddannelse, således kunne ansøge om at få udvidet slutlånstiden med op til 3 yderligere måneder.
 Efter det foreslåede § 21, stk. 6, fratrækkes måneder med slutlån eller stipendium i perioden fra marts til maj 2020 i den udvidede slutlånstid efter stk. 5.
Med den foreslåede bestemmelse vil uddannelsessøgende, som har fået stipendium eller slutlån for både marts, april og maj 2020, ikke kunne få udvidet slutlånstiden.
Disse uddannelsessøgende har i stedet mulighed for at gøre brug af den forhøjede lånemulighed efter SU-lovens § 10 c, som blev indført ved lov nr. 328 af 31. marts 2020 om ændring af SU-loven, og som tager sigte på at afbøde de økonomiske konsekvenser af covid-19 for de uddannelsessøgende, der for marts og april 2020 modtager stipendium eller lån, ved en forlængelse af denne ordning med en måned til maj 2020.
 Den foreslåede bestemmelse medfører, at uddannelsessøgende, der senest for februar 2020 har brugt alle deres klip og slutlånsrater, eller har brugt alle deres klip og endnu ikke har opnået ret til slutlån til den igangværende uddannelse, vil kunne få udvidet slutlånstiden med 3 måneder.
 Uddannelsesøgende, der senest for marts 2020 har brugt alle deres klip og slutlånsrater, eller har brugt alle deres klip og endnu ikke har opnået ret til slutlån til den igangværende uddannelse, vil kunne få udvidet slutlånstiden med 2 måneder.
 Uddannelsessøgende, der senest for april 2020 har brugt alle deres klip og slutlånsrater, eller har brugt alle deres klip og endnu ikke har opnået ret til slutlån til den igangværende uddannelse, vil kunne få udvidet slutlånstiden med 1 måned.
 Endelig vil uddannelsessøgende, der for maj 2020 har brugt alle deres klip og slutlånsrater eller for maj 2020 har brugt alle klip og endnu ikke har opnået ret til slutlån for maj 2020, kunne få udvidet slutlånstiden med 2 måneder, hvis de for både marts og april 2020 har fravalgt støtte, eller med 1 måned, hvis de for enten marts eller april 2020 har fravalgt støtte.
 Efter det foreslåede § 21, stk. 7, kan uddannelsessøgende, der har fået udvidet slutlånstiden efter stk. 5, nr. 2, efter ansøgning få udbetalt slutlån i op til 3 måneder forud for den periode, der fremgår af stk. 1.
 Den foreslåede bestemmelse medfører, at uddannelsessøgende, der har brugt alle de klip, der kan gives til uddannelsen, og endnu ikke opfylder de almindelige betingelser for at kunne få slutlån, fordi de har mere end 12 eller 24 måneder tilbage af uddannelsen, vil kunne få udbetalt de slutlånsrater, som slutlånstiden vil blive udvidet med efter det foreslåede § 21, stk. 5, nr. 2, selv om der er mere end 24 henholdsvis 12 måneder tilbage i uddannelsen.
 Det foreslås med den nye § 21, stk. 8, at ansøgning om udvidelse af slutlånstiden efter stk. 5 og om tildeling af slutlånsrater fra den udvidede slutlånstid skal være modtaget på uddannelsesinstitutionen senest den 31. juli 2020.
Bestemmelsen indebærer, at en ansøgning om at få udvidet slutlånstiden efter stk. 5 samtidig vil blive behandlet som en ansøgning om at få tildelt de slutlånsrater, der er givet efter stk. 5. Ansøgningen skal være modtaget på uddannelsesinstitutionen senest den 31. juli 2020. Ansøgning om udvidelse af slutlånstiden og tildeling af slutlånsrater fra den udvidede slutlånstid efter stk. 5 indgives til den uddannelsessøgendes uddannelsesinstitution.
Idet ansøgningen skal modtages på uddannelsesinstitutionen, er der tale om en fravigelse af kravet i SU-lovens § 38 a om, at ansøgning skal indgives gennem styrelsens elektroniske selvbetjeningssystem, jf.
SU-bekendtgørelsens § 77. Det er på den baggrund ikke nødvendigt at fastsætte regler efter SU-lovens § 38 a, stk. 2, nr. 1, som ellers bemyndiger uddannelses- og forskningsministeren til at fastsætte regler om, at ansøgning kan modtages i papirform.
Uddannelsesinstitutionen behandler herefter ansøgningen om udvidelse af slutlånstiden efter stk. 5.
Uddannelsessøgende, der ansøger om udvidelse af slutlånstiden efter stk. 5, og som opfylder betingelserne for at få udvidet slutlånstiden med 2 eller 3 måneder, vil blive tildelt de ekstra slutlånsrater fra den udvidede slutlånstid for den måned, hvor ansøgningen er modtaget samt for den eller de efterfølgende måneder.
Uddannelsessøgende, der ansøger om udvidelse af slutlånstiden efter stk. 5 og opfylder betingelserne for at få udvidet slutlånstiden med 1 måned, vil blive tildelt slutlånsraten for den måned, hvor ansøgningen er modtaget.
Uddannelsesinstitutionen tildeler således de slutlånsrater, der følger af den udvidede slutlånstid, ved behandling af ansøgning om udvidelse af slutlånstiden efter stk. 5.
Når slutlånsraterne fra den udvidede slutlånstid er blevet tildelt, vil den uddannelsessøgende modtage en støttemeddelelse med det tildelte slutlån.
Den uddannelsessøgende vil herefter via selvbetjeningssystemet minSU skulle godkende sin låneplan, før slutlånet kan udbetales, hvilket følger af de almindelige betingelser herfor, jf.
SU-lovens § 38 d.
Den uddannelsessøgende kan selv vælge, om låneplanen godkendes nu eller senere og dermed udskyde betalingen til et senere tidspunkt.
Udbetalingen vil ske efter, at låneplanen er godkendt og tidligst for de måneder, hvor slutlånet er tildelt i.
Slutlånet vil dog bortfalde, hvis den uddannelsessøgende ikke senest den 15. december 2020 har anmodet om at få lånet udbetalt, jf.
SU-bekendtgørelsens § 51, stk. 4.
Det følger af de almindelige betingelser, at uddannelsessøgende, der er forsørgere, sammen med slutlån kan optage et supplerende studielån samt få udbetalt stipendietillæg som enlig eller samboende forsørger og/eller handicaptillæg, hvis de opfylder de særlige betingelser herfor.
Uddannelsessøgende, der får tildelt slutlån for maj 2020, vil desuden have mulighed for at få det forhøjede slutlån efter SU-lovens § 10 c ved en forlængelse af denne ordning med en måned til maj 2020, samt tilsvarende efterfølgende hvis ordningen efter bestemmelsen forlænges yderligere.
Der henvises til kapitel 3 om støtteformer og støttebeløb i SU-loven.
Dette vil således også gælde for slutlån, der tildeles som følge af en udvidelse af slutlånstiden efter stk. 5.
Tilbagebetalingen af slutlånet vil følge de almindelige betingelser herfor, jf.
SU-bekendtgørelsens kapitel 17. Det vil således også være muligt at tilbagebetale lånet med det samme, hvis den uddannelsessøgende fortryder lånet.
 Efter det foreslåede § 21, stk. 9, nr. 1, kan uddannelses- og forskningsministeren fastsætte regler om, at slutlånstiden efter stk. 5 kan udvides for uddannelsessøgende, der senere end maj 2020 har brugt alle de måneder med slutlån, jf. stk. 5, nr. 1, eller stipendium, jf. stk. 5, nr. 2, der kan gives til uddannelsen.
Det er hensigten, at ministeren med denne hjemmel vil kunne fastsætte regler i bekendtgørelse om at udvide slutlånstiden yderligere, hvis konsekvenserne af covid-19 vurderes at nødvendiggøre det.
Bestemmelsen skal ses i sammenhæng med SU-lovens § 10 c, stk. 3, hvorefter ministeren tillige kan fastsætte regler om, at de forhøjede lånemuligheder efter SU-lovens § 10 c, stk. 1 og 2, også kan ske i andre måneder, hvis konsekvenserne af covid-19 vurderes at nødvendiggøre det.
 Det er endvidere hensigten, at hvis konsekvenserne af covid-19 vurderes at nødvendiggøre en yderligere udvidelse af slutlånstiden, så vil ministeren med denne bestemmelse tillige kunne fastsætte regler om, at uddannelsessøgende, der ikke opfylder betingelserne for slutlån for juni 2020 eller senere  enten fordi de har brugt de måneder med slutlån, der kan gives til uddannelsen for maj 2020, eller fordi de har brugt alle de klip, der kan gives til uddannelsen, og endnu ikke opfylder de almindelige betingelser for slutlån efter § 21, stk. 1, for juni 2020 eller senere  også vil kunne få udvidet slutlånstiden udover de 12 eller 24 måneder.
 Efter det foreslåede § 21, stk. 9, nr. 2, kan uddannelses- og forskningsministeren fastsætte regler om, at fradraget i slutlånstiden efter stk. 6 kan ske for senere måneder end maj 2020.
 Det er hensigten, at hvis ministeren fastsætter regler om udvidelse af slutlånstiden efter § 21, stk. 9, nr. 1, vil ministeren med hjemlen i § 21, stk. 9, nr. 2, også kunne fastsætte regler om, at fradraget i slutlånstiden efter stk. 6 kan ske for senere måneder end maj 2020 i overensstemmelse med udvidelsen af § 21, stk. 9, nr. 1.
 Det medfører, at hvis slutlånstiden efter ministerens bestemmelse f.eks. vil kunne udvides med op til 4 måneder, vil ministeren tillige kunne fastsætte regler om, at i den udvidede slutlånstid fratrækkes måneder med slutlån eller stipendium i perioden fra marts til juni 2020.
 Efter det foreslåede § 21, stk. 9, nr. 3, kan uddannelses- og forskningsministeren fastsætte regler om, at udbetaling, jf. stk. 7, kan udvides tilsvarende.
 Det er hensigten, at hvis ministeren fastsætter regler om udvidelse af slutlånstiden efter § 21, stk. 9, nr. 1, vil ministeren med hjemlen i § 21, stk. 9, nr. 3, også kunne fastsætte regler om, at uddannelsessøgende, der endnu ikke opfylder de almindelige betingelser for at kunne få slutlån, fordi den uddannelsessøgende har mere end 12 eller 24 måneder tilbage af sin uddannelse, også vil kunne få udbetalt de yderligere rater med slutlån, som slutlånstiden vil blive udvidet med efter bemyndigelsen i § 21, stk. 9, nr. 1, uanset hvor lang tid den uddannelsessøgende har tilbage af sin uddannelse.
 Efter det foreslåede § 21, stk. 9, nr. 4, kan uddannelses- og forskningsministeren fastsætte regler om, at ansøgning, jf. stk. 8, kan ske efter den 31. juli 2020.
 Det er hensigten, at hvis ministeren fastsætter regler om udvidelse af slutlånstiden efter § 21, stk. 9, nr. 1, vil ministeren med hjemlen i § 21, stk. 9, nr. 4, også kunne fastsætte regler om, at ansøgning om udvidelse af slutlånstiden kan ske til uddannelsesinstitutionen senere end den 31. juli 2020.
 Det medfører, at hvis slutlånstiden efter ministerens bestemmelse f.eks. vil kunne udvides med op til 4 måneder, vil ministeren tillige kunne fastsætte regler om, at ansøgning om udvidelse af slutlånstiden og om tildeling af slutlån fra den udvidede slutlånstid skal være modtaget på uddannelsesinstitutionen senest den 31. august 2020.
Til § 2 Det foreslås med stk. 1, at loven træder i kraft ved bekendtgørelse i Lovtidende, da der ønskes så tidlig en ikrafttræden, som folketingsbehandlingen muliggør.
Dette er begrundet i, at der med lovforslaget gives en økonomisk håndsrækning til en gruppe uddannelsessøgende, som ikke har mulighed for at benytte sig af de eksisterende støttemuligheder inden for SU-systemet, og som følge af konsekvenserne af covid-19 kan have mistet deres studiejob og dermed kan stå uden et tilstrækkeligt forsørgelsesgrundlag.
 Det foreslås med stk. 2, at § 21, stk. 5-9, i SU-loven, som affattet ved denne lovs § 1, nr. 1, ophæves den 1. marts 2021. Forslaget indebærer, at de nye regler om udvidet mulighed for at optage slutlån som følge af konsekvenserne af covid-19, der gennemføres med lovforslaget, automatisk ophæves, medmindre Folketinget forinden beslutter at forlænge reglernes gyldighedsperiode.
SU-loven, der ændres med dette lovforslag, gælder ikke for Færøerne eller Grønland, jf.
SU-lovens § 63. Derfor skal denne lov heller ikke gælde for Færøerne og Grønland.
