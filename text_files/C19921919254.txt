(Til samtlige kommuner og amtskommuner) Folketinget har den 10. marts 1992 enstemmigt vedtaget en række ændringer  

 i lov om social bistand og en enkelt ændring i lov om social pension.  

 Ændringerne træder i kraft dagen efter bekendtgørelse i Lovtidende.
 Ændringerne er i hovedtræk følgende:
 1. Sikring af ældre og handicappedes ret til at flytte  

 kommune.
 Ældre og handicappede sikres en egentlig ret til, når der foreligger  

 ganske særlige forhold, at flytte til plejehjem, beskyttet bolig eller få  

 anvist en ældreegnet bolig med kommunal anvisningsret i en anden kommune.
 Det er en forudsætning, at pågældende opfylder betingelserne for at blive  

 optaget i plejehjem, beskyttet bolig eller få anvist en ældreegnet bolig med  

 kommunal anvisningsret både i fraflytningskommunen og tilflytningskommunen.
 Der foreligger ganske særlige forhold, der giver ret til at søge optagelse  

 i plejehjem m.v. i anden kommune i følgende tilfælde:
1. Ansøgeren har så nærtstående boende i den anden  

 kommune, at det er afgørende for den pågældende at bevare den tætte kontakt.  

 Ved nærtstående forstås børn, søskende, ægtefælle, samlever og andre med en  

 nær tilknytning til ansøgeren.
Der kan således ikke stilles krav om et  

 egentlig slægtsskabsforhold.
 2. Ansøgeren ønsker af religiøse grunde at blive  

 optaget i et plejehjem, som ligger i anden kommune.
 3. Ansøger er omfattet af lov om erstatning til  

 besættelsestidens ofre og ønsker ophold i en særlig bolig beregnet for denne  

 gruppe.
 Optagelse i eller anvisning af bolig i tilflytningskommunen sker på  

 tilsvarende vilkår, som gælder for kommunens egne borgere.
 Udgifterne til bistand ved den ældres eller handicappedes ophold i  

 tilflytningskommunen eller -amtskommunen kan kræves refunderet af den  

 tidligere opholdskommune/-amtskommune.
 Der vil snarest blive udsendt en bekendtgørelse om de nærmere kriterier  

 for at søge optagelse i institution eller søge anvisning af en ældreegnet  

 bolig i en anden kommune.
 2. Ret til svar fra klageinstansen inden 14 dage.
Klager en person over en afgørelse fra enten kommunalbestyrelsen eller det  

 sociale ankenævn om optagelse i institution m.v., skal vedkommende modtage  

 svar fra klageinstansen inden 14 dage.
Kan en endelig afgørelse ikke  

 foreligge inden 14 dage, skal der inden for samme frist sendes meddelelse til  

 klageren herom.
En sådan meddelelse skal indeholde oplysning om, hvornår  

 sagen kan forventes afgjort, at klageren har ret til aktindsigt, og at  

 klageren har mulighed for at komme med nye oplysninger.
 3. Udvidelse af kommunernes adgang til at indgå  

 aftaler om refusion.
 Der gives en ret for kommunalbestyrelserne til i visse tilfælde at aftale,  

 at en tidligere opholdskommune fortsat skal afholde udgifterne efter  

 bistandsloven, når en person flytter til en anden kommune.
Aftaleretten kan anvendes, når en kommune anviser en person en ældrebolig  

 i medfør af lov om bolig for ældre og personer med handicap.
Det samme gælder  

 i alle tilfælde, hvor der sker en kommunal anvisning af en ældreegnet  

 almennyttig bolig i medfør af lov om boligbyggeri eller en ældreegnet  

 byfornyet bolig i medfør af lov om byfornyelse og boligforbedring.
Aftalen  

 gælder, så længe den pågældende bor i den anviste bolig.
 4. Udbetaling af pension ved flytning.
 Den tidligere bopælskommune (fraflytningskommunen) bevarer pligten som  

 opholdskommune efter pensionsloven, hvis en pensionist flytter til en anden  

 kommune efter de regler, der er omtalt under pkt. l og 3.
 5. Udvidelse af forsøgsreglerne i bistandslovens § 138  

 b.
 Kommunernes muligheder for at gennemføre forsøg på ældreområdet er  

 forbedret, således at også serviceydelserne efter bistandsloven fremover kan  

 indgå i de forsøg, der efter bistandslovens § 138 b skal godkendes af  

 socialministeren.
 Formålet med lovændringen er, at forbedre kommunernes muligheder for at  

 gøre tilbudene til ældre og handicappede mere fleksible og individuelle.
 Forsøgsbestemmelsen forudsætter, at det er kommunerne, evt. via opfordring  

 fra de ældre selv, der indsender ansøgninger om forsøg.
Efter bistandsloven er der nøje fastlagte rammer for, hvilken type af  

 hjælp, der kan ydes til den enkelte ældre, som kommunen skønner, har behov  

 for støtte.
Der er tale om hjemmehjælp, dagcentervirksomhed under forskellige  

 former, døgnpleje, og forskellige boformer i form af ældreboliger, beskyttede  

 boliger og plejehjem.
 Ønsker en borger servicetilbud, der falder uden for disse områder, har  

 kommunerne efter bistandsloven normalt ikke mulighed for at give økonomisk  

 tilskud til alternative løsninger.
 I betænkningen over lovforslaget fra Folketinget Socialudvalg er nævnt  

 følgende eksempler på alternative løsninger, der vil kunne iværksættes efter  

 forsøgsbestemmelsen:
 Eksempel 1.
 En ældre ønsker i stedet for hjemmehjælp/dagcenter hjælp fra pårørende.
 Der er mange pårørende, der yder hjælp i det daglige uden at få penge  

 herfor, men såfremt der er tale om et større plejebehov, kan der være behov  

 for, at pårørende får nedsat arbejdstid med lønkompensation.
 Eksempel 2.
Den ældre kan være bange for at sove alene om natten.
For at undgå at  

 komme på plejehjem eller få døgnpleje via tilkaldemulighed, vil den ældre ved  

 at få udbetalt et kontantbeløb kunne ansætte f.eks. nogle studerende til på  

 skift at sove hos den ældre, så det giver trygge rammer om natten.
 Eksempel 3.
 Flere ældre, f.eks. søskende eller nære venner flytter sammen i fælles  

 bolig (bofællesskaber/ollekoller).
Som de gældende regler er i dag, vil der ved tildeling af hjælp efter  

 bistandsloven blive set på husstandens muligheder som helhed.
En svag ældre,  

 der flytter sammen med mere friske venner og mere økonomisk velstillede, vil  

 kunne komme i den situation, at tidligere tildelt hjælp fratages ved  

 flytningen.
Her vil man gennem forsøgsbestemmelsen fortsat kunne betragte den  

 ældre som »enlig« ved tildeling af hjælp efter bistandsloven.
 Eksempel 4.
 Hvis flere ældre i et bofællesskab har behov for støtte, vil det være  

 muligt at udbetale beløb til den enkelte, således at beboerne for det samlede  

 beløb kan købe den nødvendige hjælp til bofællesskabet under et.
 Der vil ikke i forbindelse med forsøg kunne ske en fravigelse af  

 kommunernes overordnede ansvar for den sociale service i kommunerne.
 Kommunerne kan ikke fritages for ansvaret for gennemførelse af forsøgene  

 (tilsyn m.v.).
