Beretning afgivet af Børne- og Undervisningsudvalget den 11. februar 2022 Beretning om pålæg til regeringen om hurtigst muligt at indkalde til trepartsdrøftelser som følge af covid-19-smittens konsekvenser på daginstitutionsområdet 1. Politiske bemærkninger Et flertal i udvalget (V, DF, SF, RV, KF, NB, LA og FG) pålægger regeringen på statusmødet med arbejdsmarkedets parter den 21. februar 2022 at arbejde for en løsning for forældre, som er hjemme med børn fra helt eller delvis lukkede institutioner som følge af højt personalefravær i forbindelse med covid-19, f.eks. ved at udvide den gældende ordning for forældre til smittede børn til også at omfatte forældre til børn i helt eller delvis lukkede institutioner.
Flertallet kritiserer regeringen for manglende handling gennem flere uger.
Børne- og undervisningsministeren pålægges samtidig at sende et brev til kommunerne, der giver tydeligt udtryk for de muligheder, som ministeren udtrykte på samrådet den 3. februar 2022 om at sikre, at der er en forsvarlig hverdag for børnene i daginstitutionerne med nok personale til at sikre børnenes trivsel.
Ministeren skal samtidig sikre, at kommunerne sidestiller selvejende og private institutioner med de kommunale, for så vidt angår disses muligheder uden økonomiske sanktioner.
Et mindretal (EL) deler opfattelsen af, at regeringen skal arbejde for en løsning for forældre, som er hjemme fra helt eller delvis lukkede daginstitutioner som følge af højt personalefravær i forbindelse med covid-19, f.eks. ved en udvidelse af den gældende ordning for forældre til smittede børn.
Enhedslisten deler endvidere opfattelsen af, at regeringen gennem en fornyet henvendelse til kommunerne skal tydeliggøre de handlemuligheder, som børne- og undervisningsministeren gav udtryk for på samrådet den 3. februar 2022, i forhold til sikring af en forsvarlig hverdag med tilstrækkeligt personale til at sikre børnenes trivsel i daginstitutionerne.
Enhedslisten mener, at der i den forbindelse påhviler kommunerne en særlig forpligtelse over for de kommunale og selvejende daginstitutioner, der  i modsætning til privatinstitutionerne  bidrager til opfyldelse af den kommunale forsyningspligt.
2. Udvalgsarbejde Udvalget har behandlet beretningen i 2 møder.
 P.u.v.
