Skriftlig fremsættelse (5. oktober 2022) Transportministeren (Trine Bramsen):
 Herved tillader jeg mig for Folketinget at fremsætte:
Forslag til lov om ændring af færdselsloven (Undtagelse til hegningspligt i områder med udsatte dyr og ophævelse af særlige regler om sluttet optog m.v.) (Lovforslag nr.
L 20) Det er i dag ikke muligt at lade større dyr gå frit rundt i sammenhængende områder, hvor der samtidig via veje og stier er adgang for almindelig færdsel, medmindre der er tale om naturnationalparker omfattet af en tilladelse efter lov om naturbeskyttelse.
 Den adgang, der er til at undtage vejstrækninger i naturnationalparker, som ikke fungerer som væsentlige færdselsårer, for færdselslovens hegningspligt, bør også være gældende for andre områder, hvor der er udsat dyr.
Samtidig kan der også findes områder, hvor der som udgangspunkt slet ikke er adgang for motordrevne køretøjer, men hvor der alene er adgang for gående og cyklister.
I sådanne tilfælde tilsiger færdselssikkerhedsmæssige hensyn ikke, at udsatte dyr skal indhegnes, ligesom der ikke vil være behov for, at der foretages trafiksikkerhedsrevision som betingelse for den manglende hegning.
Med lovforslaget ensrettes færdselslovens hegningsregler for alle områder med udsatte dyr.
Samtidig foreslås der indført en undtagelsesbestemmelse til færdselslovens hegningspligt uden krav om trafiksikkerhedsrevision for områder, hvor der som udgangspunkt ikke er adgang for motordrevne køretøjer.
 Lovforslaget indeholder endvidere en præcisering af færdselslovens regler for sluttede optog m.v., idet lovens § 7, stk. 6, foreslås ophævet, for at undgå tvivl om, hvorvidt forsvarets og redningsberedskabets kolonner, grupper af børn under opsyn af leder, ligtog eller andet sluttet optog skal efterleve færdselslovens almindelige bestemmelser om blandt andet vigepligter og anvisninger, som gives ved signalanlæg.
 Med lovforslaget foreslås bilag 1 til færdselsloven endvidere ophævet, da bilaget, som er en indholdsfortegnelse over færdselslovens kapitler og undertitler m.v., har mistet sin anvendelighed.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
 Da der er tale om erhvervsrettet lovgivning, skal jeg venligst opfordre til, at lovforslaget vedtages fire uger før den 1. januar 2023, hvor det foreslås, at forslaget skal træde i kraft.
