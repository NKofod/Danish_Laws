Efterløn, fradrag for feriegodtgørelse optjent i 2005 Ankenævnet har behandlet Deres klage på møde den 12. marts 2009.
Nævnet traf denne A F G Ø R E L S E Der skal ske fradrag i Deres efterløn for den ferie med feriegodtgørelse, som De har optjent i 2005.
 Ankenævnet finder det kritisabelt, at a-kassen foretog modregning i Deres efterløn forinden modtagelse af skriftlig dokumentation for den beløbsmæssige størrelse af feriegodtgørelsen.
 Ankenævnet tiltræder således Arbejdsdirektoratets afgørelse af den 12. november 2008.
 Nævnet hjemviser spørgsmålet om tilbagebetaling af efterløn til Arbejdsdirektoratet.
B E G R U N D E L S E Ankenævnet har lagt til grund, at  De overgik til efterløn den 1. juli 2006,  De ifølge feriekort for optjeningsåret 2005 havde 24 feriedage med feriegodtgørelse til brug i ferieåret 1. maj 2006 til 30. april 2007,  De den 12. juli 2007 telefonisk oplyste over for a-kassen, at De havde fået udbetalt 13.441,77 kr. i feriegodtgørelse for 24 feriedage,  a-kassen den 23. juli 2007 modregnede feriegodtgørelsen i Deres efterløn,  De den 12. august 2008 rettede personlig henvendelse til a-kassen, i hvilken forbindelse De medbragte Deres feriekort, og  a-kassen herved blev opmærksom på, at beløbet på 13.441,77 kr. var et netto- og ikke et bruttobeløb.
 A-kassen traf den 12. august 2008 afgørelse om, at De havde fået udbetalt for meget i efterløn, idet der var sket modregning for feriegodtgørelsens nettobeløb i stedet for feriegodtgørelsens bruttobeløb.
 Arbejdsdirektoratet traf den 12. november 2008 afgørelse om, at der skal ske fradrag i Deres efterløn for den feriegodtgørelse, som De har optjent i 2005.
 Direktoratet fandt det endvidere kritisabelt, at a-kassen modregnede feriegodtgørelsen i Deres efterløn, forinden a-kassen havde modtaget Deres feriekort.
 De har i Deres klage gjort gældende, at Deres feriegodtgørelse ikke skal modregnes i Deres efterløn, idet ferieloven ikke giver mulighed derfor.
 Direktøren for Arbejdsdirektoratet fastsætter efter forhandling med Beskæftigelsesrådet nærmere regler om, hvilken betydning arbejde og indtægter i efterlønsperioden skal have for efterlønnens størrelse.
Direktøren for Arbejdsdirektoratet har fastsat regler for fradrag af indtægter i efterlønnen i bekendtgørelsen om fleksibel efterløn.
Det fremgår af bekendtgørelsen, at ferie med feriegodtgørelse medfører fradrag i efterlønnen på ferietidspunktet i forhold til det antal feriedage, der holdes.
 I forbindelse med en ændring af ferieloven blev det fra den 1. januar 2004 muligt at vælge mellem at holde ferie med feriegodtgørelse mod fradrag i efterlønnen eller undlade at holde ferie og få feriegodtgørelsen udbetalt efter ferieårets udløb uden fradrag.
 Ved bekendtgørelse nr. 335 af 19. april 2006 blev reglerne om fleksibel efterløn ændret således, at ferie med feriegodtgørelse medfører fradrag i efterlønnen, uanset om man vælger at holde ferie med feriegodtgørelse i løbet af ferieåret, eller man vælger ikke at holde ferie og få feriegodtgørelsen udbetalt efter ferieårets udløb.
 Ændringen af reglerne finder anvendelse for udbetalinger af feriepenge, der vedrører optjeningsåret 2005 og senere optjeningsår.
 Bekendtgørelsen trådte i kraft den 29. april 2006.
 På det tidspunkt hvor De tidligst kunne afholde ferie med feriegodtgørelse  det vil sige den 1. maj 2006  medførte ferie med feriegodtgørelse således fradrag i efterlønnen, uanset på hvilket tidspunkt De måtte vælge at få udbetalt feriegodtgørelsen.
 På den baggrund finder ankenævnet, at der med rette er sket fradrag i Deres efterløn for den ferie med feriegodtgørelse, som De har optjent i 2005. Nævnet har ikke herved taget stilling til den beløbsmæssige størrelse af feriegodtgørelsen.
 Ankenævnet finder det kritisabelt, at a-kassen foretog modregning i Deres efterløn forinden modtagelse af skriftlig dokumentation for den beløbsmæssige størrelse af feriegodtgørelsen.
Det bemærkes, at nævnet har anset Deres klage for også at omfatte spørgsmålet om tilbagebetaling af efterløn, men at nævnet ikke har haft mulighed for at tage stilling til dette spørgsmål, idet direktoratet ikke har truffet afgørelse herom.
På den baggrund har nævnet hjemvist spørgsmålet om tilbagebetaling af efterløn til Arbejdsdirektoratet.
R E G L E R Ankenævnet henviser til  § 74 h, stk. 1, i lov om arbejdsløshedsforsikring mv., jf. lovbekendtgørelse nr. 874 af 11. september 2005,  § 74 i, stk. 1, i lov om arbejdsløshedsforsikring mv., jf. lovbekendtgørelse nr. 994 af 8. august 2007,  § 34, stk. 2, i Arbejdsdirektoratets bekendtgørelse nr. 872 af 20. august 2004 om fleksibel efterløn,  § 1 og § 2 i Arbejdsdirektoratets bekendtgørelse nr. 335 af 19. april 2006 om ændring af bekendtgørelse om fleksibel efterløn,  § 36, stk. 2, og § 37, stk. 2, i Arbejdsdirektoratets bekendtgørelse nr. 1621 af 13. december 2006 om fleksibel efterløn, og  § 34 b i ferieloven, jf. lovbekendtgørelse nr. 407 af 28. maj 2004.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne De kan læse om afgørelsens retlige grundlag på de følgende sider.
Regler Lov om arbejdsløshedsforsikring mv., jf. lovbekendtgørelse nr. 874 af 11. september 2005 § 74 h.
Direktøren for Arbejdsdirektoratet fastsætter efter forhandling med Beskæftigelsesrådet nærmere regler om, hvilken betydning arbejde og indtægter i efterlønsperioden skal have for efterlønnens størrelse.
Lov om arbejdsløshedsforsikring mv., jf. lovbekendtgørelse nr. 994 af 8. august 2007 § 74 i.
Direktøren for Arbejdsdirektoratet fastsætter efter forhandling med Beskæftigelsesrådet nærmere regler om, hvilken betydning arbejde og indtægter i efterlønsperioden eller indtægter, som kommer til udbetaling i forbindelse med overgangen til efterløn, skal have for efterlønnens størrelse.
Arbejdsdirektoratets bekendtgørelse nr. 872 af 20. august 2004 om fleksibel efterløn § 34. Ferie med løn medfører fradrag i efterlønnen.
Fradraget sker på det tidspunkt, hvor ferien holdes og med antallet af løntimer i ferieperioden.
Stk. 2. Ferie med feriegodtgørelse medfører fradrag på ferietidspunktet i forhold til det antal feriedage, der holdes.
For hver feriedag, et medlem holder, fratrækkes 1/5 af efterlønnen for en uge.
Der afrundes til hele eller halve feriedage.
Feriedage, der er optjent i en 6 dages uge, skal ganges med 5/6.
 § 35. Feriegodtgørelse, der udbetales som et engangsbeløb i henhold til ferielovens § 30, stk. 1, i perioden med efterløn eller indenfor 3 måneder før overgang til efterløn, skal medføre fradrag i efterlønnen.
Stk. 2. Feriegodtgørelsen medfører fradrag efter det antal feriedage, der er optjent.
Der afrundes til hele eller halve feriedage.
For hver feriedag, et medlem har optjent, fratrækkes 1/5 af efterlønnen for en uge.
Feriedage, der er optjent i en 6 dages uge, ganges med 5/6.
Arbejdsdirektoratets bekendtgørelse nr. 335 af 19. april 2006 om ændring af bekendtgørelse om fleksibel efterløn § 1 I bekendtgørelse nr. 872 af 20. august 2004 om fleksibel efterløn foretages efter forhandling med Beskæftigelsesrådet følgende ændring:
 § 35 affattes således:
 § 35. Feriepenge, der udbetales som et engangsbeløb i henhold til ferielovens § 30, stk. 1, i perioden med efterløn eller inden for 3 måneder før overgang til efterløn, medfører fradrag i efterlønnen.
Stk. 2. Feriepenge, der udbetales i henhold til ferielovens § 34 b, stk. 2 og 3, medfører fradrag i efterlønnen.
Fradraget sker på det tidspunkt, hvor medlemmet får udbetalt feriepengene.
§ 2 Bekendtgørelsen træder i kraft den 29. april 2006.
 Stk. 2. § 35, stk. 2, finder anvendelse for udbetalinger, der vedrører optjeningsåret 2005 og senere optjeningsår.
Arbejdsdirektoratets bekendtgørelse nr. 1621 af 13. december 2006 om fleksibel efterløn § 36. Ferie med løn medfører fradrag i efterlønnen.
Fradraget sker på det tidspunkt, hvor ferien holdes, og med antallet af løntimer i ferieperioden.
Stk. 2. Ferie med feriegodtgørelse medfører fradrag på ferietidspunktet i forhold til det antal feriedage, der holdes.
For hver feriedag, et medlem holder, fratrækkes 1/5 af efterlønnen for en uge.
Der afrundes til hele eller halve feriedage.
Feriedage, der er optjent i en 6 dages uge, skal ganges med 5/6.
 § 37. Feriepenge, der udbetales som et engangsbeløb i henhold til ferielovens § 30, stk. 1, eller tilsvarende bestemmelser i udenlandsk lovgivning, i perioden med efterløn eller inden for 3 måneder før overgang til efterløn, medfører fradrag i efterlønnen.
Stk. 2. Feriepenge, der udbetales i henhold til ferielovens § 34 b, stk. 2 og 3, eller tilsvarende bestemmelser i udenlandsk lovgivning, medfører fradrag i efterlønnen.
Fradraget sker på det tidspunkt, hvor medlemmet får udbetalt feriepengene.
Stk. 3. Feriepengene medfører fradrag efter det antal feriedage, der udbetales.
Der afrundes til hele eller halve feriedage.
For hver feriedag, et medlem får udbetalt, fratrækkes 1/5 af efterlønnen for en uge.
Feriedage, der er optjent i en 6 dages uge, ganges med 5/6.
Ferieloven, jf. lovbekendtgørelse nr. 407 af 28. maj 2004 § 12. Ferie skal holdes i det år, der går fra 1. maj til 30. april (ferieåret), og som følger efter optjeningsåret.
§ 34 b.
Feriegodtgørelse for ferie, som er holdt, men hvor beløbet ikke er hævet af lønmodtageren inden udløbet af ferieåret, og hvor beløbet er mindre end 3.000 kr. efter fradrag af skat og arbejdsmarkedsbidrag, udbetales efter anmodning til lønmodtageren af FerieKonto eller den, der i medfør af § 31 administrerer feriegodtgørelsen, jf. dog § 34 a.
Det er en betingelse, at lønmodtageren skriftligt erklærer, at ferien er holdt i et ansættelsesforhold.
 Stk. 2. Feriegodtgørelse, der ikke er hævet af lønmodtageren inden udløbet af ferieåret, og som er optjent i et ansættelsesforhold, der er ophørt senest ved udløbet af ferieåret, udbetales efter anmodning til lønmodtageren af FerieKonto eller den, der i medfør af § 31 administrerer feriegodtgørelsen, jf. dog stk. 4. Det er en betingelse, at lønmodtageren skriftligt erklærer, at ansættelsesforholdet er ophørt.
 Stk. 3. Feriegodtgørelse, der ikke er hævet af lønmodtageren inden udløbet af ferieåret, eller løn under ferie eller ferietillæg, der ikke er udbetalt til lønmodtageren inden udløbet af ferieåret, og som vedrører optjent ferie for beskæftigelse ud over 9½ måneds samlet varighed i et optjeningsår, og som ikke er aftalt overført efter §§ 19 eller 40, udbetales efter anmodning til lønmodtageren af arbejdsgiveren, FerieKonto eller den, der i medfør af § 31 administrerer feriegodtgørelsen, jf. dog stk. 4. Det er en betingelse, at lønmodtageren skriftligt erklærer, at beløbet vedrører optjent ferie for beskæftigelse ud over 9½ måneds samlet varighed i et optjeningsår, som ikke er aftalt overført efter §§ 19 eller 40.
Stk. 4. Har lønmodtageren fået arbejdsløshedsdagpenge, ydelse efter lov om børnepasningsorlov eller kontanthjælp i ferieåret, kan udbetaling efter stk. 2 og 3 kun ske efter direktøren for Arbejdsdirektoratets forudgående godkendelse.
Antallet af dage med de nævnte ydelser skal trækkes fra det antal dage, de uhævede feriepenge svarer til.
Hvis der herefter resterer et antal feriedage, meddeler direktøren for Arbejdsdirektoratet arbejdsgiveren, FerieKonto eller den, der i medfør af § 31 administrerer feriegodtgørelsen, for hvor mange dage der kan udbetales til lønmodtageren.
Stk. 5. Muligheden for udbetaling efter stk. 1-3 fortabes, hvis lønmodtageren ikke senest den 30. september efter ferieårets udløb skriftligt anmoder arbejdsgiveren, FerieKonto eller den, der i medfør af § 31 administrerer feriegodtgørelsen, om udbetaling efter disse regler.
Muligheden for udbetaling efter godkendelse, jf. stk. 4, fortabes, hvis lønmodtageren ikke senest den 30. september efter ferieårets udløb skriftligt anmoder direktøren for Arbejdsdirektoratet om udbetaling efter disse regler.
