Nr BSF 13 Forslag til folketingsbeslutning om en forhandlet indkomstpolitik til  

 styrkelse af konkurrenceevne og beskæftigelse samt sikring af reallønnen Fremsat af Lykketoft (S) Svend Auken (S) Ritt Bjerregaard (S) Poul Nielson  

 (S) Kaj Poulsen (S) Henning Rasmussen (S) Nyrup Rasmussen (S) Stavad (S) den 31. oktober 1989 Folketinget opfordrer regeringen til at tilvejebringe det nødvendige grundlag for forhandlinger med arbejdsmarkedets parter med henblik på at sikre en omkostningsudvikling her i landet, der er lavere end udlandets.
 En indkomstpolitisk rammeaftale om omkostningsstigninger, der sikrer  

 fortsat konkurrenceevneforbedring i en årrække, er et helt afgørende element  

 i en samlet indsats, der på een og samme tid skal sikre en markant sænkning  

 af arbejdsløsheden og bringe gældsætningen til udlandet til ophør.
 En sådan indkomstpolitisk rammeaftale må for at være troværdig for alle  

 parter hvile på følgende elementer:
 1. Der må være tale om en forhandlet indkomstpolitik, dvs. aftaler  

 forhandlet med arbejdsmarkedets parter på en måde, så overenskomstsystemet  

 respekteres.
 2. Alle indkomsttyper må være omfattet.
3. Der skal sikres en solidarisk byrdefordeling, og reallønnen skal  

 garanteres for de mange.
Det vil sige, at der skal være sammenhæng mellem  

 opfyldelsen af den indkomst- og opsparingspolitiske målsætning og  

 gennemførelse af lempelser i skatter og afgifter, der især værner levefoden  

 for befolkningsgrupper med lav indkomst, stor forsørgerbyrde og stor  

 transportudgift.
Det indebærer, at - afgifts- og skattelettelser især skal gavne folk med lav- eller  

 mellemindkomster, - børnefamiliernes vilkår må lettes gennem en takstreform for offentlig  

 børnepasning og højere børnefamilieydelse, - taksterne i den kollektive trafik må sænkes samtidig med nedsættelsen af  

 benzinafgiften, - stigende bolig- og huslejeudgifter må undgås, - overførselsindkomsternes realværdi må fastholdes og reguleres i takt med  

 årslønsudviklingen for beskæftigede.
 4. Prisstabiliteten skal sikres gennem en effektiv anvendelse af  

 konkurrenceloven og skærpet prisovervågning.
 5. Beskatning af kapitalgevinster, der skal modvirke, at en vellykket  

 indkomstpolitik omsættes i øget privatforbrug som følge af kursgevinster og  

 værdistigninger.
 6. Ekstraindtjening i virksomhederne skal anvendes til investering,  

 forskning og medarbejderuddannelse, f.eks. gennem etablering af  

 fornyelsespuljer i virksomhederne.
7. Samfundet må påtage sig sin del af ansvaret for at sikre grundlaget for  

 den indkomstpolitiske rammeaftale.
Det indebærer, at såfremt den indenlandsk  

 bestemte omkostningsudvikling ikke holder stik, må der foretages justeringer  

 i samfundets bidrag til sikring af den solidariske byrdefordeling gennem  

 tilpasning af skatte-, afgifts- og takstpolitikken eller gennem  

 genforhandling af de indkomstpolitiske rammer.
Bemærkninger til forslaget De sidste mange års politiske opsplitning har forhindret et tilstrækkelig  

 langsigtet perspektiv og stabilitet i den økonomiske politik.
 Den afgørende svaghed er, at det aldrig er lykkedes samtidig at få  

 angrebet de to grundlæggende problemer i dansk økonomi: arbejdsløsheden og  

 gældsætningen over for udlandet.
Det er den væsentligste del af forklaringen på, at de danske  

 balanceproblemer samlet er større end vore nabolandes.
Gennem de seneste tre  

 år har Danmark således haft nulvækst i produktionen og stigende  

 arbejdsløshed, mens en opgangskonjunktur er kommet i gang i resten af den  

 industrialiserede verden.
 Derfor er det afgørende, at der sikres en flerårig aftale om centrale  

 elementer i en ny dansk økonomisk politik, så der gennem styrket  

 konkurrenceevne og øget opsparing kan komme gang i en investerings- og  

 eksportbåret vækst, der på een og samme tid kan sikre hurtig vækst i  

 beskæftigelsen og stop for gældsætningen til udlandet.
 Det nødvendige, men ambitiøse mål må være, at der i løbet af 5 år skal ske  

 en halvering af arbejdsløsheden og samtidig skabes et voksende overskud på  

 betalingsbalancen.
 Det vil kræve meget stærke og indbyrdes sammenhængende økonomisk-politiske  

 virkemidler og et bredt samarbejde både politisk og med organisationerne på  

 arbejdsmarkedet og i erhvervslivet.
 Der må derfor sluttes en »social kontrakt«, der gør det muligt:
 - At få den nødvendige vækst i produktion og eksport.
 - At holde omkostningsudviklingen og privatforbruget i ro.
 - At øge opsparingen og investeringerne markant.
 - At sikre reallønnen gennem socialt afbalancerede nedsættelser i  

 afgifter, takster og skatter samt sikkerhed mod huslejestigninger.
 - At gennemføre en massiv ekstraordinær uddannelses- og  

 arbejdsmarkedspolitisk indsats, der sikrer, at alle unge tilbydes uddannelse  

 og beskæftigelse i stedet for passiv forsørgelse.
 - At øge mobiliteten og forenkle komplicerede regler på arbejdsmarkedet og  

 sikre den nødvendige efteruddannelse.
 - At tilpasse det danske skattesystems struktur til udlandets gennem  

 aflastning af indkomstskatten og nedsættelse af trækprocenterne finansieret  

 gennem en bruttoafgift på al indkomst.
 Det er en væsentlig forudsætning for, at denne omfattende proces skal  

 kunne lykkes, at der er en velfungerende offentlig sektor, der gennem  

 investeringer og serviceindsats kan bidrage til at skabe den nødvendige vækst  

 og dynamik i den private sektor.
 En samlet flerårig indsats for en vækstorienteret, økonomisk ansvarlig og  

 socialt retfærdig politik må for at kunne virke ud over dette forslag  

 omfatte:
- en reform, der udstrækker pensionsopsparingen til hele arbejdsmarkedet  

 (B 14), - en markant satsning på uddannelse, erhvervsudvikling og forskning (B  

 15), - en modernisering og international tilpasning af vort skattesystem (B  

 16).
En forhandlet og solidarisk indkomstpolitik En forhandlet indkomstpolitik, som omfatter alle grupper og indkomster,  

 skal frem til midten af 90'erne år for år sikre en forbedring af Danmarks  

 internationale konkurrenceevne.
Der må sikres det stærkest mulige grundlag for at fastholde  

 konkurrenceevnemålsætningen til gavn for beskæftigelsen.
Ekstra indtjening i  

 virksomhederne må anvendes til investering, forskning og  

 medarbejderuddannelse.
Et midlertidigt afgiftssystem kan overvejes til at  

 forhindre, at nogle virksomheder eller brancher sprænger de aftalte rammer  

 for løn- og udbyttebetalinger.
 En effektiv beskæftigelsesfremmende indkomstpolitik vil, samtidig med at  

 konkurrenceevnen styrkes, resultere i mindre udgifter til  

 overførselsindkomster, først og fremmest arbejdsløshedsdagpenge, og dermed  

 bidrage afgørende til at nedbringe de offentlige udgifter.
For at sikre den indkomstpolitiske balance og sikre en stabil pris- og  

 omkostningsudvikling må der oprettes et selvstændigt konkurrencetilsyn som en  

 del af en effektiv, men moderniseret pris- og monopollovgivning.
Gennem en  

 effektiv priskontrol må forbrugerne sikres den fulde virkning af afgifts- og  

 takstnedsættelser.
Reallønsgaranti, prisstabilitet og solidarisk byrdefordeling En afbalanceret nedsættelse af afgifter, takster og skatter skal i forhold  

 til den stramme indkomst- og opsparingspolitik garantere reallønnen for de  

 mange og give lettelser til familier med kombinationer af lav indkomst, stor  

 forsørgerbyrde og stor transportudgift.
 Lettelserne i afgifterne skal samtidig bidrage til at mindske tabet af  

 dansk beskæftigelse og valuta som følge af voksende grænsehandel samt  

 etablere et realistisk forhandlingsgrundlag over for EF med henblik på at  

 bevare visse begrænsninger på grænsehandelen.
 Skadevirkningerne af grænsehandelen risikerer at vokse kraftigt med  

 EF-Kommissionens seneste planer om en markedsorienteret afgiftspolitik.  

 Danmark vil have en uholdbar forhandlingssituation over for EF i kampen for  

 på enkelte områder at opretholde grænsehandelsrestriktioner, medmindre vi  

 allerede inden for de nærmeste år gennemfører en betydelig afgiftstilpasning.  

 Dette er også forudsætningen for, at vi kan standse et uacceptabelt dræn af  

 valuta og arbejdspladser fra Danmark.
 En effektiv anvendelse af konkurrenceloven og skærpet prisovervågning skal  

 bidrage til at værne reallønnen og sikre, at afgiftslettelser slår igennem på  

 priserne.
 For at sikre en socialt retfærdig byrdefordeling er der behov for en  

 særlig indsats på tre områder:
 - Eftersom børnefamilierne er blandt de økonomisk mest klemte, må der  

 gennemføres en takstreform for offentlig børnepasning med indførelse af  

 obligatorisk søskenderabat, gradvis nedsættelse af den maksimale  

 forældrebetaling og bedre fripladsregler.
 - For at sikre mobiliteten må taksterne for kollektiv personbefordring med  

 tog og bus nedsættes væsentligt samtidig med nedsættelsen af benzinafgiften.
- Der må føres en husleje- og skattepolitik, der kan sikre, at stigende  

 bolig- og huslejeudgifter undgås, og at de generationsbestemte uligheder både  

 blandt ejere og lejere ikke forværres.
Væksten i tvangsauktionerne må bringes  

 til standsning.
Forudsætningen for en indkomst- og opsparingspolitisk kontrakt er, at  

 reallønnen sikres via lettelser på afgifter og takster, der tynger relativt  

 hårdt på jævne indkomster.
Derfor kan kombinationen af en stærk start på  

 pensionsreform og afgifts- og takstnedsættelser løse en række problemer, der  

 vanskeligt lader sig løse hver for sig.
 Reduktion i en række offentlige indtægter med det mål at sikre den  

 disponible realløn for de beskæftigede må derfor gennemføres under bestemte  

 forudsætninger om, at de indkomst- og pensionsopsparingspolitiske mål  

 opfyldes i årene 1991-94.
 Målet er, at der kan indgås en »social kontrakt« med  

 arbejdsmarkedets parter om lønomkostningsstigninger, der år for år er 1,5  

 pct. lavere end i omverdenen.
 Målet er endvidere, at der inden for den snævre lønramme kan aftales et  

 mindstebidrag fra alle lønmodtagere, der er 3 pct. fra 1993, og fra alle  

 arbejdsgivere på 6 pct. fra 1996. Begge parter forudsættes at starte med 1  

 pct. fra og med 1991.
Det er på denne baggrund, der foreslås en række ændringer i skatter,  

 afgifter og takster, hvorved de offentlige nettoindtægter isoleret set  

 mindskes år for år fra 1990 til 1994. Den statsfinansielle virkning dækkes  

 rigeligt af virkningerne af øget beskæftigelse.
Forbrugsvirkningen  

 afbalanceres af den reduktion af den disponible realløn, der følger af de  

 øvrige indgreb.
 Nedsættelsen af skatte- og afgiftssatser kan kun gennemføres i det omfang,  

 den planlagte indkomst- og opsparingspolitik realiseres.
Afgifter og indkomstskat Der gennemføres gradvis inden for en maksimumramme i 1994 på 6-7 mia. kr.  

 nedsættelser af grænsehandelsfølsomme afgifter og af moms på visse  

 mejeriprodukter.
 Derudover gennemføres lempelser i proportional indkomstskat i et omfang,  

 som det sammen med de øvrige forslag om afgifts- og takstnedsættelser er  

 nødvendigt for at sikre den disponible realindkomst for almindelige familier.
Børnefamilier Indsatsen til forbedring af børnefamiliernes vilkår må indbefatte, at - der ikke må påtvinges kommunerne så store udgiftsbegrænsninger, at de  

 afskæres fra hurtigt og med brug af utraditionelle ordninger at fjerne  

 ventelisterne for offentlig børnepasning (jf. forslag til retningslinjer for  

 kommunal udgiftspolitik 1991-95 i B 15).
 - Værdien af børnefamilieydelsen forhøjes med i alt 2.000 kr. over fire år  

 som del af en indkomstpolitisk kontrakt.
 - Socialdemokratiets forslag om taktsreform for offentlig børnepasning  

 gennemføres:
 1. Forældreandelen, som i dag kan gå op til 35 pct. af driftsudgifterne,  

 må højst udgøre 25 pct.
2. Kommunerne får pligt til at give søskenderabat.
F.eks. kan der ydes et  

 nedslag på 1/3 af den samlede pris til forældre med 2 børn i daginstitution,  

 dagpleje eller skolefritidsordning.
Er der tre eller flere børn, nedsættes  

 betalingen yderligere.
 3. Fripladsordningen forbedres ved, at indkomstaftrapningen føres op til  

 en husstandsindkomst på ca. 200.000 kr., jf. forslag til folketingsbeslutning  

 om nedsættelse af forældrebetaling for børnepasning, obligatorisk  

 søskenderabat samt forbedrede fripladsregler (af Jytte Hilden (S) m.fl.),  

 Folketingstidende 1988-89, forhandlingerne sp. 3792, 6144 og 9851, tillæg A  

 sp. 3549 og tillæg B sp. 1477). Ideen med forslaget er at tage toppen af  

 forældrebetalingen for de forældre, der i dag er hårdest ramt, nemlig de  

 forældre, der bor i kommuner med høje takster, og forældre med mere end et  

 barn.
Når toppen tages af forældrebetalingen, bliver samspilsproblemerne også  

 mindre.
Derfor kan man forlænge indkomststrækket i fripladsaftrapningen uden  

 at forværre disse problemer.
På den måde er der sikret sammenhæng i de tre  

 forslag.
 I mange kommuner vil den samlede virkning være en halvering af  

 forældrebetalingen for familier med mere end et barn i institution.
Kollektiv trafik Der bør gennemføres en sammenhængende løsning af takst-, afgifts- og  

 fradragsreglerne på trafikområdet efter følgende retningslinjer:
 - Taksterne for bus og tog nedsættes gradvis med 30 pct. målt i  

 1989-priser.
 - Afgifterne på benzin og autogas reduceres gradvis med 25 pct.
Boligudgifter og byggeri - Det må være en afgørende forudsætning for en indkomstpolitisk kontrakt,  

 at der er politisk ro om huslejeudviklingen både for lejere og ejere.
Derfor  

 skal der ikke ske stigning i skat af ejendomsbesiddelse og rentefradraget  

 ikke forringes for eksisterende, fastforrentede prioriteter.
 - Lovmæssige huslejereguleringer i ældre udlejningsbyggeri må derfor alene  

 komme på tale til øget vedligeholdelse og forbedring - og det må i privat  

 udlejningsbyggeri knyttes sammen med forstærket beboerindflydelse.
 - Den individuelle boligstøtte må forenkles, uden at det medfører stigende  

 boligudgifter, hvor forsørgerbyrden er stor og kvadratmeterlejen høj.
 - Det almennyttige nybyggeri må opretholdes med de nuværende kvoter.  

 Ændret finansieringsteknik kan overvejes, men boligudgiften må ikke forhøjes.  

 Udstykning i ejerlejligheder må fortsat afvises.
 - Statsstøtten til nyt privat andelsboligbyggeri bør afvikles.
 - Tilsagnsrammerne til byfornyelse forhøjes.
 - Der må her og nu aftales en indsats for at forebygge tvangsauktioner af  

 ejerboliger og løse de boligsociale problemer for de familier, der trods alt  

 rammes.
Bilag 1 Eksempler på fordelingsvirkninger af de socialdemokratiske  

 beslutningsforslag (B 13-B 16) Den samlede virkning af de socialdemokratiske beslutningsforslag om  

 indkomstpolitik, pensionsopsparing og lettelser i afgifter, takster og  

 skatter skal være, at den disponible indkomst pr. beskæftiget holdes  

 nogenlunde uændret.
Specielt lettelsen i 6 pct.-skatten (jf.
B 16) betales med udvidelse af  

 beskatningsgrundlaget ved afskaffelse af skattefri formuegevinster,  

 frynsegoder og andre skatte'huller'.
 Derfor vil en stor lønmodtagergruppe, der ikke har disse særlige goder, få  

 en nettogevinst.
 Dertil kommer, at der gives en særlig lettelse til børnefamilierne.
 De følgende eksempler er derfor ikke typiske, men illustrerende for  

 familier, der får særlig stor gavn af den mere solidariske byrdefordeling,  

 der vil være resultatet af gennemførelsen af de socialdemokratiske forslag.
 Eksempel på virkning af S-politikken for et LO-ægtepar med samlet løn på  

 350.000 kr., der ikke rammes af udvidelserne af beskatningsgrundlaget.
Ændring i rådighedsbeløb 1994 sammenlignet med 1989 som følge af - højere bundfradrag for 6 pct.-skatten, - forhøjelse af børnefamiliestøtte (via personfradrag), - takstreform vedrørende offentlig børnepasning.
Bilag 2 Samfundsøkonomiske virkninger af skattebaseret indkomstpolitik Det Økonomiske Råd foretog i Dansk Økonomi, juni 1988 nogle  

 samfundsøkonomiske beregninger af skattebaseret indkomstpolitik.
 Filosofien i denne skattebaserede indkomstpolitik er, at lønmodtagerne  

 gennem skattelettelser kompenseres for det reallønstab, de lider ved at  

 acceptere en lønudvikling, som er lavere, end den ellers ville have været.
 En indkomstpolitisk rammeaftale, der bygger på en social kontrakt med  

 arbejdsmarkedets parter, således at der sikres en samtidig målsætning om  

 beskeden lønudvikling og bevarelse af lønmodtagernes købekraft gennem  

 strategiske afgifts- og takstlempelser, er en konkret udmøntning af denne  

 filosofi.
 Resultaterne af Det Økonomiske Råds beregninger er vist i figurerne 1-3.
 Det forudsættes i beregningerne, at lønstigningstakten mindskes med 2,5  

 pct. i de 2 første beregningsår, samt at der ydes fuld skattekompensation for  

 det reallønstab, lønmodtagerne lider herved.
 Kilde: Det Økonomiske Råd, juni 1988.
Som det ses af figurerne, forbedres de 3 hovedbalancer allerede det andet  

 år efter »indgrebet«.
Når de offentlige budgetter forbedres trods  

 skattelettelserne, skyldes det dels den aktivitetsstigning, som følger af  

 konkurrenceevneforbedringen, og dels den finanspolitiske stramning, som  

 automatisk fremkommer ved den lavere lønstigningstakt.
Det offentlige er jo  

 samtidig landets største »arbejdsgiver«.
Da figurerne viser effekterne af det specifikke indgreb, angiver figurerne  

 ikke den eksakte effekt af nærværende beslutningsforslag.
Det, figurerne  

 viser, er alene effekterne af en gradvis konkurrenceevneforbedring på 5 pct.  

 kombineret med skattelettelser, således at købekraften bevares.
