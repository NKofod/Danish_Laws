 Der kunne ikke efter bistandslovens § 37 ydes hjælp til en ansøger,  

 der under sin barselorlov opholdt sig en periode i udlandet, uanset at  

 hjælpen var begrundet i barselorlov, og uanset at der efter lov om dagpenge  

 ved sygdom eller fødsel er en videregående ret til at modtage barseldagpenge  

 under ophold i udlandet.
 Ankestyrelsen tog som udgangspunkt, at hjælp efter bistandsloven som  

 overvejende hovedregel kun kan ydes til opfyldelse af behov her i landet, jf.  

 bistandslovens § 1.
 REDEGØRELSE FOR SAGEN:
K vendte i juli 1988 tilbage til Danmark efter et længere ophold i Tyskland.
 Hun modtog kontanthjælp med virkning fra 2. august 1988.
K fik den 3. februar 1989 et barn.
K modtog kontanthjælp under sin  

 barselorlov.
 K tog i perioden 25. maj - 15. juni 1989 ophold i Tyskland hos barnets  

 fader.
 Socialforvaltningen standsede herefter kontanthjælpen med henvisning til,  

 at ansøgeren skulle opholde sig her i landet for at være berettiget til  

 hjælp, jf. bistandslovens § 1.
 AFGØRELSEN, DER KLAGES OVER:
 Amtsankenævnet fandt K berettiget til kontanthjælp i henhold til  

 bistandslovens § 37 i den periode, hvor hun havde ophold i Tyskland hos  

 barnets fader.
 Nævnet lagde til grund, at udnyttelse af en lovbestemt ret til barselorlov  

 indebar, at betingelserne i bistandslovens § 40 måtte anses for opfyldt, og  

 at ophold i udlandet under de foreliggende omstændigheder, i lighed med hvad  

 der er gældende med hensyn til barseldagpenge, efter nævnets opfattelse ikke  

 kan begrunde ophør af kontanthjælp.
 KLAGEN TIL ANKESTYRELSEN:
 Det sociale udvalg fandt ikke, at der kunne ydes kontanthjælp til en  

 person, der ikke opholder sig her i landet, heller ikke under en barselorlov,  

 hvor pågældende er fritaget for kontrol på arbejdsformidlingen.
 Efter udvalgets opfattelse kunne bestemmelser vedrørende barselorlov efter  

 dagpengeloven ikke tilsidesætte bistandslovens § 1.
 Antaget til principiel behandling:
 Ankestyrelse antog sagen til principiel behandling til afklaring af, om  

 der kan udbetales kontanthjælp under et ophold i udlandet, når opholdet  

 finder sted under barselorlov.
 LOVGRUNDLAG:
 Bistandslovens § 1, § 37 og § 40, stk. 1.
 ANKESTYRELSENS AFGØRELSE:
 Der kan ikke efter bistandslovens § 37 ydes hjælp til en person, der  

 opholder sig i udlandet, uanset at hjælpen er begrundet i barselorlov, og  

 uanset at der efter lov om dagpenge ved sygdom eller fødsel er en  

 videregående ret til at modtage dagpenge.
 Ankestyrelsen har herved taget som udgangspunkt, at hjælp efter  

 bistandsloven som overvejende hovedregel kun kan ydes til opfyldelse af behov  

 her i landet, jf. lovens § 1.
 Ankestyrelsens ændrede således amtsankenævnets afgørelse.
 Den ændrede afgørelse medførte ikke, at der skulle ske tilbagebetaling af  

 den udbetalte hjælp.
