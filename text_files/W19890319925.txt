 Ved udløb af et vikariat som reservelæge på en afdeling, der var  

 undtaget fra konflikt, fandtes et medlem dagpengeberettiget, da ledigheden  

 ikke fandtes at være en følge af konflikten.
 Et medlem af en arbejdsløshedskasse var ansat i et tidsbegrænset vikariat  

 fra den 1. januar 1984 til den 30. april 1987 som reservelæge på sygehuset.
 I tiden 17. april til 8. maj 1987 var der overenskomstmæssig strejke på 2  

 afdelinger på sygehuset samt et antal afdelinger på en række andre sygehuse.
 Medlemmet var ikke ansat på en af de strejkeramte afdelinger, og ved  

 ledighedens indtræden meldte medlemmet sig ledig og anmodede om dagpenge.
 Stillingen blev på ny besat pr. 1. maj 1987.
 Kassen afslog at udbetale dagpenge indtil den 8. maj 1987, hvor strejken  

 ophørte, under henvisning til arbejdsløshedsforsikringslovens § 61, idet  

 kassen anså medlemmet for omfattet af konflikt.
 Foreningen af Yngre Læger klagede over afgørelsen.
Foreningen anførte bl.a., at virksomhedsbegrebet i  

 arbejdsløshedsforsikringslovens § 61 må afgrænses til den enkelte  

 sygehusafdeling, der var omfattet af konfliktvarslet og ikke kan udstrækkes  

 til at omfatte sygehusets øvrige afdelinger, - idet virksomhedsbegrebet i arbejdsløshedsforsikringslovens § 61 i den  

 konkrete situation ikke kunne fortolkes analogt med virksomhedsbegrebet i  

 arbejdsløshedsforsikringslovens § 23, men måtte relateres til, hvorledes  

 konfliktvarslet var udformet, og - idet virksomhedsbegrebet i arbejdsløshedsforsikringslovens § 61 også  

 måtte ses i relation til de konkrete og særlige forhold, der praktiseres på  

 lægeområdet med hensyn til indgåelse af nødberedskabsaftaler, og - idet medlemmets ledighed ikke havde nogen sammenhæng med strejken.
Foreningen anførte yderligere, at det måtte tillægges betydelig vægt, at ansættelsesforholdet var begrænset til een afdeling, og at medlemmet fratrådte sin stilling som følge af bestemmelsen om  

 tidsbegrænsning i ansættelseskontrakten/overenskomsten og således ikke havde  

 nogen mulighed for at fortsætte i stillingen, hvad enten der var strejke  

 eller ej.
 Kassen erkendte, at medlemmets arbejdsophør ikke var forårsaget af  

 konflikt, men fastholdt sin afgørelse.
 Direktoratet var enig med arbejdsløshedskassen i, at der i tiden 17. april  

 til 8. maj 1987 var iværksat konflikt inden for kassens faglige område, og at  

 medlemmet var beskæftiget på den konfliktramte virksomhed ved konfliktens  

 iværksættelse og derfor var omfattet af konflikt.
 Direktoratet henviste til arbejdsløshedsforsikringslovens § 61, stk. 2,  

 nr. 1, jf. stk. 1, og oplyste, at direktoratet havde lagt vægt på, at den  

 enkelte sygehusafdeling måtte anses for at være en integreret del af hele  

 sygehuset, at en konflikt på en afdeling vil berøre hele sygehuset, og at  

 sygehuset, hvis administration var ansættende myndighed for alle  

 sygehusafdelinger, i relation til arbejdsløshedsforsikringsloven måtte anses  

 for een virksomhed.
 Direktoratet bemærkede, at formålet med arbejdsløshedsforsikringslovens §  

 61 er at hindre, at arbejdsløshedskasserne indirekte eller direkte under de  

 forskellige, indbyrdes varierende konfliktsituationer bliver deltagere i  

 arbejdskampe.
 I klagen til ankenævnet anførte Foreningen af Yngre Læger foranlediget af  

 direktoratets udtalelse om, at et sygehus i relation til  

 arbejdsløshedsforsikringsloven måtte anses for een virksomhed, at  

 virksomhedsbegrebet ikke ses at være defineret i loven, ligesom der ikke  

 iøvrigt af loven kunne udledes en klar fortolkning af virksomhedsbegrebet, og  

 det var fortsat foreningens opfattelse, at virksomhedsbegrebet derfor måtte  

 fortolkes under hensyntagen til den konkrete situation.
 Formelt blev yngre læger ansat af sygehusadministrationen, men det var den  

 pågældende afdelings administrerende overlæge, der under hensyntagen til  

 afdelingens budget og normeringer reelt foretog ansættelserne.
 En læge ansættes til at forrette tjeneste på en bestemt afdeling og kunne  

 ikke med begrundelse i f.eks. arbejdsmangel overflyttes til at udføre  

 tjeneste på en anden afdeling.
Formålet med § 61 var at hindre, at arbejdsløshedskasserne blev deltagere  

 i arbejdskampe, men foreningen måtte fastholde, at det forhold, at de  

 pågældende vikarer var fratrådt deres stillinger med udgangen af april måned  

 1987 på ingen måde havde sammenhæng med strejken.
Fratrædelsen skyldtes det  

 forhold, at deres midlertidige vikaransættelser udløb på dette tidspunkt,  

 således som det var anført i deres kontrakt, og baggrunden for  

 tidsbegrænsningen i kontrakterne vil være det forhold, at indehaveren af  

 stillingen, vendte tilbage til stillingen efter afholdt ferie eller orlov.
 Til brug for en fastlæggelse af virksomhedsbegrebet i denne konkrete  

 situation fandt foreningen det endvidere særdeles væsentligt at påpege, at de  

 mellem arbejdsgiverparterne og foreningen indgåede nødberedskabsaftaler  

 bevirkede, at denne strejke måtte vurderes anderledes end andre - måske mere  

 typiske - strejker.
 Nødberedskabsaftalerne betød, at der på de strejkende afdelinger udførtes  

 et betydeligt arbejde under strejken.
Alt vagt - og herunder week-end arbejde blev vurderet som akut arbejde og  

 udførtes på samme måde og i samme omfang som i en ikke-strejke periode,  

 ligesom der i dagtiden blev foretaget alle akutte og uopsættelige  

 behandlinger og operationer.
Derfor blev der også på de strejkende afdelinger  

 foretaget nyansættelser under strejken.
 Foreningen fandt således, at de særlige forhold, der var gældende for  

 lægers ansættelse og de særlige aftaler, der blev indgået i forbindelse med  

 strejken i april og maj 1987 bemærkede, at man måtte foretage en konkret  

 fortolkning af virksomhedsbegrebet, ligesom man måtte foretage en konkret  

 vurdering af, om formålet med § 61 er tilgodeset, selv om de pågældende læger  

 skulle få dagpenge i strejkeperioden (eller en del af denne).
 Ud fra en samlet vurdering af de konkrete forhold i forbindelse med  

 lægestrejken var det således foreningens opfattelse, at de pågældende læger  

 ikke kunne anses for at være omfattet af § 61, og at de således havde været  

 berettiget til dagpenge.
 Ankenævnet fandt, at medlemmets arbejdsophør den 30. april 1987 var  

 foranlediget af, at den midlertidige vikaransættelse ifølge arbejdsaftalen  

 ophørte denne dag.
 Medlemmets ledighed fandtes ikke at være en følge af konflikten i tiden  

 17. april til 8. maj 1987, jf. arbejdsløshedsforsikringslovens § 61, stk. 1,  

 og medlemmet var derfor berettiget til at modtage dagpenge efter  

 arbejdsophøret den 30. april 1987 i det omfang, hun iøvrigt opfyldte  

 arbejdsløshedsforsikringslovens betingelser herfor.
 Ankenævnet ændrede således Direktoratet for Arbejdsløshedsforsikringens  

 afgørelse.
