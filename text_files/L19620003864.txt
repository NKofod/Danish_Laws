Ved kgl. resolution af 16. maj 1962, og efter at folketinget den 15. maj  

 1962 dertil har meddelt sit samtykke, har Danmark ratificeret den under 23.  

 marts 1962 i Helsingfors undertegnede samarbejdsoverenskomst mellem Danmark,  

 Finland, Island, Norge og Sverige.
Overenskomstens ordlyd er som følger:
SAMARBEJDSOVERENSKOMST mellem Danmark, Finland, Island, Norge og Sverige Danmarks, Finlands, Islands, Norges og Sveriges regeringer som yderligere vil fremme det nære fællesskab, der i kultur samt i rets-  

 og samfundsopfattelse består mellem de nordiske folk og yderligere vil  

 udvikle samarbejdet mellem de nordiske lande; som tilstræber at gennemføre ensartede retsregler i de nordiske lande i så  

 mange henseender som muligt; som på alle de områder, hvor forudsætningerne derfor er til stede, vil  

 tilvejebringe en hensigtsmæssig arbejdsdeling mellem landene; som vil fortsætte det for landene betydningsfulde samarbejde inden for  

 Nordisk Råd og inden for de øvrige samarbejdsorganer; er blevet enige om følgende bestemmelser:
Indledende bestemmelse Artikel 1 De kontraherende parter skal bestræbe sig på at bevare og yderligere  

 udvikle samarbejdet mellem landene på det retslige, det kulturelle, det  

 sociale og det økonomiske område såvel som i spørgsmål vedrørende  

 samfærdselen.
Retsligt samarbejde Artikel 2 De kontraherende parter skal fortsætte arbejdet med at opnå den størst  

 mulige retslige ligestilling mellem statsborgere i et nordisk land, som  

 opholder sig i et andet nordisk land end hjemlandet, og opholdslandets  

 statsborgere.
Artikel 3 De kontraherende parter skal søge at lette adgangen for statsborgere i et  

 nordisk land til at opnå statsborgerskab i et andet nordisk land.
Artikel 4 De kontraherende parter skal fortsætte lovgivningssamarbejdet med henblik  

 på at opnå den størst mulige overensstemmelse på privatrettens område.
Artikel 5 De kontraherende parter bør tilstræbe ensartede bestemmelser om  

 forbrydelser og strafferetlig retsfølger.
 Med hensyn til forbrydelser, der er begået i et nordisk land, bør  

 efterforskning og strafforfølgning i videst mulig udstrækning kunne finde  

 sted også i et andet nordisk land.
Artikel 6 De kontraherende parter skal tilstræbe indbyrdes samordning af anden  

 lovgivning end den her nævnte på områder, hvor dette findes hensigtsmæssigt.
Artikel 7 Enhver af de kontraherende parter bør virke for at gennemføre sådanne  

 bestemmelser, at afgørelser truffet af domstole eller andre myndigheder i et  

 andet nordisk land tillige kan fuldbyrdes inden for partens område:
Kulturelt samarbejde Artikel 8 I alle de nordiske lande skal undervisningen og uddannelsen i skolerne i  

 passende omfang omfatte undervisningen i de øvrige nordiske landes sprog,  

 kultur og almindelige samfundsforhold.
Artikel 9 Enhver af de kontraherende parter bør opretholde og øge mulighederne for,  

 at studerende hjemmehørende i et andet nordisk land, kan drive studier og  

 aflægge eksaminer ved sine uddannelsesinstitutioner.
En deleksamen bestået i  

 et nordisk land bør i størst mulig udstrækning anerkendes og medregnes ved  

 afsluttende eksaminer i et andet nordisk land.
 Økonomisk støtte fra hjemlandet bør kunne ydes, uanset til hvilket land  

 studierne henlægges.
Artikel 10 De kontraherende parter bør samordne den af det offentlige anordnede  

 uddannelse, der tager sigte på at give beføjelse til at udøve bestemte  

 erhverv.
Sådan uddannelse bør så vidt muligt give samme beføjelse til  

 erhvervsudøvelse i alle de nordiske lande.
Der kan dog stilles krav om sådan  

 tillægsuddannelse, som nødvendiggøres af hensyn til nationale forhold.
Artikel 11 På de områder, hvor et samarbejde er hensigtsmæssigt, bør udbygningen af  

 uddannelsesinstitutionerne samordnes gennem stadigt samvirke om  

 udbygningsplanerne og disses gennemførelse.
Artikel 12 Samarbejde på forskningens område bør være således tilrettelagt, at  

 disponible forskningsbevillinger og andre midler samordnes og udnyttes på den  

 bedst mulige måde, blandt andet ved oprettelse af fælles institutioner.
Artikel 13 Med det formål at støtte og styrke den kulturelle udvikling skal de  

 kontraherende parter fremme det frie nordiske folkeoplysningsarbejde og  

 udvekslingen inden for litteratur, kunst, musik, teater, film og de øvrige  

 kulturområder, hvorved blandt andet de muligheder, som radio og fjernsyn  

 frembyder, bør udnyttes.
Socialt samarbejde Artikel 14 De kontraherende parter skal bestræbe sig på at bevare og videreudvikle  

 det fælles nordiske arbejdsmarked efter de retningslinjer, der er blevet  

 afstukket i tidligere aftaler.
Arbejdsanvisning og erhvervsvejledning skal  

 samordnes.
Udvekslingen af praktikanter skal være fri.
 Ensartethed i udformningen af de nationale regler vedrørende  

 arbejderbeskyttelse og lignende spørgsmål bør tilstræbes.
Artikel 15 De kontraherende parter skal virke for, at statsborgere i et nordisk land  

 ved ophold i et andet nordisk land i størst mulig udstrækning skal kunne  

 oppebære sådanne sociale ydelser, som ydes i opholdslandet til dettes egne  

 statsborgere.
Artikel 16 De kontraherende parter skal videreudvikle samarbejdet med hensyn til  

 sundheds- og sygevæsen, alkoholikerforsorg samt børne- og ungdomsforsorg.
Artikel 17 Enhver af de kontraherende parter skal virke for, at medicinsk, teknisk  

 eller anden lignende sikkerhedskontrol udføres på en sådan måde at attester  

 vedrørende kontrollen kan anerkendes i de øvrige nordiske lande.
Økonomisk samarbejde Artikel 18 De kontraherende parter skal med henblik på at fremme det nordiske  

 økonomiske samarbejde på forskellige områder rådføre sig med hinanden i  

 spørgsmål vedrørende den økonomiske politik.
I denne forbindelse bør  

 opmærksomheden rettes mod mulighederne for at samordne foranstaltninger, som  

 iværksættes i konjunkturudjævnende øjemed.
Artikel 19 De kontraherende parter tilsigter så vidt muligt at fremme produktions- og  

 investeringssamarbejde mellem deres lande og herunder søge at lægge  

 forholdene til rette med henblik på direkte samarbejde mellem virksomheder i  

 to eller flere af de nordisk lande.
De kontraherende parter bør som et led i  

 et videre internationalt samarbejde stræbe efter at opnå en hensigtsmæssig  

 arbejdsdeling imellem landene for så vidt angår produktion og investeringer.
Artikel 20 De kontraherende parter skal virke for den størst mulige frihed for  

 kapitalbevægelser mellem de nordiske lande.
Fælles løsninger af andre  

 betalings- og valutaspørgsmål af fælles interesse skal tilstræbes.
Artikel 21 De kontraherende parter skal bestræbe sig på at befæste det samarbejde,  

 der tidligere er blevet indledt med henblik på at fjerne handelsskrankerne  

 imellem de nordiske lande, samt så vidt muligt yderligere at styrke og  

 udvikle dette samarbejde.
Artikel 22 De kontraherende parter skal i internationale handelspolitiske spørgsmål  

 såvel hver for sig som i fællesskab søge at fremme nordisk interesser og med  

 henblik herpå rådføre sig med hverandre.
Artikel 23 De kontraherende parter skal virke for samordning af de toldtekniske og  

 toldadministrative bestemmelser samt for sådanne forenklinger i  

 toldanliggender, som er egnede til at lette samfærdselen mellem landene.
Artikel 24 Bestemmelserne vedrørende den nordisk grænsehandel skal udformes således,  

 at grænseområdernes indbyggere påføres mindst muligt ulempe.
Artikel 25 Når der foreligger behov og forudsætninger for fælles økonomisk udbygning  

 af sådanne territorier inden for to eller flere kontraherende parters  

 områder, som grænser op til hverandre, skal disse parter sammen søge at  

 fremme en sådan udbygning.
Samarbejde på samfærdselens område Artikel 26 De kontraherende parter skal bestræbe sig på at befæste det samarbejde,  

 der tidligere er indledt på samfærdselens område, samt søge at udvikle dette  

 samarbejde med henblik på at lette forbindelserne og vareudvekslingen mellem  

 landene og opnå en hensigtsmæssig løsning af de problemer, som måtte  

 forekomme på dette område.
Artikel 27 Bygning af samfærdselsforbindelser, der berører to eller flere  

 kontraherende parters områder, skal ske i samråd mellem de berørte parter.
Artikel 28 De kontraherende parter skal søge at bevare og videreudvikle det  

 samarbejde, der har ført til, at deres territorier udgør eet  

 paskontrolområde.
Kontrollen med rejsende, som passerer grænser mellem  

 nordiske lande, skal også i øvrigt forenkles og samordnes.
Artikel 29 De kontraherende parter skal samordne arbejdet for øget trafiksikkerhed.
Samarbejde i øvrigt Artikel 30 De kontraherende parter bør i de tilfælde, hvor dette er muligt og  

 hensigtsmæssigt, rådføre sig med hverandre i spørgsmål af fælles interesse,  

 som behandles i internationale organisationer og på internationale  

 konferencer.
Artikel 31 Embedsmænd, som tilhører en kontraherende parts udenrigstjeneste, og som  

 forretter tjeneste uden for de nordiske lande, skal, i det omfang det er  

 foreneligt med hans tjenstlige pligter, og det ikke møder hindringer fra det  

 lands side, hvori vedkommende forretter tjeneste, tillige bistå statsborgere  

 fra et andet nordisk land, såfremt dette ikke har nogen repræsentation på det  

 pågældende sted.
Artikel 32 De kontraherende parter bør, når som helst det findes muligt og  

 hensigtsmæssigt, samordne deres virksomhed vedrørende bistand til og  

 samarbejde med udviklingslandene.
Artikel 33 Foranstaltninger, der tager sigte på at udbrede øget kendskab til de  

 nordiske lande og det nordiske samarbejde, bør iværksættes i nært samarbejde  

 mellem de kontraherende parter og deres organer for oplysning i udlandet.  

 Hvor det skønnes hensigtsmæssigt, kan det gøres ved fælles optræden.
Artikel 34 De kontraherende parter skal virke for, at forskellige områder inden for  

 den offentlige statistik samordnes.
Formerne for nordisk samarbejde Artikel 35 For at nå de mål, som er angivet i denne overenskomst, bør de  

 kontraherende parter til stadighed rådføre sig med hverandre og, hvor behov  

 derfor foreligger, træffe samordnende foranstaltninger.
 Dette samarbejde skal som hidtil finde sted på ministermøder, inden for  

 rammerne af Nordisk Råd og dets organer i overensstemmelse med de  

 retningslinjer, som er afstukket i vedtægten for rådet, i særlige  

 samarbejdsorganer eller mellem vedkommende myndigheder.
Artikel 36 Nordisk Råd bør have lejlighed til at ytre sig om nordiske  

 samarbejdsspørgsmål af principiel betydning, såfremt dette ikke af  

 tidsmæssige hensyn er ugørligt.
Artikel 37 Bestemmelser, som er blevet til efter samarbejde mellem to eller flere  

 kontraherende parter, må ikke ændres af en part, med mindre de øvrige parter  

 underrettes derom.
Sådan underretning kræves dog ikke i hastende tilfælde,  

 eller hvor det drejer sig om bestemmelser af mindre betydning.
Artikel 38 Myndighederne i de nordiske lande skal kunne korrespondere direkte med  

 hverandre i andre anliggender end sådanne, som ifølge deres natur eller af  

 anden grund bør behandles ved udenrigstjenestens foranstaltning.
Slutbestemmelser Artikel 39 Denne overenskomst skal ratificeres, og ratifikationsinstrumenterne skal  

 snarest muligt deponeres i det finske udenrigsministerium.
 Overenskomsten træder i kraft den første dag i den måned, der begynder  

 nærmest efter den dag, da samtlige kontraherende parters  

 ratifikationsinstrumenter er blevet deponeret.
Artikel 40 Ønsker nogen af de kontraherende parter at opsige overenskomsten, skal  

 skriftlig meddelelse herom sendes til den finske regering, som umiddelbart  

 skal underrette de øvrige kontraherende parter herom samt om datoen for  

 meddelelsens modtagelse.
 Opsigelsen gælder kun det land, der har indgivet den, og får gyldighed fra  

 og med den første dag i den måned, der begynder seks måneder efter den dag,  

 da den finske regering modtog meddelelsen om opsigelsen.
 Overenskomsten skal deponeres i det finske udenrigsministerium, og  

 bekræftede afskrifter skal af det finske udenrigsministerium sendes til hver  

 af de kontraherende parter.
 Til bekræftelse heraf har undertegnede befuldmægtigede repræsentanter  

 undertegnet denne overenskomst.
 Udfærdiget i Helsingfors i eet eksemplar på dansk, finsk, islandsk, norsk  

 og svensk, hvilke tekster alle skal have samme gyldighed, den treogtyvende  

 marts nittenhundrede og toogtres.
Viggo Kampmann Danmark har sammen med de øvrige signatarmagter deponeret  

 ratifikationsinstrumentet i det finske udenrigsministerium den 29. juni 1962.  

 Overenskomsten er herefter ifølge dens art. 39 stk. 2 trådt i kraft den 1.  

 juli 1962.
 Udenrigsministeriet, den 26. juli |962.
J.O.
Krag.
