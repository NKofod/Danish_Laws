Fremsat den 18. februar 2009 af justitsministeren (Brian Mikkelsen) Forslag til Lov om ændring af lov om inkassovirksomhed og lov om vagtvirksomhed1) (Ændringer som følge af servicedirektivet m.v.) § 1 I lov nr. 319 af 14. maj 1997 om inkassovirksomhed, som ændret senest ved § 13 i lov nr. 538 af 8. juni 2006, foretages følgende ændringer:
 1. § 6, stk. 1, 4. pkt., affattes således:
»Udenlandske selskaber m.v. af den art, som er nævnt i 1. og 3. pkt., kan meddeles autorisation, hvis dette er hjemlet i international aftale eller ved bestemmelser fastsat af justitsministeren.« 2. I § 7, stk. 2, indsættes som 3. pkt .:
»Fornyelse uden ændringer af en autorisation er dog gebyrfri.« § 2 I lov om vagtvirksomhed, jf. lovbekendtgørelse nr. 149 af 16. marts 1999, som ændret ved § 21 i lov nr. 538 af 8. juni 2006, foretages følgende ændring:
 1. § 4, stk. 1, 3. pkt., affattes således:
»Udenlandske selskaber m.v. af den art, som er nævnt i 1. og 2. pkt., kan meddeles autorisation, hvis dette er hjemlet i international aftale eller ved bestemmelser fastsat af justitsministeren.« § 3 Loven træder i kraft den 28. december 2009.
§ 4 Loven gælder ikke for Færøerne og Grønland, men kan ved kongelig anordning sættes i kraft for disse landsdele med de afvigelser, som de særlige færøske og grønlandske forhold tilsiger.
Bemærkninger til lovforslaget Almindelige bemærkninger 1. Indledning 1.1. Dette lovforslag indeholder en ændring af lov nr. 319 af 14. maj 1997 om inkassovirksomhed med senere ændringer (herefter benævnt inkassoloven) og af lov om vagtvirksomhed, jf. lovbekendtgørelse nr. 149 af 16. marts 1999, som ændret ved § 21 i lov nr. 538 af 8. juni 2006 (herefter benævnt lov om vagtvirksomhed). Ændringen går ud på at lovfæste udenlandske virksomheders ret til at udøve inkassovirksomhed henholdsvis vagtvirksomhed i Danmark uden krav om etablering af en filial her i landet.
Forslaget har endvidere til formål at gennemføre en ændring af gebyrbestemmelsen i inkassoloven, som vedtagelsen af Europa-Parlamentets og Rådets direktiv 2006/123/EF af 12. december 2006 om tjenesteydelser i det indre marked (EU-Tidende nr.
L 376 af 27. december 2006, s. 36, herefter benævnt servicedirektivet) nødvendiggør.
1.2. Inkassoloven og lov om vagtvirksomhed indeholder krav om, at et udenlandsk selskab m.v. skal have en filial i Danmark, hvis selskabet skal kunne autoriseres til at drive inkassovirksomhed henholdsvis vagtvirksomhed.
Det er Justitsministeriets opfattelse, at et sådant krav ikke er i overensstemmelse med de generelle EU-regler om tjenesteydelsernes frie bevægelighed, og bestemmelserne kan således ikke håndhæves over for de udenlandske selskaber.
Ministeriet foreslår på den baggrund, at ordlyden af bestemmelserne i de to love ændres, således at det også fremgår af lovteksten, at en autorisation i henhold til de to love ikke forudsætter etablering i Danmark.
1.3. Servicedirektivet fastsætter en række bestemmelser, som har til formål at lette udøvelsen af etableringsfriheden og den frie bevægelighed for tjenesteydere og samtidig sikre et højt kvalitetsniveau for tjenesteydelser.
Direktivet er i vidt omfang en lovfæstelse af EF-domstolens retspraksis vedrørende etableringsfriheden og den frie udveksling af tjenesteydelser.
Servicedirektivet finder som udgangspunkt anvendelse på alle tjenesteydelser, der udføres af tjenesteydere, som er etableret i en medlemsstat.
Der er imidlertid en række undtagelser til anvendelsesområdet.
Det fremgår således af servicedirektivets artikel 2, stk. 2, litra k, at private vagttjenester ikke er omfattet af direktivet, mens inkassovirksomhed ikke er undtaget fra direktivets anvendelsesområde.
Servicedirektivet skal være gennemført i dansk ret senest den 28. december 2009.
Inkassoloven opfylder i det væsentlige direktivets krav, men det fremgår af servicedirektivets artikel 11, at tilladelser, der udstedes til en tjenesteyder, ikke må være af begrænset varighed, medmindre tilladelsen fornyes automatisk eller kun er betinget af fortsat opfyldelse af kravene, antallet af mulige tilladelser er begrænset af et tvingende alment hensyn, eller den begrænsede varighed er begrundet i et tvingende alment hensyn.
Inkassolovens § 7, hvorefter en autorisation højst kan meddeles for 5 år ad gangen, og hvorefter der for en fornyelse af en autorisation betales 5.000 kr., er ikke i overensstemmelse med dette krav.
 Det er derfor Justitsministeriets vurdering, at gennemførelse af servicedirektivets artikel 11 kræver, at inkassoloven ændres på dette punkt.
 1.4. Servicedirektivet gennemføres i Danmark hovedsagelig ved økonomi- og erhvervsministerens forslag til lov om tjenesteydelser i det indre marked (L 122), som er fremsat den 4. februar 2009, men der er også behov for visse ændringer af love på andre ministerområder.
2. Gældende ret 2.1. Inkassoloven indeholder visse formelle regler om autorisation, godkendelse af personale, sikkerhedsstillelse og oprettelse af særlige klientkonti m.v.
Herudover indeholder inkassoloven materielle regler om god inkassoskik.
 Autorisationsordningen gør det muligt på forhånd at vurdere, om indehaveren af inkassobureauet m.v. kan forventes at ville udøve virksomheden forsvarligt og i overensstemmelse med god skik.
 Efter inkassolovens § 3 skal den, der udøver inkassovirksomhed eller indgår en aftale herom, således være autoriseret hertil, mens lovens §§ 4-7 opregner de betingelser, som skal være opfyldt, for at en person eller en virksomhed kan autoriseres til at udøve inkassovirksomhed.
Inkassolovens § 6 opstiller betingelserne for, at juridiske personer kan opnå autorisation til at drive inkassovirksomhed.
Efter § 6, stk. 1, 4. pkt., kan filialer af udenlandske selskaber m.v. meddeles autorisation til at udøve inkassovirksomhed i Danmark, hvis dette er hjemlet i international aftale eller ved bestemmelser fastsat af justitsministeren.
Det fremgår ikke af loven, at udenlandske selskaber, der ikke har filial i Danmark, også kan meddeles autorisation, men det følger af de generelle EU-regler om tjenesteydelsernes frie bevægelighed, at tilladelse til at udøve erhverv ikke kan betinges af, at et selskab har en filial i det pågældende EU-land.
 Det fremgår af inkassolovens § 7, stk. 1, at en autorisation højst kan meddeles for 5 år ad gangen. § 7, stk. 2, fastsætter, at der skal betales 5.000 kr. for en autorisation, herunder en fornyet autorisation, og at der for en ændring af en meddelt autorisation skal betales 3.000 kr.
 2.2. Lov om vagtvirksomhed finder anvendelse på erhvervsmæssig udøvelse af vagtvirksomhed og indeholder regler om autorisation, godkendelse af personale og kontrol m.v.
 Formålet med loven er at sikre, at de virksomheder, der kommercielt udbyder vagtvirksomhed, udøver virksomheden på en forsvarlig og betryggende måde for virksomhedens kunder.
 Efter § 2 i lov om vagtvirksomhed skal den, der udøver vagtvirksomhed eller indgår en aftale herom, være autoriseret hertil.
 Lovens §§ 3-5 opstiller en række betingelser, som skal være opfyldt, for at en person eller en virksomhed kan autoriseres til at udøve vagtvirksomhed.
Lovens § 4, som svarer til inkassolovens § 6, opstiller betingelserne for, at juridiske personer kan opnå autorisation til at drive vagtvirksomhed.
Efter § 4, stk. 1, 3. pkt., kan filialer af udenlandske selskaber m.v. meddeles autorisation til at udøve vagtvirksomhed i Danmark, hvis dette er hjemlet i international aftale eller ved bestemmelser fastsat af justitsministeren.
Det fremgår ikke af loven, at udenlandske selskaber, der ikke har filial i Danmark, også kan meddeles autorisation.
3. Lovforslagets baggrund og indhold 3.1. Ophævelse af filialkravet i inkassoloven og i lov om vagtvirksomhed Der foreslås en ændring af § 6, stk. 1, 4. pkt., i inkassoloven og § 4, stk. 1, 3. pkt., i lov om vagtvirksomhed, således at det fremgår af loven, at udenlandske selskaber kan meddeles autorisation, hvis dette er hjemlet i international aftale eller ved bestemmelser fastsat af justitsministeren, uanset at virksomheden ikke har en filial i Danmark.
Dette stemmer overens med de generelle EU-regler om tjenesteydelsernes frie bevægelighed.
3.2. Ændring af gebyrbestemmelsen i inkassoloven Servicedirektivets artikel 11 fastsætter som nævnt ovenfor, at tilladelser, der udstedes til en tjenesteyder, ikke må være af begrænset varighed, medmindre tilladelsen fornyes automatisk eller kun er betinget af fortsat opfyldelse af kravene, antallet af mulige tilladelser er begrænset af et tvingende alment hensyn, eller den begrænsede varighed er begrundet i et tvingende alment hensyn.
 Det er på denne baggrund Justitsministeriets vurdering, at bestemmelsen i inkassolovens § 7, stk. 2, om, at der for en autorisation  herunder også en autorisation, der fornyes på samme vilkår som den oprindelige  skal betales 5.000 kr., bør ændres, således at der ikke længere skal betales for at få fornyet en autorisation, når autorisationen ikke samtidig ændres.
4. Lovens ikrafttræden Det foreslås, at loven skal træde i kraft den 28. december 2009, hvor servicedirektivet senest skal være gennemført i national lovgivning.
 5. Lovforslagets økonomiske og administrative konsekvenser m.v.
 Lovforslaget skønnes ikke at medføre økonomiske eller administrative konsekvenser for det offentlige af betydning.
Lovforslaget skønnes heller ikke at indebære administrative og økonomiske konsekvenser for erhvervslivet af betydning.
Både danske selskaber m.v. og selskaber m.v. hjemmehørende i andre EU-stater vil dog spare et gebyr ved uændret fornyelse af autorisation til at udøve inkassovirksomhed.
 Lovforslaget medfører ikke administrative konsekvenser for borgerne og har ikke miljømæssige konsekvenser.
6. Forholdet til EU-retten Lovforslaget har til formål at gennemføre den ændring af inkassoloven, som Europa-Parlamentets og Rådets direktiv 2006/123/EF af 12. december 2006 om tjenesteydelser i det indre marked nødvendiggør.
 7. Hørte myndigheder og organisationer m.v.
 Et udkast til lovforslag har været sendt i høring hos følgende myndigheder og organisationer m.v.:
 Østre og Vestre Landsret, samtlige byretter, Den Danske Dommerforening, Dommerfuldmægtigforeningen, Domstolsstyrelsen, Rigsadvokaten, Rigspolitiet, Politiforbundet, Foreningen af Politidirektører i Danmark, Foreningen af Offentlige Anklagere, Dansk InkassoBrancheforening, Inkassobranchens Fællesråd, Dansk Industri, Dansk Kreditråd, Dansk Erhverv, Forbrugerrådet, Finansrådet, Advokatrådet, Danske Advokater, Konkurrencerådet, Dansk Arbejdsgiverforening, LO, Dansk Funktionærforbund, Den Danske Brancheforening for Sikkerhed og Sikring, 3F, Vagt- og Alarmbranchens Arbejdsgiverforening, Vagt- og Sikkerhedsfunktionærernes Landssammenslutning.
8. Sammenfattende skema Bemærkninger til lovforslagets enkelte bestemmelser Til § 1 Til nr. 1 Efter § 6, stk. 1, 4. pkt., i lov om inkassovirksomhed kan filialer af udenlandske selskaber m.v. meddeles autorisation til at udøve inkassovirksomhed i Danmark, hvis dette er hjemlet i international aftale eller ved bestemmelser fastsat af justitsministeren.
 Ved forslaget ændres bestemmelsen, således at det fremgår, at også udenlandske selskaber m.v., der ikke har filialer her i landet, kan meddeles autorisation til at udøve inkassovirksomhed i Danmark, hvis dette er hjemlet i international aftale eller ved bestemmelser fastsat af justitsministeren.
 En sådan hjemmel i international aftale foreligger bl.a. ved de generelle EU-regler om tjenesteydelsernes frie bevægelighed.
 Der henvises til de almindelige bemærkninger, pkt. 3.1.
Til nr. 2 Efter inkassolovens § 7, stk. 2, betales 5.000 kr. for en autorisation og for en fornyelse af en autorisation i henhold til loven.
For ændring af en meddelt autorisation betales 3.000 kr.
 Ved forslaget ændres bestemmelsen, således at der ikke skal betales gebyr for fornyelse af en autorisation, når autorisationen ikke samtidig ændres.
 Der henvises til de almindelige bemærkninger, pkt. 3.2.
Til § 2 Til nr. 1 Efter § 4, stk. 1, 3. pkt., i lov om vagtvirksomhed kan filialer af udenlandske selskaber m.v. meddeles autorisation til at udøve vagtvirksomhed i Danmark, hvis dette er hjemlet i international aftale eller ved bestemmelser fastsat af justitsministeren.
 Ved forslaget ændres bestemmelsen, således at det fremgår, at også udenlandske selskaber m.v., der ikke har filialer her i landet, kan meddeles autorisation til at udøve vagtvirksomhed i Danmark, hvis dette er hjemlet i international aftale eller ved bestemmelser fastsat af justitsministeren.
 En sådan hjemmel i international aftale foreligger bl.a. ved de generelle EU-regler om tjenesteydelsernes frie bevægelighed.
 Der henvises til de almindelige bemærkninger, pkt. 3.1.
Til § 3 Bestemmelsen vedrører lovens ikrafttrædelsestidspunkt.
Det foreslås, at loven træder i kraft den 28. december 2009, hvor servicedirektivet skal være gennemført i dansk ret.
Til § 4 Bestemmelsen vedrører lovens territoriale gyldighed.
Det foreslås, at loven ikke gælder for Færøerne og Grønland, men at den ved kongelig anordning kan sættes i kraft for disse landsdele med de afvigelser, som de særlige færøske og grønlandske forhold tilsiger.
Bilag 1 Lovforslaget sammenholdt med gældende ret 1) Loven indeholder bestemmelser, der gennemfører dele af Europa-Parlamentets og Rådets direktiv 2006/123/EF af 12. december 2006 om tjenesteydelser i det indre marked (EU-Tidende nr.
L 376 af 27. december 2006, s. 36).
