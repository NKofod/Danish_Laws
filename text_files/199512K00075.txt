Nr LSF 75 Forslag til Lov om Retslægerådet Fremsat af Anne Baastrup (SF) Margrete Auken (SF) Steen Gade (SF) Jørn  

 Jespersen (SF) den 17. november 1995 § 1. Retslægerådets opgave er at afgive lægevidenskabelige og farmaceutiske udtalelser til offentlige myndigheder i sager om enkeltpersoners retsforhold.
 Stk. 2. Retslægerådet kan på grundlag af sit erfaringsmateriale  

 udtale sig om generelle spørgsmål af lægevidenskabelig eller farmaceutisk  

 karakter.
 Stk. 3. Rådet er i sin virksomhed uafhængigt.
Stk. 4. Indenrigsministeren kan fastsætte nærmere regler om,  

 hvilke myndigheder og private parter, herunder advokater, der over for rådet  

 kan fremsætte begæring om afgivelse af de i stk. 1 og 2 nævnte udtalelser, og  

 i hvilke sager dette kan ske.
De med rådets virksomhed forbundne omkostninger  

 afholdes over indenrigsministerens budget.
§ 2. Rådet består af 12 medlemmer, der skal være læger eller have  

 anden relevant faglig uddannelse.
Medlemmerne beskikkes af  

 indenrigsministeren.
Beskikkelsen af medlemmer skal ske under hensyntagen til  

 en ligelig repræsentation af begge køn.
Stk. 2. Rådets møder ledes af en person, der opfylder  

 betingelserne for at blive dommer.
Vedkommende har dog ikke stemmeret.  

 Indenrigsministeren udpeger indtil 4 personer, der kan varetage dette hverv.
 Stk. 3. Indenrigsministeren beskikker et antal sagkyndige samt et  

 antal lægpersoner, herunder personer med særlig indsigt i patientforhold, af  

 hvilke rådet kan eller skal indkalde en eller flere til deltagelse i en sags  

 behandling.
 Stk. 4. Såfremt en sags behandling forudsætter en særlig  

 sagkundskab, som rådets medlemmer og de i stk. 3 nævnte sagkyndige ikke i  

 tilstrækkeligt omfang er i besiddelse af, kan rådet indkalde andre sagkyndige  

 til at deltage i sagens behandling.
 Stk. 5. I sager, hvor det gøres gældende, at der er begået fejl af  

 sundhedsvæsenets personale, og i sager, der vedrører foranstaltninger i  

 henhold til straffeloven eller lov om frihedsberøvelse og anden tvang i  

 psykiatrien, tiltrædes rådet af en lægperson, der skal have særlig indsigt i  

 patientforhold, jf. stk. 3.
Stk. 6. Beskikkelse af medlemmer og de i stk. 3 nævnte sagkyndige  

 og lægpersoner sker efter offentligt opslag for en periode på 6 år.
Når  

 omstændighederne taler derfor, kan beskikkelse dog ske for et kortere åremål.  

 Hvervet som medlem, sagkyndig og lægperson ophører, når den pågældende fylder  

 70 år, dog således at vedkommende kan færdiggøre sager, hvis behandling den  

 pågældende har deltaget i inden dette tidspunkt.
§ 3. Sager, hvor det gøres gældende, at der er begået fejl af  

 sundhedsvæsenets personale, og sager vedrørende foranstaltninger i henhold  

 til straffeloven eller lov om frihedsberøvelse og anden tvang i psykiatrien  

 behandles mundtligt.
Andre sager behandles mundtligt, hvis formanden eller en  

 af dem, der er udpeget til at deltage i behandlingen af sagen, finder det  

 hensigtsmæssigt.
 § 4. Hvis en af parterne i en retssag forlanger det, skal et  

 medlem af Retslægerådet, der har deltaget i sagens behandling, give møde i  

 sagen som sagkyndigt vidne, medmindre retten findet det åbenbart unødvendigt.
 § 5. Hvis der ikke er enighed i rådet mellem de voterende om  

 bedømmelsen af forhold, skal dette fremgå af rådets udtalelse.
 § 6. Rådet kan kun ændre i konklusionerne i en for rådet forelagt  

 udtalelse til ugunst for de i § 1 nævnte personer, såfremt et rådsmedlem på  

 vegne af rådet selv efterfølgende har haft lejlighed til at undersøge den  

 pågældende person.
§ 7. Rådet afgiver en årlig beretning om sin virksomhed til  

 indenrigsministeren.
Beretningen offentliggøres.
 § 8. Indenrigsministeren fastsætter regler om rådets virksomhed.
 § 9. Loven træder i kraft den 1. juni 1996.
 Stk. 2. Lov nr. 60 af 25. marts 1961 om Retslægerådet ophæves.
Bemærkninger til lovforslaget Almindelige bemærkninger I slutningen af 1980'erne var der en del debat i Folketinget om  

 Retslægerådets arbejdsform og sammensætning m.v.
Som følge af denne debat nedsatte den daværende justitsminister et udvalg,  

 som skulle gennemgå de gældende lovregler og administrative bestemmelser med  

 henblik på en samlet revision af regelgrundlaget for Retslægerådets  

 virksomhed.
Udvalget afgav i 1990 en betænkning (betænkning nr. 1196, 1990)  

 om Retslægerådet, hvor udvalget delte sig i et flertal og et mindretal.
Flertallets forslag kan kort skitseres som en konstatering af, at det  

 grundlæggende går godt, og at det ikke er nødvendigt med væsentlige  

 ændringer.
Dette kan måske ikke undre, idet flertallet - stort set alle - på  

 den ene eller anden måde repræsenterede det eksisterende system.
 Dette lovforslag er inspireret af mindretallets forslag til lov om ændring  

 af lov om Retslægerådet, således som det blev offentliggjort i betænkningen.
 De skiftende justitsministre har siden 1990 af uransagelige grunde ikke  

 fundet anledning til at tage revisionen af Retslægerådets arbejde op.
 Socialistisk Folkeparti har derfor fundet, at tiden er inde til at få  

 gennemdrøftet Retslægerådets funktion i det danske samfund tillige med rådets  

 sammensætning og arbejdsform.
Kun få menesker er klar over, hvilken utrolig stor betydning rådet har for  

 mange mennesker.
Rådets udtalelser lægges ofte ganske uprøvede til grund for  

 domstolsafgørelser og kan derfor have en meget stor indflydelse på et enkelt  

 menneskes fremtidige livsmuligheder, hvis der f.eks. er tale om  

 erstatningsudbetaling på grund af fejl fra sundhedsvæsenets personale, og  

 hvis der er tale om foranstaltninger i henhold til straffeloven eller  

 psykiatriloven.
Som et grundlag for forslagsstillernes formodning om, at denne påstand er  

 korrekt, henvises til dr.med.
Preben Gertingers artikel i Månedsskriftet for  

 Praktisk Lægegerning, februar 1995, side 183: »Personligt har jeg gennem  

 mit lange arbejdsliv som retsmediciner, herunder som hyppig gæst i vore  

 retssale, truffet et meget stort antal advokater, herunder praktisk taget  

 alle de beneficerede.
Jeg er ikke en eneste gang stødt på en advokat, som  

 ikke følte sig overbevist om, at Retslægerådets udtalelse i sagen ville være  

 aldeles afgørende for dens udfald.
Jeg har kun ganske enkelte gange oplevet,  

 at deres frygt ikke var berettiget, og det har da altid været i situationer,  

 hvor den pågældende advokat havde formået at skaffe sig egen, højst fornøden  

 lægelig bistand.« Forslagsstillerne er endvidere blevet gjort bekendt med, at der er  

 domstolsafgørelser vedrørende tvangsforanstaltninger inden for psykiatrien,  

 hvor det end ikke er blevet tilladt patientens advokat at procedere mod  

 Retslægerådets udtalelse.
Tilsvarende er oplysninger om, at tvangsindlagte og  

 tilbageholdte patienter ikke må føre vidner til deres forsvar, ikke helt  

 sjældne.
 Forslagsstillerne overvejer derfor, om det måske ud over dette lovforslag  

 er nødvendigt at ændre retsplejeloven, således at der åbnes for en adgang  

 til, at advokater får mulighed for i særlige sager at indhente den såkaldte  

 »second opinion«, det vil sige en udtalelse fra anden side.
I den forbindelse skal man være opmærksom på, hvilke store mængder  

 materiale de enkelte medlemmer af Retslægerådet principielt er forpligtet til  

 at sætte sig ind i, før en udtalelse afgives.
Man kan da komme i tvivl om,  

 hvorvidt Retslægerådets arbejdsform og sammensætning i tilstrækkelig grad  

 tilgodeser de forventninger, man må have til retssikkerheden i et  

 retssamfund.
Man skal samtidig ikke være blind for, at den danske lægeverden er  

 overskuelig.
Det er derfor meget sandsynligt, at Retslægerådets medlemmer  

 kender de fleste af de overlæger, som har foretaget eller været ansvarlige  

 for denne eller hin behandling, et kendskab, som kan have betydning for  

 vurderingen af den konkrete klage og dermed betydning for udtalelsens  

 indhold.
 Eksempelvis er det slående, at det tilsyneladende kun er få udtalelser,  

 der har imødekommet tvangsbehandlede patienters klager.
 Forslagsstillerne har derfor med forslaget lagt vægt på, at hensynet til  

 retssikkerheden for patienten sættes i fokus.
Når det drejer sig om udtalelser, der har eller kan have indgribende  

 betydning for den enkelte patient, foreslås det derfor, at rådets  

 sammensætning ændres, således at Retslægerådet i sager, hvor det gøres  

 gældende, at der er begået fejl af sundhedsvæsenets pesonale, eller der er  

 tale om tvangsforanstaltninger i henhold til straffeloven eller lov om  

 frihedsberøvelse og anden tvang i psykiatrien, tiltrædes af en person med  

 særlig indsigt i patientforhold.
Det kunne være en patientrådgiver eller  

 lignende.
Men denne ændring er ikke tilstrækkelig til at sikre, at de ikke lægelige  

 synspunkter reelt får indflydelse på udtalelsen.
Forslagsstillerne foreslår  

 derfor, at behandlingen i Retslægerådet skal foretages mundtligt i de  

 her nævnte sager, jf. § 3.
Et centralt element i forslaget er endvidere, at ressortfordelingen mellem  

 Justitsministeriet og Indenrigsministeriet foreslås ændret.
Retslægerådet  

 foreslås henlagt til indenrigsministerens ressort.
 Herved sikres uafhængigheden i forhold til anklagemyndigheden.  

 Justitsministeriet er den øverste ansvarlige instans for anklagemyndigheden  

 og som sådan ofte part i de sager, Retslægerådet får forelagt til udtalelse.  

 Det forekommer derfor stødende, at der ikke er tilrettelagt en egentlig  

 adskillelse på ministerniveau af Retslægerådet og anklagemyndigheden.
Som eksempel på denne afhængighed af Justitsministeriet kan nævnes § 9 i  

 bekendtgørelse om retsmedicinske institutter ved Københavns Universitet,  

 Aarhus Universitet og Odense Universitet, jf. bekendtgørelse nr. 212 af 21.  

 marts 1994, hvoraf det fremgår, at Justitsministeriet skal godkende  

 indstillingen om ansættelsen af den retsmedicinske professor.
Så vidt  

 forslagsstillerne er bekendt, har formanden for Retslægerådet traditionelt  

 altid været professor i retsmedicin.
I selve konstruktionen af Retslægerådet,  

 som stammer fra 1909, er der således en betydelig sammenblanding af det  

 formelt uafhængige råd med den øverste anklagemyndighed.
Som ovenfor nævnt er den danske lægeverden relativ overskuelig.
Det  

 forekommer derfor heller ikke hensigtsmæssigt at henlægge Retslægerådet til  

 sundhedsministerens ressort, da dette område jo i meget vidt omfang er  

 befolket med læger.
Indenrigsministeriet har i forvejen forskellige tilsynsforpligtelser over  

 for kommuner og amter.
Placeringen af Retslægerådet under  

 Indenrigsministeriet vil derfor være i tråd med ressortfordelingen i øvrigt.
Bemærkninger til lovforslagets enkelte bestemmelser Til § 1 Bestemmelsen har til hensigt at udvide mulighederne for at rekvirere  

 udtalelser fra rådet.
Det forudsættes, at indenrigsministeren i  

 forretningsordenen præciserer denne udvidelse.
Desuden giver bestemmelsen  

 Retslægerådet mulighed for at udtale sig om generelle spørgsmål af egen  

 drift.
Der er ikke med bestemmelserne i øvrigt tilsigtet nogen  

 realitetsændring med hensyn til rådets praksis vedrørende afgivelse af  

 udtalelser om generelle spørgsmål.
 Endvidere fastslås, at Retslægerådet i sin faglige virksomhed er helt  

 uafhængig.
 Ved bestemmelsen i stk. 4 overføres Retslægerådet fra justitsministerens  

 ressort til indenrigsministerens.
Til § 2 Sammensætningen af rådet foreslås ændret, således at også andre  

 faggrupper, hvis uddannelse har relevans for rådets arbejde, kan blive  

 egentlige medlemmer.
Da lov nr. 157 af 24. april 1985 om ligestilling mellem mænd og kvinder  

 ved udpegning af medlemmer til offentlige udvalg, kommissioner og lign.  

 formentlig ikke finder umiddelbar anvendelse på Retslægerådet, foreslås det  

 præciseret i selve loven, at der skal være en ligelig kønsmæssig fordeling  

 blandt rådets medlemmer, dels ud fra almindelige ligestillingshensyn, dels  

 fordi en ændret kønsmæssig balance må antages at få betydning for de saglige  

 vurderinger, som rådet anlægger.
Da rådet i vidt omfang får forelagt sager,  

 som angår kønsspecifikke indgreb, bør disse bedømmes i et afbalanceret forum.
For at sikre, at afgrænsningen til domstolenes og Sundhedsstyrelsens  

 kompetence ikke tilsidesættes, foreslås det, at rådet ledes af en person, der  

 opfylder betingelserne for at blive dommer.
Den pågældende skal dog ikke have  

 stemmeret.
 Da Retslægerådet fortsat må forventes at have flere afdelinger, og da  

 arbejdspresset for en mødeleder kan være betydeligt, foreslås det, at  

 ministeren udpeger op til 4 personer, der skal kunne fordele arbejdet mellem  

 sig.
Bestemmelsen lovfæster endvidere i stk. 3 kravet om ikke lægelig  

 repræsentation i Retslægerådet.
Bestemmelsen skal sammenholdes med stk. 5,  

 som angiver, i hvilke sagstyper ikkelægelige repræsentanter obligatorisk skal  

 medvirke.
Udpegningen af de læge medlemmer bør ske efter en procedure, der  

 sikrer medlemmernes uafhængighed og repræsentativitet.
Denne repræsentation, jf. stk. 5, skal finde sted i de sagstyper, hvor en  

 saglig vurdering typisk vil indebære en stillingtagen til såvel fagtekniske  

 som mere almene vurderingsmæssige aspekter.
De sager, bestemmelsen afgrænser  

 sig til, svarer til sager, hvor man allerede ved nedsættelsen af  

 patientklagenævnet har inddraget læge personer.
Retslægerådet er omfattet af den almindelige offentligretlige regulering i  

 f.eks. forvaltningslov m.v.
Det betyder, at inhabilitetsbestemmelserne også  

 finder anvendelse under rådets behandling af sager.
Det kan i et lille land som Danmark med relativt få læger på højt niveau  

 give problemer.
Forslagsstillerne skal derfor gøre særligt opmærksom på  

 muligheden for at rekvirere relevant faglig bistand fra udlandet.
Til § 3 Af retssikkerhedsmæssige grunde bør der som udgangspunkt gælde et  

 mundtlighedsprincip, både for at sikre, at sagerne oplyses bedst muligt, og  

 for at eventuelle usikkerheder i vurderingen fremlægges til åben diskussion.
Til § 4 For at sikre, at sagerne oplyses bedst muligt under domstolsbehandlingen,  

 skal der være adgang til at kræve, at et medlem af rådet, der har deltaget i  

 behandlingen af den konkrete sag, indkaldes som sagkyndigt vidne.
Herved kan  

 uklarheder i vurderingen gøres til genstand for spørgsmål fra parternes og  

 domstolenes side.
Til § 5 Herved fastslås princippet om, at en dissentierende har ret og pligt til  

 at få sin mening indføjet i udtalelsen.
Det er ganske vist helt usædvanligt  

 med dissenser i Retslægerådets udtalelser, men forslagsstillerne har en  

 forventning om, at alene det forhold, at der er tale om, at udtalelser i  

 mange sager skal foregå på baggrund af mundtlige drøftelser, i sig selv vil  

 åbne for, at enkeltmedlemmer vil lade tvivlen komme frem.
Til § 6 Hovedparten af alle sager, rådet udtaler sig i, foregår udelukkende på  

 skriftligt grundlag.
Da det i sig selv giver betydelige  

 retssikkerhedsproblemer, foreslås det, at der i sager, hvor enkeltpersoners  

 retsforhold på afgørende vis fastlægges ved rådets udtalelse, kun kan ske  

 ændring i forhold til den oprindeligt forelagte udtalelse til ugunst for den  

 berørte person, såfremt et eller flere af rådets medlemmer selv har haft  

 lejlighed til at undersøge den pågældende person.
Til § 7 Princippet om, at et råd af denne karakter skal afgive en årsberetning,  

 burde ikke nødvendigvis fremgå af selve loven.
Imidlertid har rådets praksis  

 vedrørende årsberetning været ganske svingende.
Forslagsstillerne har derfor  

 fundet det nødvendigt at lovfæste dette krav.
Til § 8 Ifølge bestemmelsen bemyndiges indenrigsministeren til at fastsætte en  

 forretningsorden for rådet.
Denne bestemmelse er en videreførelse af gældende  

 regler.
 Et særligt problem, som imidlertid ikke kan løses via lovgivning, er dog,  

 at Retslægerådet naturligvis bør følge den forretningsorden, som  

 indenrigsministeren fastsætter.
 At dette tilsyneladende ikke har været tilfældet, fremgår af dr.med.  

 Preben Gertingers artikel i Månedsskrift for Praktisk Lægegerning, februar  

 1995. Det står her side 182, at rådet »så at sige systematisk sætter sig  

 ud over de to nævnte bestemmelser i forretningsordenen« (§ 4 om  

 forhandling med den læge, der oprindeligt har foretaget undersøgelse af  

 patienten, samt § 6, stk. 2, om dissens).
 Det er dog vanskeligt for forslagsstillerne at formulere en bestemmelse,  

 hvorefter Retslægerådet forpligtes til at overholde loven.
