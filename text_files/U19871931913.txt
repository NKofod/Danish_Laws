 En kvinde, der siden 1971 havde modtaget laveste invalidepension,  

 havde efter separation i 1976 fået udbetalt ca. 18.000 kr. for meget i hjælp  

 efter bistandsloven og 200 kr. for meget i invalidepension.
Fejludbetalingen skyldtes, at socialforvaltningen ikke havde været  

 bekendt med, at pensionisten efter separationen havde fået udbetalt  

 hustrubidrag fra sin fraseparerede mand.
Socialforvaltningen havde ikke ved  

 en samtale i september 1976 om bl.a. hjælp efter bistandsloven anmodet  

 ansøgeren om at fremsende eller forevise sin separationsbevilling.
Dette var  

 først sket i 1978 i forbindelse med en ansøgning om forhøjelse af  

 invalidepension.
 Ankestyrelsen fandt ikke tilstrækkeligt grundlag for at lade  

 socialforvaltningen bære risikoen for den fejlagtige udbetaling, idet  

 Ankestyrelsen henviste til, at pensionisten allerede i kraft af sin status  

 som invalidepensionist var bekendt med oplysningspligten.
Ved Østre Landsrets dom afsagt den 19. oktober 1987 fandtes  

 betingelserne for at forlange tilbagebetaling efter bistandslovens § 25 og  

 invalidepensionslovens § 30 at være opfyldt.
Der fandtes ikke af  

 socialforvaltningen at være udvist fejl af en sådan karakter, at pensionisten  

 på dette grundlag kunne fritages for at opfylde tilbagebetalingspligten.
 Landsretten kunne heller ikke give pensionisten medhold i, at  

 tilbagebetalingskravet var bortfaldet i medfør af bistandslovens § 27, stk.  

 3.
Landsretten tog herefter Ankestyrelsens frifindelsespåstand til følge.  

 (* 1) REDEGØRELSE FOR SAGEN:
 En frasepareret kvinde, der havde modtaget laveste invalidepension siden  

 1971, havde i perioden 1.oktober 1976 - 31. august 1978 fået udbetalt ca.  

 18.000 kr. for meget i hjælp efter bistandslovens § 43, og 200 kr. for meget  

 i invalidepension i tiden 1. december 1977 - 30. april 1978. Fejludbetalingen  

 var sket, fordi socialforvaltningen ikke havde været bekendt med, at  

 pensionisten efter separation i oktober 1976 havde fået udbetalt hustrubidrag  

 fra sin fraseparerede mand med mellem 400 og 1.000 kr. månedlig.  

 Ankestyrelsen havde i marts 1981 tiltrådt socialforvaltningens afgørelse om  

 tilbagebetaling af det med urette udbetalte beløb.
 GENOPTAGELSE AF SAGEN:
 Pensionisten klagede i april 1981 til Folketingets Ombudmand over  

 Ankestyrelsens afgørelse, idet hun bl.a. anførte, at hun, da hun blev  

 separeret i 1976, af socialforvaltningen havde fået at vide, at hun var  

 berettiget til supplerende hjælp efter bistandsloven til laveste  

 invalidepension, og at hun først i 1978 i forbindelse med ansøgning om  

 forhøjelse af invalidepension var blevet bedt om at forevise  

 separationsbevillingen.
Ombudsmanden henstillede til Ankestyrelsen at genoptage sagen, idet  

 Ombudsmanden bl.a. udtalte, at for så vidt den skete fejl med hensyn til  

 beregningen af hjælp ikke i det væsentlige kunne tilregnes modtagerens  

 forhold, måtte afgørelsen af, om der kunne stilles krav om tilbagebetaling,  

 normalt som udgangspunkt bero på en vurdering af, hvem af parterne, der er  

 nærmest til at bære risikoen for den fejl, der førte til, at der med urette  

 var udbetalt for meget.
Efter ombudsmandens opfattelse burde  

 socialforvaltningen, da pensionisten i 1976 var til samtale om bl.a. hjælp  

 efter bistandsloven, have anmodet pensionisten om at fremsende eller forevise  

 sin separationsbevilling, hvorved socialforvaltningen ville have haft  

 mulighed for at konstatere, at der var tillagt pågældende hustrubidrag.
Der  

 fandtes derfor ikke tilstrækkeligt grundlag for ensidigt at placere risikoen  

 for det passerede hos pensionisten.
 SUPPLERENDE OPLYSNINGER EFTER GENOPTAGELSEN:
Social- og sundhedsforvaltningen udtalte i anledning af Ombudsmandens  

 henstilling, at bestemmelsen i bistandslovens § 25 indeholder en  

 tilbagebetalingsforpligtelse, enten når modtageren af kontanthjælp har  

 undladt at give de i § 18 omhandlede oplysninger, eller i øvrigt mod bedre  

 vidende uberettiget har modtaget ydelser efter loven.
Bestemmelsen måtte  

 efter sin affattelse i første tilfælde forstås som værende af objektiv  

 karakter, således at der måtte kræves en særlig alvorlig mangel fra  

 forvaltningens side for at statuere fritagelse for tilbagebetaling.  

 Forvaltningen har erklæret sig enig i, at det i sagen er en mangel, at  

 forholdet omkring separationen, herunder bidrag, ikke er søgt belyst, men  

 manglen findes ikke at være så åbenbar, at det kan fritage pensionisten for  

 ansvar.
 LOVGRUNDLAG:
 Efter invalidepensionslovens § 29 påhviler det en person, som oppebærer  

 ydelser efter denne lov, at give det sociale udvalg underretning om enhver  

 forandring i sine økonomiske og personlige forhold, som kan formodes at  

 medføre nedsættelse eller bortfald af ydelserne, ligesom det sociale udvalg  

 selv skal være opmærksom på om sådan forandring indtræder.
 I lovens § 30 bestemmes, at har en person undladt at give oplysninger som  

 krævet i § 29 eller i øvrigt mod bedre vidende uberettiget oppebåret ydelser  

 efter denne lov, skal det beløb, der med urette er oppebåret, tilbagebetales  

 af den pågældende.
 Lignende bestemmelser om oplysnings- og tilbagebetalingspligt findes i  

 bistandslovens § 18 og § 25.
 Efter invalidepensionslovens § 37 kan krav på for meget udbetalt pension  

 modregnes i ydelser efter denne lov.
 ANKESTYRELSENS 2. AFGØRELSE:
Ankestyrelsen fandt ikke grundlag for at fritage ansøgeren for  

 tilbagebetaling af det for meget udbetalte beløb.
Ankestyrelsen lagde herved  

 vægt på, at ansøgeren allerede i kraft af sin status som invalidepensionist  

 var bekendt med oplysningspligten.
 Pensionisten indbragte Ankestyrelsens afgørelse for landsretten.
 ØSTRE LANDSRETS DOM:
 Pensionisten nedlagde som sagsøger påstand om, at sagsøgte - Den Sociale  

 Ankestyrelse - tilpligtedes at anerkende, at det af socialforvaltningen  

 rejste tilbagebetalingskrav for for meget udbetalt hjælp efter bistandslovens  

 § 43 i tiden 1. oktober 1976 - 31. august 1978 18.113 kr. og for meget  

 udbetalt invalidepension i tiden 1. december 1977 -30. april 1978 200 kr.  

 eller ialt 18.313 kr. ikke kunne gøres gældende.
 Ankestyrelsen nedlagde påstand om frifindelse, subsidiært frifindelse for  

 så vidt angik tilbagebetaling af det i perioden 1. maj 1977 - 31. august 1978  

 for meget udbetalte beløb.
 Sagsøgeren gjorde gældende, at betingelserne for tilbagebetaling i  

 bistandslovens § 25 og invalidepensionslovens § 30 ikke var opfyldt, at  

 kravet efter bistandsloven var bortfaldet efter lovens § 27, stk. 3, og at  

 hun ikke kunne tilbagebetale beløbene uden at mangle til sit underhold.
 ØSTRE LANDSRET UDTALTE:
Retten lægger efter bevisførelsen til grund, at sagsøgeren ved to  

 lejligheder i socialforvaltningen er blevet udspurgt om indtægt og formue, og  

 at hun har undladt at give korrekte oplsyninger.
Betingelserne for  

 tilbagebetalingspligt i bistandslovens § 25 og invalidepensionslovens § 30 er  

 herefter opfyldt.
Der findes ikke af socialforvaltningen at være udvist fejl  

 af en sådan karakter, at sagsøgeren på dette grundlag kan fritages for at  

 opfylde den ved sagsøgtes afgørelse fastsatte tilbagebetalingspligt.
Hvad angår spørgsmålet om sagsøgerens økonomiske evne til tilbagebetaling  

 bemærkes, at der kun foreligger konkrete tilbagebetalingsordninger i form af  

 - senere tilbageført - modregning med 1.199 kr. samt i indeholdelse af 75 kr.  

 pr. 1. januar og 1. februar 1984 og 50 kr. pr. 1. marts 1984, hvorimod der  

 ikke til bedømmelse foreligger en efter bistandslovens § 27, stk. 1, truffet  

 løbende betalingsordning.
Retten finder ikke på grundlag af de foreliggende  

 oplysninger om sagsøgerens økonomiske forhold i tiden fra hjælpens ophør den  

 31. august 1978 til udgangen af 1984 at kunne statuere, at sagsøgeren i dette  

 tidsrum har været uden økonomisk mulighed for at betale afdrag af en  

 størrelsesorden som fastsat for de første måneder af 1984. Retten kan derfor  

 heller ikke give sagsøgeren medhold i, at tilbagebetalingskravet er  

 bortfaldet i medfør af bistandslovens § 27, stk. 3.
 Herefter frifindes sagsøgte.
 THI KENDES FOR RET:
Sagsøgte, Den Sociale Ankestyrelse, frifindes.
Sagens omkostninger  

 ophæves.
 (* 1) Se endvidere SM P-001-84, P-002-84 og P-004-84. Meddelelsen  

 erstatter tidligere udsendt SM P-003-84, som vil blive udtaget ved  

 førstkommende revision.
