Lovpligtig uddannelse ved arbejde med isocyanater Arbejdstilsynet var på tilsynsbesøg hos virksomheden og konstaterede, at ansatte på en byggeplads arbejdede med et produkt, der indeholder epoxy/isocyanater.
Det blev oplyst, at stoffet blev brugt til fugning.
 Det blev endvidere oplyst, at de ansatte, der arbejdede med produktet, ikke havde gennemgået den særlige uddannelse om arbejde med epoxy og isocyanater.
 Arbejdstilsynet gav virksomheden påbud om at sikre, at danske statsborgere, som arbejdede med stoffer, der indeholder isocyanater, havde lovpligtig uddannelse.
 Det fremgår af § 5, i bekendtgørelsen om arbejde med stoffer og materialer, jf. bilag III, Pkt. 7, at arbejde med epoxyharpikser og isocyanater kun må udføres af personer, som har gennemgået en særlig uddannelse udarbejdet af arbejdsmarkedets organisationer og godkendt af direktøren for Arbejdstilsynet.
 Det fremgår af § 1 og § 2, i bekendtgørelse om anerkendelse af erhvervsmæssige kvalifikationer erhvervet i udlandet, at personer, som har til hensigt at arbejde med epoxy og isocyanater på baggrund af erhvervsmæssige kvalifikationer erhvervet i udlandet, kun kan påbegynde arbejdet, hvis Arbejdstilsynet har anerkendt deres erhvervsmæssige kvalifikationer.
 Et enigt Arbejdsmiljøklagenævn fastholdt Arbejdstilsynets afgørelse, således, at virksomheden straks skulle sikre, at ansatte, som arbejder med stoffer indeholdende isocyanater, og som ikke har erhvervsmæssige kvalifikationer hertil, hverken erhvervet i Danmark eller i udlandet, har en særlig uddannelse til at arbejde med produktet.
 Det betyder, at ansatte, som ikke har de erhvervsmæssige kvalifikationer hertil, hverken erhvervet i Danmark eller i udlandet, skal have den særlige uddannelse til at arbejde med isocyanater.
[Adressat udeladt] Arbejdsmiljøklagenævnet har på møde den 25. oktober 2011 behandlet [navn udeladt]'s klage over Arbejdstilsynets afgørelse af den 4. februar 2011, hvorved [navn udeladt] på byggepladsen [adresse udeladt] fik påbud om straks at sikre, at danske statsborgere, som arbejder med stoffer, der indeholder isocyanater, har lovpligtig uddannelse.
Nævnet traf følgende A F G Ø R E L S E Arbejdsmiljøklagenævnet fastholder Arbejdstilsynets afgørelse således, at [navn udeladt] straks skulle sikre, at ansatte, som arbejder med stoffer, der indeholder isocyanater, som ikke har de erhvervsmæssige kvalifikationer hertil, hverken erhvervet i Danmark eller i udlandet, har særlig uddannelse til at arbejde hermed.
 Det betyder, at ansatte, som ikke har de erhvervsmæssige kvalifikationer hertil, hverken erhvervet i Danmark eller i udlandet, skal havde den særlige uddannelse til at arbejde med isocyanater.
B E G R U N D E L S E Arbejdsmiljøklagenævnet lægger til grund, at Arbejdstilsynet ved tilsynsbesøget den 26. januar 2011 konstaterede, at ansatte arbejdede med produktet SIKABoom-G (all seasons), der indeholder isocyanater.
 Arbejdsmiljøklagenævnet lægger endvidere til grund, at det fremgår af produktdatabladet og leverandørbrugsanvisningen fra Sika Danmark A/S, at produktet indeholder isocyanater, og at produktet er omfattet af reglerne om, at der kræves særlig uddannelse ved arbejdet hermed.
 Arbejdsmiljøklagenævnet lægger endvidere vægt på, at virksomheden ved tilsynsbesøget oplyste, at de ansatte ikke havde gennemgået den lovpligtige uddannelse vedrørende arbejde med isocyanater.
 Det fremgår af arbejdsmiljøloven, at stoffer og materialer med egenskaber, der kan være farlige for eller i øvrigt forringe sikkerhed eller sundhed, kun må anvendes ved arbejdsprocesser og -metoder, der effektivt sikrer de beskæftigede mod ulykker og sygdomme.
 Ifølge bekendtgørelsen om arbejde med stoffer og materialer, må arbejde med epoxyharpikser og isocyanater kun udføres af personer, som har gennemgået en særlig uddannelse udarbejdet af arbejdsmarkedets organisationer og godkendt af direktøren for Arbejdstilsynet.
 Ifølge reglerne om anerkendelse af erhvervsmæssige kvalifikationer erhvervet i udlandet, må personer, som har til hensigt at arbejde med epoxy og isocyanater på baggrund af erhvervsmæssige kvalifikationer erhvervet i udlandet, kun påbegynde arbejdet, hvis Arbejdstilsynet har anerkendt deres erhvervsmæssige kvalifikationer.
 Vedrørende [navn udeladt]'s bemærkninger om, at en ansat efter påbuddets afgivelse er tilmeldt et kursus om epoxyharpikser og isocyanater bemærker Arbejdsmiljøklagenævnet, at det ikke har betydning for vurderingen af overtrædelsen, at en ansat efterfølgende er tilmeldt et kursus.
Arbejdsmiljøklagenævnet bemærker, at der for så vidt angår arbejde med epoxy og isocyanater gælder særlige regler for virksomhedens eventuelle ansatte, som har til hensigt at arbejde med isocyanater på baggrund af erhvervsmæssige kvalifikationer erhvervet i udlandet, og som ikke har gennemført uddannelsen i Danmark.
Nævnet henviser virksomheden til at få vejledning herom hos Arbejdstilsynet.
 Arbejdsmiljøklagenævnets afgørelse er truffet af et enigt nævn.
R E G L E R Arbejdsmiljøklagenævnet har ved afgørelsen anvendt følgende regler:
  Om Arbejdstilsynets ret til at give strakspåbud:
  § 77, stk. 1, i lov om arbejdsmiljø, jf. lovbekendtgørelse nr. 1072 af 7. september 2010.
  Om uddannelse og arbejde med farlige stoffer og materialer:
 § 41, nr. 1 og § 48, stk. 1, i lov om arbejdsmiljø, jf. lovbekendtgørelse nr. 1072 af 7. september 2010  § 5, stk. 1 og pkt. 7.1, bilag III, i bekendtgørelse nr. 1109 af 15. december 1992 om anvendelse af tekniske hjælpemidler.
  Om anerkendelse af erhvervsmæssige kvalifikationer erhvervet i udlandet:
 § 41a og 41b, i lov om arbejdsmiljø, jf. lovbekendtgørelse nr. 1072 af 7. september 2010  § 1, stk. 1 og stk. 3, § 2 og § 3, i bekendtgørelse nr. 647 af 26. juni 2008 om anerkendelse af erhvervsmæssige kvalifikationer erhvervet i udlandet.
 Reglerne kan læses på de følgende sider.
OPLYSNINGERNE  I  SAGEN Sagen er afgjort på grundlag af de dokumenter, som klagenævnet har modtaget fra Arbejdstilsynet.
På klagenævnets vegne [navn udeladt] Kopi til:
[navn udeladt] [Navn udeladt] Regler Lov om arbejdsmiljø, jf. lovbekendtgørelse nr. 1072 af 7. september 2010 Kapitel 5 Arbejdets udførelse § 41. Beskæftigelsesministeren kan fastsætte regler om, 1) at arbejder, der kan medføre betydelig fare for ulykker eller sygdom, kun må udføres af personer, der har gennemgået en nærmere angivet uddannelse, aflagt en prøve eller opnået en bestemt alder, 2) beskæftigelse af personer med legemlige eller åndelige mangler eller lidelser, der kan indebære øget fare for ulykker eller sygdom ved visse arbejder, 3) begrænsninger i adgangen til at lade ansatte arbejde alene.
§ 41 a.
Beskæftigelsesministeren kan fastsætte regler om, at en person, hvis erhvervsmæssige kvalifikationer er erhvervet i tredjelande, kun må udføre arbejde inden for områder, hvor der stilles krav om nærmere angivet uddannelse eller aflagt prøve, hvis personen har fået anerkendt sine erhvervsmæssige kvalifikationer af Arbejdstilsynet.
 Stk. 2. Beskæftigelsesministeren kan fastsætte regler om, at en person, som har til hensigt at arbejde fast i Danmark, og hvis erhvervsmæssige kvalifikationer er erhvervet i andre EU-lande, EØS-lande eller lande, der har aftaler med EU, kun må udføre arbejde inden for områder, hvor der stilles krav om nærmere angivet uddannelse eller aflagt prøve, hvis personen har fået anerkendt sine erhvervsmæssige kvalifikationer af Arbejdstilsynet.
Stk. 3. Beskæftigelsesministeren kan fastsætte regler om, at en person, som har til hensigt at arbejde midlertidigt eller lejlighedsvis i Danmark, og hvis erhvervsmæssige kvalifikationer er erhvervet i andre EU-lande, EØS-lande eller lande, der har aftaler med EU, skal have sine erhvervsmæssige kvalifikationer kontrolleret forudgående med henblik på anerkendelse, før arbejdet påbegyndes inden for områder, hvor der stilles krav om nærmere angivet uddannelse eller aflagt prøve.
Dette gælder kun, når der er tale om arbejde, der har betydning for den offentlige sikkerhed og sundhed, og hvis formålet med kontrollen er at undgå alvorlig skade for tjenestemodtagerens sundhed eller sikkerhed.
§ 41 b.
Beskæftigelsesministeren kan fastsætte regler om, at arbejdsgiveren efter anmodning skal dokumentere over for Arbejdstilsynet, at ansatte har de fornødne kvalifikationer til at udføre det pågældende arbejde, hvortil der kræves nærmere angivet uddannelse, prøve, certifikat, erhvervserfaring eller lignende.
Kapitel 8 Stoffer og materialer § 48. Stoffer og materialer med egenskaber, der kan være farlige for eller i øvrigt forringe sikkerhed eller sundhed, må kun fremstilles og anvendes ved arbejdsprocesser og -metoder, der effektivt sikrer de beskæftigede mod ulykker og sygdomme.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
 . . .
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 . . .
Bekendtgørelse nr. 292 af 26. april 2001 om arbejde med stoffer og materialer Kapitel 2 Almindelige bestemmelser § 5. Arbejde med stoffer og materialer skal i alle led planlægges og tilrettelægges således, at det kan udføres sikkerheds- og sundhedsmæssigt fuldt forsvarligt, jf. § 4 i bekendtgørelse om arbejdets udførelse.
 Stk. 2. Unødig påvirkning fra stoffer og materialer skal undgås, jf. §16 i bekendtgørelse om arbejdets udførelse.
 Stk. 3. Arbejde med de i bilag I-IV nævnte stoffer og materialer skal ske i overensstemmelse med de særlige krav i bilagene.
Bilag III Arbejde med epoxyharpikser og isocyanater 1. Område Bilaget gælder for arbejde for en arbejdsgiver med følgende stoffer og materialer, dog gælder punkterne 3.1, 3.3, 4, 6, 7.1, 8.1, 8.4.2 og 8.5 også for arbejde, der ikke udføres for en arbejdsgiver:
 1.1.1 Epoxyharpikser med middelmolvægt på 700 eller derunder.
 1.1.2 Materialer med 1 pct. eller derover af epoxyharpiks med middelmolvægt på 700 eller derunder.
 1.1.3 Epoxyharpikser med middelmolvægt på over 700, som indeholder 1 pct. eller derover af en monomer epoxyforbindelse med molvægt på 700 eller derunder.
 1.1.4 Materialer, som indeholder epoxyharpiks i så store mængder, at indholdet af monomere epoxyforbindelser med molvægt på 700 eller derunder er 1 pct. eller derover.
 1.1.5 Reaktive opløsningsmidler, dvs. opløsningsmidler, som indeholder én eller flere epoxygrupper, og som skal anvendes i hærdende systemer.
 1.1.6 Materialer, som skal anvendes i hærdende systemer, og som indeholder 0,2 pct. eller derover af stoffer, nævnt under 1.1.5.
 1.2.1 Monomere og præpolymere isocyanater.
1.2.2 Materialer, som indeholder isocyanat som nævnt under 1.2.1, i en mængde på 0,5 vægtprocent eller derover 7. Uddannelse 7.1 Arbejdet må kun udføres af personer, som har gennemgået en særlig uddannelse udarbejdet af arbejdsmarkedets organisationer og godkendt af direktøren for Arbejdstilsynet.
 7.2 Ved fremstilling af stofferne eller materialerne skal 7.1 ikke opfyldes.
Bekendtgørelse nr. 647 af 26. juni 2008 om anerkendelse af erhvervsmæssige kvalifikationer erhvervet i udlandet Kapitel 1 Område m.v.
 § 1. Denne bekendtgørelse omfatter arbejde, der som følge af betydelig fare for ulykker eller sygdom, kun må udføres af personer, der har gennemgået en særlig uddannelse eller har bevis for prøveaflæggelse i henhold til § 41 i lov om arbejdsmiljø, jf. bilag 1.
 Stk. 2. Bekendtgørelsen omfatter endvidere arbejde som koordinator af sikkerheds- og sundhedsarbejdet inden for bygge- og anlægsområdet i henhold til § 8, stk. 2, i lov om arbejdsmiljø, jf. bilag 1.
 Stk. 3. Bekendtgørelsen finder kun anvendelse for personer, som har til hensigt at udføre arbejde omfattet af stk. 1 og 2, på baggrund af erhvervsmæssige kvalifikationer erhvervet i udlandet.
Kapitel 2 Almindelige bestemmelser § 2. Personer, hvis erhvervsmæssige kvalifikationer er erhvervet i tredjelande, må kun påbegynde arbejde omfattet af § 1, stk. 1 og 2, hvis Arbejdstilsynet har anerkendt deres erhvervsmæssige kvalifikationer.
 Stk. 2. Proceduren for anerkendelse af erhvervsmæssige kvalifikationer nævnt i § 5 finder tilsvarende anvendelse for personer, hvis erhvervsmæssige kvalifikationer er erhvervet i et tredjeland.
 § 3. Personer, hvis erhvervsmæssige kvalifikationer er erhvervet i andre EU-lande, EØS-lande eller lande, der har aftaler med EU, og som har til hensigt at arbejde fast i Danmark, må kun påbegynde arbejde omfattet af § 1, stk. 1 og 2, hvis Arbejdstilsynet har anerkendt deres erhvervsmæssige kvalifikationer.
