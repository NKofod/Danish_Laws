Skriftlig fremsættelse (25. oktober  

 2000) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 afgift af visse emballager samt visse poser af papir eller plast m.v. og  

 andre afgiftslove. (Miljøbaserede afgiftssatser m.v.).
(Lovforslag nr.
L 59).
Det foreslås at  

 indføre miljøbaserede afgiftssatser for den vægtbaserede  

 emballageafgift.
Forslaget indgår i forslaget til finansloven for  

 2001.
I forbindelse med behandlingen af lovforslaget L90 til den  

 vægtbaserede emballageafgift i juni 1998 gav jeg Folketinget tilsagn  

 om, at loven ville blive taget op til revision i samarbejde med de  

 berørte brancher senest den 1. august 2000 med henblik på at  

 gennemføre de ændringer, der måtte vise sig at være  

 behov for.
Til dette arbejde blev en arbejdsgruppe nedsat i november 1999 med  

 deltagere fra Skatteministeriet og Miljø- og Energiministeriet.
Miljøstyrelsen har nu udarbejdet en  

 miljøvurdering af 11 emballagematerialer og har på den baggrund  

 opstillet et forslag til et egentligt miljøindeks for emballager.
De  

 forskellige emballagematerialers miljøbelastning er således  

 vurderet ved hjælp en LCA (Life Cycle Assessment) screening, som er en  

 overordnet livscyklusvurdering.
På denne baggrund foreslås nye  

 miljøbaserede afgiftssatser for den vægtbaserede  

 emballageafgift.
 Den vægtbaserede emballageafgifts nuværende  

 opbygning foreslås bibeholdt, samtidig med at anvendelsen af  

 særligt miljøvenlige emballagematerialer fremover skal  

 belønnes.
Med dette lovforslag foreslås det endvidere at  

 overføre afgiften af engangsservice og afgiften af PVC-folier til  

 levnedsmidler til emballageafgiftsloven.
I forbindelse med overførslen  

 af afgiften af engangsservice til emballageafgiftsloven foreslås det at  

 ændre afgiften af engangsservice fra en værdibaseret afgift til  

 en vægtbaseret afgift, og samtidig - i modsætning til tidligere -  

 lade engangsservice til erhvervsmæssig brug være omfattet af  

 afgiften.
 Endelig foreslås det at hæve  

 bagatelgrænsen fra 2.500 kr. til 5.000 kr. for den vægtbaserede  

 emballageafgift, at indføre de i praksis anvendte regler om  

 lønarbejde i loven, at fritage visse ernæringspræparater  

 fra emballageafgiften og at foretage en række andre præciseringer  

 af loven.
Det foreslås, at ændringerne af  

 emballageafgiftsloven træder i kraft 1. april 2001. Det skønnes,  

 at lovforslaget som helhed vil medføre et merprovenu på ca. 100  

 mill. kr. på helårsbasis.
For finansåret 2001  

 skønnes forslaget at give et merprovenu på ca. 70 mill. kr. i  

 merprovenu.
 Idet jeg i øvrigt henviser til bemærkninger i  

 lovforslaget, skal jeg anbefale det til tingets velvillige behandling.
