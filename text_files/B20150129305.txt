Bekendtgørelse om Trafik- og Byggestyrelsens og Jernbanenævnets gebyrer og afgifter på jernbaneområdet I medfør af § 109, stk. 8, § 110, stk. 1, og § 111, stk. 4, 2. pkt., og stk. 7, i jernbaneloven, lov nr. 686 af 27. maj 2015, fastsættes efter bemyndigelse i henhold til § 112, stk. 1:
Anvendelsesområde § 1. Denne bekendtgørelse fastsætter bestemmelser om Trafik- og Byggestyrelsens og Jernbanenævnets afgifter for tilsynsvirksomhed og gebyrer for varetagelse af opgaverne i henhold til jernbaneloven og EU-regler på jernbaneområdet.
 Stk. 2. Jernbanevirksomheder, jernbaneinfrastrukturforvaltere, virksomheder, der udfører transport på bybaner, forvaltere af bybaner, entreprenørvirksomheder, ejere af læsseenheder m.fl. og personer som udfører sikkerhedsklassificerede funktioner hos jernbanevirksomheder eller jernbaneinfrastrukturforvaltere, betaler gebyrer efter satserne i bilag 1 til denne bekendtgørelse.
 Stk. 3. De regulerede satser for beløbene i jernbanelovens § 109, stk. 1-4, og § 111, stk. 1-2, fremgår af bilag 2.
 Stk. 4. Bekendtgørelsen finder ikke anvendelse for udførelse af ikke-erhvervsmæssig jernbanedrift (veterantogskørsel og veteranbanedrift).
Betaling af gebyrer og afgifter § 2. For følgende ydelser betales gebyr efter regning:
 1) Udstedelse og ændring af sikkerhedscertifikat og sikkerhedsgodkendelse.
 2) Udstedelse og revurdering af tilladelse til jernbanevirksomhed og infrastrukturforvaltning.
 3) Godkendelse af køretøjer.
 4) Godkendelse af sikkerhedsregler.
 5) Godkendelse af jernbaneinfrastruktur uden anlægslov.
 6) Godkendelse af jernbaneinfrastruktur med egen anlægslov.
 7) Godkendelse af sikkerhedsmæssige uddannelser.
 8) Assessering (godkendelse af organer eller institutioner i henhold til interoperabilitetsdirektivet).
 Stk. 2. Timeprisen for ydelser efter stk. 1 er 900 kr.
 Stk. 3. Ved afbrydelse af sagsbehandlingen betales et beløb for det allerede udførte arbejde.
 Stk. 4. Trafik- og Byggestyrelsen kan viderefakturere særlige omkostninger til ansøger, herunder særlig teknisk bistand, rejseomkostninger m.v., som anvendes i forbindelse med behandling af en ansøgning.
 § 3. For følgende ydelser betales et fast gebyr:
 1) Registrering af udenlandske tilladelser (oprettelse/ændring) i det nationale køretøjsregister (NVR).
 2) Adgang til det virtuelle centralregister for køretøjer (VVR).
 3) Opretholdelse og ændringer af registreringer i det nationale køretøjsregister.
 4) Lokomotivførerlicenser og erstatningsdokumenter for lokomotivførerlicenser.
 5) Helbredsgodkendelser.
 § 4. For behandling af klager, der indbringes for Jernbanenævnet, betaler klager et gebyr på 4.000 kr., jf. jernbanelovens § 111, stk. 8. Der henvises i øvrigt til bekendtgørelse om Jernbanenævnet.
 § 5. Afgiften i henhold til jernbanelovens § 109, stk. 1-4, udgør i 2016 de beløb, der fremgår af bilag 2, nr. 1 og 2.
 Stk. 2. Afgiften, jf. stk.1, er reguleret efter jernbanelovens § 109, stk. 5-6.
 § 6. Afgiften i henhold til jernbanelovens § 111, stk. 1-2, udgør i 2016 det beløb, der fremgår af bilag 2, nr. 3.
 Stk. 2. Afgiften, jf. stk. 1, er reguleret efter jernbanelovens § 111, stk. 4-5.
§ 7. Udebliver betaling, jf. §§ 2, 3, 5 og 6, efter sidste rettidige indbetalingsdag, kan Trafik- og Byggestyrelsen opkræve et ekspeditionsgebyr på 100 kr. for hver rykkerskrivelse.
Der tillægges renter i overensstemmelse med rentelovens § 5.
Klageadgang § 8. Afgørelser truffet af Trafik- og Byggestyrelsen efter denne bekendtgørelse kan kun indbringes for transport- og bygningsministeren for så vidt angår retlige spørgsmål, jf. bekendtgørelse om Trafik- og Byggestyrelsens opgaver og beføjelser, klageadgang og kundgørelse af visse af Trafik- og Byggestyrelsens forskrifter.
Ikrafttræden og overgangsbestemmelser § 9. Bekendtgørelsen træder i kraft den 1. januar 2016.
 Stk. 2. Bekendtgørelse nr. 876 af 7. juli 2015 om Trafik- og Byggestyrelsens gebyrer og afgifter på jernbaneområdet ophæves.
 § 10. For ydelser, jf. § 2, der er under behandling i Trafik- og Byggestyrelsen på bekendtgørelsens ikrafttrædelsestidspunkt, beregnes gebyret indtil dette tidspunkt efter de hidtidige regler.
 Stk. 2. For ydelser,  jf. § 3, der er under behandling i Trafik- og Byggestyrelsen på bekendtgørelsens ikrafttrædelsestidspunkt, betales gebyr efter den sats, som er gældende på ansøgningstidspunktet.
