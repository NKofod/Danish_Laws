 Afskrivning på windsurfere, indkøbt til udlejning i Spanien gennem et  

 administrationsselskab, blev ikke godkendt, idet det ikke kunne anses for  

 dokumenteret, at windsurferne var leveret og taget i brug til udlejning.
 Akademiingeniør A klagede for indkomståret 1986 over, at Ligningsrådet  

 havde forhøjet hans indkomst med 65.000 kr. i regulering vedrørende  

 investering i Windsurfere gennem Boat Lease International ApS.
Det fremgik af sagen, at Statsskattedirektoratet ved en undersøgelse af  

 Boat Lease International havde forsøgt at konstatere, om windsurfere, udbudt  

 gennem dagspressen og solgt til investorer, havde været til stede, og om  

 driftsmidlerne havde været i virksomhed.
Investorernes driftsmidler skulle  

 administreres af selskabet og udlejes via et spansk selskab.
Selskabet havde instrueret investorerne om, at windsurfere havde en  

 levetid på under 3 år.
Selskabet havde endvidere påstået driftsresultatet  

 vedrørende udlejning beskattet i Spanien.
 Den skattemæssige fordel for investor skulle herefter bestå i opnåelse af  

 fuldt fradrag for anskaffelsesprisen på windsurferne i anskaffelsesåret.  

 Overskud i senere indkomstår skulle efter dobbeltbeskatningsoverenskomsten  

 kunne vælges beskattet alene i Spanien.
Selskabets anpartskapital på 80.000 kr. ejedes af de to direktører hver  

 med 50 % af kapitalen.
Begge direktørerne havde i eget navn købt det spanske  

 selskab for midler tilhørende det danske selskab. 2 % af kapitalen var  

 registreret som tilhørende den i Spanien boende forretningsfører, men  

 vederlaget var ligeledes erlagt af det danske selskab.
Selskabet havde i årene 1985 og 1986 solgt 554 windsurfere til 168  

 investorer.
Salgsprisen pr. windsurfer var 13.000 kr. med 6.450 kr. i  

 udbetaling.
Ved salget var der indgået en administrationsaftale med  

 bestemmelser om modregning af ydelserne på restgælden i investorernes  

 lejeindtægt.
Investorerne skulle alene indbetale maksimalt 1.100 kr.  

 vedrørende vedligeholdelse og forsikring m.v., idet ydelser, der ikke kunne  

 dækkes af lejeindtægterne, bortfaldt.
Betalinger vedrørende vedligeholdelse  

 og forsikring m.v. havde udgjort mellem 904 kr. og 1.090 kr. pr. år.
 Undersøgelsen var baseret på selskabets bogføring og regnskabsmateriale  

 omfattende perioden 20. september 1985 til 30. september 1987. Det af  

 selskabet til skattemyndighederne indsendte årsregnskab for første  

 regnskabsår blev som følge af sagen fremsendt i 2 væsentligt ændrede udgaver  

 af en ny revisor, som havde påpeget en række væsentlige forbehold, der  

 indebar, at regnskaberne ikke blev fundet egnet til brug for selskabets  

 skatteansættelse.
Selskabet havde ikke været i stand til at dokumentere den udøvede  

 udlejningsaktivitet.
Selskabet havde i sit årsregnskab oplyst, at den samlede  

 lejeindtægt i 1986 havde andraget ca. 23.600 kr. og i 1987 ca. 17.800 kr.  

 Ifølge afregninger, udsendt til investorerne, havde lejeindtægten i 1986  

 udgjort 165.133 kr.
Ingen af de anførte tal kunne afstemmes med selskabets  

 bogføring, ligesom omfanget af den gennemførte aktivitet i Spanien ikke  

 fandtes dokumenteret over for Statsskattedirektoratet.
På det foreliggende grundlag blev en udarbejdet revisionsrapport i februar  

 1988 sendt til selskabet og dettes revisor med anmodning om kommentarer,  

 forinden der blev indledt sager mod de enkelte investorer.
Hverken selskabet,  

 dets revisor eller selskabets direktør havde reageret herpå.
Under sagens behandling for Landsskatteretten var endvidere gennem  

 Statsskattedirektoratet tilvejebragt yderligere oplysninger vedrørende  

 forholdene fra bl.a.
Boat Lease International Aps's lokalrepræsentant på  

 Mallorca, hvoraf fremgik, at de af klageren efter det angivne tilhørende  

 windsurfere, nr. 593 til og med 597 ikke kunne antages at være leveret på  

 Mallorca og følgelig ej heller været ibrugtagne.
Under henvisning til at  den faktiske udlejningsaktivitet ikke kunne udledes af  

 selskabets bogføring m.v., at  oplysninger i direktionens årsberetning og det dokumenterede  

 afregningsgrundlag for lejeindtægt afveg meget væsentligt fra de af selskabet  

 over for de enkelte investorer afregnede udlejningsresultater, at  fakturaer, betalinger samt kontoudtog vedrørende leverandøren  

 alene godtgjorde, at der var leveret 40 windsurfere i oktober 1986 og 40 i  

 juni 1987, som et supplement til et køb af 60 windsurfere, foretaget primo  

 1986 fra et ophørende selskab i Spanien, at  der først havde kunnet ske ibrugtagning af 60 windsurfere i  

 april 1986 og yderligere 40 stk. efter 30. oktober 1986 uagtet, at der i 1985  

 og 1986 var solgt 554 windsurfere, at  der ifølge forelagte lejekontrakter fra Spanien ikke på noget  

 tidspunkt havde været behov for mere end 14 windsurfere til udlejning, samt at  der ikke forelå opgørelser eller dokumentation, der udviste,  

 hvorledes størrelse af de opkrævede driftstilskud fremkom, havde Ligningsrådet antaget, at hverken klageren eller selskabet havde  

 dokumenteret, at de omhandlede aktiver var anskaffet og leveret til klageren,  

 og/eller havde været taget i brug i klagerens udlejningsvirksomhed.  

 Bestemmelserne i afskrivningslovens § 1 og dettes afsnit 1 var derfor ikke  

 opfyldt, og klageren var herefter nægtet fradrag for de foretagne  

 afskrivninger.
 Klagerens advokat henviste bl.a. til, at det arrangement, hvori klageren  

 som investor var indtrådt, ifølge sit oplæg og sin karakter opfyldte rimelige  

 krav til skattemæssig afskrivningsberettigelse, og at det alene var manglende  

 dokumentation fra administrationsselskabets (Boat Lease International ApS)  

 faktiske investerings- og udlejningsaktivitet, der havde fået Ligningsrådet  

 til at betragte arrangementet som ikke afskrivningsberettiget.
Advokaten anførte endvidere, at det i den lange række af  

 investeringsprojekter, der årligt blev forelagt potentielle investorer med  

 henblik på at opnå ligningsmæssige fradrag, generelt var umuligt for den  

 enkelte investor at følge aktiviteterne i administrationsselskabet, og at der  

 var praksis for at anerkende, at investor underlagde sig en  

 investeringsaftale og dennes administration.
Spørgsmålet om  

 afskrivningsberettigelse måtte derfor hænge sammen med arrangementets  

 udformning på det tidspunkt, hvor investor tiltrådte aftalen, og ikke afgøres  

 af, om investeringsselskabet senere var i stand til mere eller mindre at leve  

 op til de forpligtelser, det havde påtaget sig over for investor.
 Advokaten anførte herudover, at det ikke fandtes godtgjort, at klagerens  

 windsurfere ikke havde været genstand for udlejning, idet der ikke syntes at  

 være en entydig sammenhæng mellem de anførte investornumre og de numre, der  

 af udlejer var angivet som hørende til de udlejede windsurfere.
Det anførtes endelig, at spørgsmålet om, hvorvidt selskabets drift havde  

 været fornuftig eller ej, ikke kunne være afgørende for investors  

 afskrivningsmuligheder, da investor ikke havde nogen indflydelse på  

 selskabets drift.
Advokaten konkluderede endeligt, at det  

 investeringsprogram, klageren var indgået i, havde haft en sådan karakter, at  

 det havde berettiget til skattemæssig afskrivning af de pågældende  

 driftsmidler.
Efter de i sagen tilvejebragte oplysninger fandt Landsskatteretten i  

 mangel af anden dokumentation, at der ikke var grundlag for at antage, at der  

 til det spanske selskab havde været leveret windsurfere tilhørende klageren,  

 som havde været taget i brug i klagerens udlejningsvirksomhed.
Klageren var  

 derfor ikke berettiget til den af ham foretagne afskrivning, jf.  

 afskrivningslovens § 1 og afsnit I, og den påklagede ansættelse blev herefter  

 stadfæstet.
