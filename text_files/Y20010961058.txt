 Udtalt, at uanset at § 71 i lov om social service og bemærkningerne  

 til bestemmelsen ikke indeholder en præcis beskrivelse af, hvilke  

 arbejdsopgaver i et hjem der skal anses for at være nødvendige,  

 eller hvilke persongrupper der må anses for at have behov for  

 hjemmehjælp, følger det af bestemmelsens ordlyd og  

 bemærkningerne til bestemmelsen, at den enkelte kommunalbestyrelse ikke  

 er overladt et frit skøn med hensyn til, om kommunen skal tilbyde  

 borgerne hjemmehjælp, og hvilken hjemmehjælp kommunen skal  

 tilbyde dens borgere.
 Den enkelte kommunalbestyrelse er således efter  

 Indenrigsministeriets opfattelse i henhold til § 71 i lov om social service  

 forpligtet til at sørge for hjemmehjælp til visse  

 nødvendige opgaver i hjemmet for visse persongrupper, som efter  

 funktionsniveau og forholdene omkring de foreliggende arbejdsopgaver i  

 hjemmet ikke er i stand til at udføre disse arbejdsopgaver.
 Det fremgår af § 75 i lov om social service, at tilbud efter bl.a. §  

 71 i loven skal gives efter en konkret individuel vurdering af behovet til  

 opgaver, som modtageren ikke selv kan udføre, og at tilbudene  

 løbende skal tilpasses modtagerens behov.
Der skal således i forbindelse med afgørelser om tildeling af  

 hjemmehjælp til nødvendige praktiske opgaver i hjemmet foretages  

 en konkret vurdering af den enkelte persons behov for at fastslå,  

 hvorvidt og i hvilket omfang den pågældende har krav på  

 hjemmehjælp hertil.
Det er ikke foreneligt med §§ 71 og 75 at  

 gøre hjælp til praktiske opgaver i hjemmet betinget af, at en  

 person også har behov for hjælp til f.eks. personlig pleje.
 Det var i en kommunes brev af oktober 1998 til brugerne til hjemmeplejen,  

 kommunens informationsmateriale fra oktober 1998 til brugere af hjemmeplejen  

 samt i den afgørelse fra november 1998, kommunen i anonymiseret form  

 havde sendt til tilsynsrådet i juli 1999, anført, at det kun var  

 personer, der tillige havde behov for personlig hjælp og pleje eller  

 hjælp til vedligeholdelse af fysiske eller psykiske færdigheder,  

 der kunne tildeles hjemmehjælp til nødvendige praktiske opgaver  

 i hjemmet.
 Det var Indenrigsministeriets opfattelse, at disse oplysninger burde have  

 givet tilsynsrådet grundlag for at udtale, at kommunen i hvert fald i  

 en periode i 1998/1999 i strid med serviceloven alene havde tildelt  

 hjemmehjælp til nødvendige praktiske opgaver i hjemmet, hvis  

 personen tillige havde behov for personlig hjælp eller pleje eller for  

 hjælp til vedligeholdelse af fysiske eller psykiske  

 færdigheder.
 Endvidere udtalte, at det var Indenrigsministeriets opfattelse, at  

 tilsynsrådet burde have sikret sig, at kommunen havde tilbudt de  

 borgere, der uberettiget havde fået beskåret deres  

 hjemmehjælp eller uberettiget havde fået afslag på  

 hjemmehjælp, hjælp til nødvendige praktiske opgaver i  

 hjemmet, hvis de opfyldte betingelserne herfor.
2. Om begrundelseskravet udtalt, at det følger af § 110 i lov om  

 social service, at afgørelser om tildeling af personlig hjælp og  

 pleje m.v. efter lovens kapitel 14, herunder afgørelser om  

 hjemmehjælp, skal meddeles ansøgeren i skriftlig form.
Dette  

 indebærer i henhold til forvaltningslovens §§ 22 og 24, at kommunen ved  

 meddelelse om ophør eller begrænsning af hjemmehjælp skal  

 begrunde, at hjemmehjælpen til de pågældende inddrages.  

 Begrundelsen skal indeholde en henvisning til de retsregler, i henhold til  

 hvilke afgørelsen er truffet.
I det omfang afgørelsen beror  

 på et skøn, skal begrundelsen tillige indeholde en angivelse af  

 de hovedhensyn bag det udøvede skøn, der har været  

 bestemmende for skønsudøvelsen.
Begrundelsen skal endvidere om  

 fornødent indeholde en kort redegørelse for de faktiske  

 omstændigheder, som er tillagt væsentlig betydning for  

 afgørelsen.
Udtalt, at det fremsendte eksempel på vurderingsskema ikke indeholdt  

 en henvisning til de retsregler, i henhold til hvilke afgørelsen blev  

 truffet.
Det var i vurderingsskemaet angivet, at baggrunden for afslaget var,  

 at det pågældende ikke havde behov for hjemmehjælp til  

 fysisk pleje og/eller psykisk/social støtte, og der var en afkrydsning  

 af, at den pågældende for så vidt angik daglig  

 husførelse tilhørte kategori 1 - ud af fire mulige kategorier -  

 "for graden af selvhjulpenhed". Vurderingsskemaet indeholdt således  

 alene indirekte en - meget begrænset - redegørelse for de  

 faktiske forhold omkring den enkelte borgers funktionsniveau og de  

 foreliggende arbejdsopgaver i hjemmet, som kommunen i henhold til  

 bestemmelserne i § 71, stk. 1, nr. 2, og § 71, stk. 2, i lov om social  

 service skal lægge vægt på i forbindelse med konkrete  

 afgørelser om hjemmehjælp til praktisk hjælp.
 Indenrigsministeriet fandt således, at det nævnte  

 vurderingsskema ikke opfyldte kravene til begrundelse i forvaltningslovens §  

 24. Det blev i den forbindelse bemærket, at det ved afgørelser  

 om inddragelse af hjemmehjælp efter Indenrigsministeriets opfattelse i  

 særlig grad er påkrævet, at kommunen redegør for de  

 faktiske forhold omkring den pågældendes funktionsniveau og  

 forholdene omkring de foreliggende arbejdsopgaver i hjemmet, der efter  

 kommunens opfattelse bevirkede, at den pågældende ikke havde krav  

 på hjemmehjælp.
Endvidere udtalt, at tilsynsrådet ikke efter de for  

 Indenrigsministeriets foreliggende oplysninger havde søgt oplyst,  

 hvorvidt den mangelfulde begrundelse i det fremsendte eksempel på et  

 vurderingsskema var en fejl, der generelt fandtes i kommunens  

 afgørelser om hjemmehjælp.
Tilsynsrådet havde i dets  

 udtalelse ikke omtalt spørgsmålet om begrundelse, hvilket  

 rådet på baggrund af de foreliggende oplysninger i sagen efter  

 Indenrigsministeriets opfattelse burde have gjort.
 Det blev i denne forbindelse bemærket, at selv om det sociale  

 nævn kan tage stilling til eventuelle tilsidesættelser af  

 begrundelseskravene i konkrete sager - og tilsynsrådet derfor i givet  

 fald ikke skal tage stilling hertil i konkrete sager - burde  

 tilsynsrådet, såfremt der var oplysninger som i den foreliggende  

 sag, der kunne tyde på, at begrundelseskrav generelt blev tilsidesat  

 på et område, undersøge og tage stilling hertil.
3. Om klagevejledning generelt udtalt, at der efter forvaltningslovens §  

 25, stk. 1, skal gives klagevejledning i forbindelse med afgørelser,  

 der kan påklages til en anden forvaltningsmyndighed, og  

 klagevejledningen skal oplyse om muligheden for at klage til denne  

 forvaltningsmyndighed.
Klagevejledningen skal omfatte oplysning om  

 fremgangsmåden ved klage.
 Udtalt, at afgørelser om indragelse af hjemmehjælp derfor  

 skal indeholde en klagevejledning, der skal omfatte oplysning om, at  

 afgørelsen - efter forudgående indbringelse for klagerådet  

 og efter at kommunalbestyrelsen har taget stilling til klagerådets  

 indstilling - kan påklages til det sociale nævn.
 Det vurderingsskema, betegnet "afgørelse på praktisk  

 bistand", som kommunen havde sendt til tilsynsrådet, opfyldte ikke  

 kravene til klagevejledning i forvaltningslovens § 25, idet det ikke  

 omfattede oplysning om muligheden for at klage til det sociale nævn  

 eller om fremgangsmåden ved sådan klage.
 Tilsynsrådet har efter de for Indenrigsministeriets foreliggende  

 oplysninger ikke søgt oplyst, hvorvidt den mangelfulde klagevejledning  

 i det fremsendte eksempel på et vurderingsskema var en fejl, der  

 generelt var at finde i kommunens afgørelser om hjemmehjælp.  

 Tilsynsrådet har ikke i dets udtalelse omtalt spørgsmålet  

 om klagevejledning, hvilket rådet på baggrund af de foreliggende  

 oplysninger i sagen efter Indenrigsministeriets opfattelse burde have  

 gjort.
Det  blev i den forbindelse bemærket, at selv om det sociale  

 nævn kan tage stilling til eventuelle tilsidesættelser af  

 reglerne om klagevejledning i konkrete sager - og tilsynsrådet derfor i  

 givet fald ikke skal tage stilling hertil i konkrete sager - bør  

 tilsynsrådet, såfremt der er oplysninger som i den foreliggende  

 sag, der kan tyde på, at reglerne om klagevejledning generelt  

 tilsidesættes på et område, undersøge og tage  

 stilling hertil.
Dette gælder i særlig grad, da en manglende  

 klagevejledning vil kunne medføre, at de berørte  

 hjemmehjælpsmodtagere ikke er opmærksomme på, at der kan  

 klages til det sociale nævn.
(Indenrigsministeriets brev af 23. april 2001 til Landsforeningen  

 Ældre Sagen - 4. k.kt.J.nr. 2000/1220/329-4) Udtalelse om lovligheden af, at der ved  

 tildeling af hjemmehjælp til praktiske opgaver stilles krav om, at der  

 samtidig er behov for hjælp til personlig pleje eller for hjælp  

 til at vedligeholde fysiske eller psykiske færdigheder I brev af 27. marts 2000 med bilag har Landsforeningen Ældre Sagen  

 klaget til Indenrigsministeriet over Tilsynsrådet for  

 Vestsjællands Amts udtalelse af 9. marts 2000 om Ringsted Kommunes  

 praksis vedrørende tilbud om hjælp til praktiske opgaver i  

 hjemmet.
 Efter Landsforeningen Ældre Sagens opfattelse har Ringsted Kommune i  

 oktober 1998 i strid med reglerne i lov om social service besluttet alene at  

 tildele hjemmehjælp til praktiske opgaver, såfremt der samtidig  

 er behov for hjælp til personlig pleje eller for hjælp til at  

 vedligeholde fysiske eller psykiske færdigheder.
 Landsforeningen Ældre Sagen har bl.a. kritiseret, at  

 Tilsynsrådet for Vestsjællands Amt har undladt at foretage videre  

 i sagen på baggrund af en forudsætning om, at Ringsted Kommune  

 efter landsforeningens klage til tilsynsrådet har foretaget justeringer  

 af de anvendte regler og informationsmateriale for derved at sikre sig imod,  

 at disse fremstår som eller vil kunne opfattes som værende i  

 strid med servicelovens regler.
 Indenrigsministeriet har nu afsluttet behandlingen af sagen.
 Det er Indenrigsministeriets opfattelse, at de for Tilsynsrådet for  

 Vestsjællands Amt foreliggende oplysninger burde have givet  

 tilsynsrådet grundlag for at udtale, at Ringsted Kommune i hvert fald i  

 en periode i 1998/1999 i strid med lovgivningen alene har tildelt  

 hjemmehjælp til nødvendige praktiske opgaver i hjemmet, hvis  

 personen tillige havde behov for personlig hjælp eller pleje eller for  

 hjælp til vedligeholdelse af fysiske eller psykiske  

 færdigheder.
 Det er endvidere Indenrigsministeriets opfattelse, at tilsynsrådet  

 bør sikre sig, at Ringsted Kommune har tilbudt de borgere, der  

 uberettiget har fået beskåret deres hjemmehjælp eller  

 uberettiget har fået afslag på hjemmehjælp, hjælp til  

 nødvendige praktiske opgaver i hjemmet, hvis de opfylder betingelserne  

 herfor.
 Indenrigsministeriet har på den baggrund i dag anmodet  

 Tilsynsrådet for Vestsjællands Amt om at genoptage sagens  

 behandling.
Tilsynsrådet for Vestsjællands Amt har efter de for  

 Indenrigsministeriet foreliggende oplysninger ikke søgt oplyst,  

 hvorvidt den mangelfulde begrundelse og klagevejledning i det fremsendte  

 eksempel på et vurderingsskema er fejl, der generelt er at finde i  

 Ringsted Kommunes afgørelser om hjemmehjælp.
Tilsynsrådet  

 har i dets udtalelse af 9. marts 2000 ikke omtalt spørgsmålet om  

 begrundelse og klagevejledning, hvilket rådet på baggrund af de  

 foreliggende oplysninger i sagen efter Indenrigsministeriets opfattelse burde  

 have gjort.
Ministeriet har meddelt tilsynsrådet ministeriets  

 retsopfattelse vedrørende disse spørgsmål og anmodet  

 tilsynsrådet om at inddrage disse spørgsmål i rådets  

 fornyede behandling af sagen.
 Ministeriet har endvidere anmodet tilsynsrådet om at modtage  

 underretning om, hvad der videre passerer i sagen.
 Her følger en gennemgang af sagens baggrund og en nærmere  

 begrundelse for Indenrigsministeriets opfattelse.
 Sagens baggrund:
Ringsted Kommune traf i oktober 1998 beslutning om ændret  

 serviceniveau på hjemmehjælpsområdet.
I Ringsted Kommunes  

 brev af 29. oktober 1998 til brugerne af hjemmeplejen var bl.a. anført  

 følgende:
 "Kære bruger af hjemmehjælpen.
Som det sikkert er dig bekendt, skal Ringsted Kommune i de kommende  

 år gennemføre en række besparelser.
Det gælder  

 også på hjemmeplejens område.
Her skal besparelserne  

 fortrinsvis findes ved en anderledes tilrettelæggelse af  

 arbejdsopgaverne i hjemmeplejen, og det kommer måske til at  

 berøre den hjælp, du får i dag.
Ringsted Kommune har i flere år haft et højt serviceniveau,  

 når det drejer sig om hjælp, og det er fortsat vort mål at  

 sikre hjælp til dem, der har behov for det.
Fremover vil hjælpen  

 imidlertid først og fremmest blive givet til brugere med behov for  

 hjælp til pleje, fysisk, psykisk og social støtte.
Det betyder, at den praktiske bistand til rengøring, indkøb  

 og tøjvask kun tilbydes de borgere, som samtidig har behov for pleje  

 eller for fysisk/psykisk støtte.
Hos nuværende og kommende  

 brugere, som alene har behov for den praktiske bistand og som helt eller  

 delvist kan få de opgaver løst på en anden måde,  

 falder hjælpen bort.
Der vil ikke ske nogen ændring i de ydelser, du får i dag,  

 før dit behov for hjælp er blevet vurderet på ny.  

 Vurderingen bliver foretaget i løbet af november eller december  

 måned, hvor en sygeplejerske fra kommunen aflægger dig et  

 besøg." I Ringsted Kommunes informationsfolder af oktober 1998 til brugerne af  

 hjemmehjælpen i Ringsted Kommune: "Ny vurdering af behovet for praktisk  

 bistand" var bl.a. anført følgende:
"Kun praktisk bistand i forbindelse med pleje og støtte Fra årsskiftet 1998/1999 vil Ringsted Kommune kun tilbyde praktisk  

 bistand i form af rengøring og indkøb til borgere, som samtidig  

 har behov for pleje eller for fysisk/psykisk eller social støtte.
De brugere, som i dag modtager praktisk bistand, skal derfor have deres  

 behov for hjælp vurderet på ny.
Der sker ingen ændring i  

 den nuværende tildeling af hjælp, før denne revurdering er  

 foretaget.
Ny vurdering af den enkeltes behov for hjælp Vurderingen bliver foretaget af en sygeplejerske fra kommunen i  

 løbet af november og december måned 1998. Der bliver givet  

 skriftlig besked til brugeren om det nøjagtige tidspunkt for  

 sygeplejerskens besøg.
 ...
Tildeling af praktisk bistand Sygeplejersken tager i den nye vurdering udgangspunkt i den enkelte  

 brugers evne til at fungere og være selvhjulpen.
Samtidig bliver der  

 foretaget en samlet vurdering af brugerens og familiens situation.
 ...
Klagemuligheder Brugeren kan klage over den skriftlige begrundede afgørelse til:  

  Klagerådet, (adresse)." I Ringsted Kommunes informationsfolder af oktober 1998 var endvidere  

 vejledt om muligheden for at købe praktisk hjælp fra  

 hjemmeservicefirmaer.
 Landsforeningen Ældre Sagen klagede ved brev af 9. juni 1999 til  

 Tilsynsrådet for Vestsjællands Amt  over Ringsted Kommunes nye  

 praksis vedrørende tilbud om hjælp til praktiske opgaver i  

 hjemmet.
Efter anmodning fra Tilsynsrådet for Vestsjællands Amt afgav  

 Ringsted Kommune i brev af 6. juli 1999 en udtalelse i sagen til  

 tilsynsrådet.
Af Ringsted Kommunes udtalelse fremgår bl.a.  

 følgende:
 "Det er korrekt, at vi i informationsmateriale til brugere af den  

 kommunale hjemmepleje har formuleret os som beskrevet af Ældre Sagen.  

 Efterfølgende kan vi konstatere at dette har givet anledning til en  

 række misforståelser, hvilke naturligvis er beklageligt.
De konkrete revisiteringer, der kun er foretaget i forhold til brugere,  

 der modtager hjælp til praktisk bistand og lettere pleje, er foretaget  

 ud fra et individuelt fagligt skøn af den enkeltes funktionsniveau.  

 Til brug for vurderingerne er anvendt den af KL udarbejdede metode kaldet  

 "Fælles sprog". Der foreligger således et individuelt  

 vurderingsskema i hver sag, som klart dokumenterer at denne vurdering er  

 foretaget.
Brugeren har i hvert enkelt tilfælde, sammen med  

 afgørelsen om hjælp fået udleveret et eksemplar af det  

 anvendte vurderingsskema.
Der vedlægges en kopi af et eksempel på  

 et vurderingsskema.
Ved de gennemførte revisitationer er det alene de enkelte brugeres  

 evne til selv at udføre opgaverne, der er vurderet, herunder om der i  

 husstanden er andre, der kan medvirke.
Netværkspersoner udenfor hjemmet  

 er ikke indgået i vurderingen af behovet for hjælp.
Det har  

 ligeledes været uden betydning, at den enkelte selv var i stand til at  

 optage kontakt med fx et hjemmeservicefirma eller på anden måde  

 kunne hente hjælp udefra.
Den enkelte er dog, i det omfang  

 hjælpen er helt eller delvist ophørt, vejledt om ordningen med  

 hjemmeservicefirmaer." I det fremsendte vurderingsskema betegnet "afgørelse på  

 praktisk bistand" fremgår følgende under punktet  

 afgørelse:
"I forbindelse med revurdering 16/11 98 kan du ikke bevilges hjælp  

 til praktisk bistand, da du på nuværende tidspunkt ikke har behov  

 for hjemmehjælp til fysisk pleje og eller psykisk/social støtte.  

 Hjælpen overgår til hustru som er kat. 3." Det er i vurderingsskemaet desuden anført, at der kan klages over  

 afgørelsen til klagerådet.
Landsforeningen Ældre Sagen fremsatte i brev af 13. august 1999 til  

 Tilsynsrådet for Vestsjællands Amt bemærkninger til  

 Ringsted Kommunes udtalelse af 6. juli 1999. Landsforeningen Ældre  

 Sagen anførte blandt andet, at det sociale nævn i 14 konkrete  

 sager, som nævnet indtil da havde truffet afgørelse i  

 vedrørende Ringsted Kommunes tilbud om hjemmehjælp, havde  

 hjemvist sagerne til fornyet afgørelse i kommunen.
Landsforeningen  

 anførte endvidere, at såfremt Ringsted Kommune skulle have  

 vedtaget nye visitationskriterier i lyset af det sociale nævns  

 afgørelser, burde disse kriterier indgå i tilsynsrådets  

 behandling af sagen.
Ringsted Kommune fastholdt i brev af 19. august 1999 til  

 tilsynsrådet, at kommunen havde foretaget en konkret individuel  

 vurdering i samtlige afgørelser, men erkendte på baggrund af det  

 sociale nævns afgørelser i de af ældresagen omtalte 14  

 sager, at afgørelserne ikke var fyldestgørende.
Ringsted  

 Kommune oplyste i den forbindelse, at administrationen havde taget de  

 nødvendige skridt til, at afgørelser i fremtiden ville opfylde  

 kravene i serviceloven og forvaltningsloven.
 I brev af 3. december 1999 til tilsynsrådet anførte  

 Landsforeningen Ældre Sagen blandt andet, at Ringsted Kommune burde  

 dokumentere, at kommunens visitationskriterier var bragt i overensstemmelse  

 med serviceloven, og hvorvidt personer, der var blevet frataget  

 hjemmehjælp under henvisning til manglende behov for personlig pleje,  

 var blevet givet den praktiske bistand tilbage.
Ringsted Kommune bemærkede i brev af 25. januar 2000 hertil blandt  

 andet, at kommunens visitationskriterier var i overensstemmelse med  

 serviceloven, hvilket efter kommunens opfattelse fremgik af kommunens brev af  

 6. juli 1999 til tilsynsrådet.
Kommunen anførte endvidere, at  

 personer, der var blevet frataget hjemmehjælp under henvisning til  

 manglende behov for personlig pleje, i vidt omfang havde fået den  

 praktiske hjælp tilbage.
Ringsted Kommune oplyste endvidere, at de  

 resterende personer i den kommende tid ville modtage et forebyggende  

 hjemmebesøg, samt at de, der opfylder betingelserne for at modtage  

 praktisk bistand, straks ville få denne visiteret.
 I Tilsynsrådet for Vestsjællands Amts udtalelse af 9. marts  

 2000 er blandt andet anført følgende:
"For så vidt angår de generelle regler har kommunen i sin  

 udtalelse af 6. juli 1999 erkendt, at noget af det udsendte  

 informationsmateriale kunne give anledning til misforståelser.
Denne  

 vurdering støttes efter tilsynsrådets opfattelse blandt andet af  

 den afgørelse af 16. november 1998, som kommunen har truffet i forhold  

 til en konkret borger og i anonymiseret form har fremsendt som bilag til  

 sagen.
I det i nævnte sag anvendte skema er blandt andet som grundlag  

 for meddelt afslag på hjemmehjælp anført, at  

 pågældende på nuværende tidspunkt ikke har behov for  

 hjemmehjælp til fysisk pleje og/eller psykisk/social støtte.
 Tilsynsrådet forudsætter imidlertid, at kommunen på  

 baggrund af sin gengivne erkendelse af mangler ved det anvendte  

 informationsmateriale har foretaget justeringer af de anvendte regler og  

 informationsmaterialet for derved at sikre sig mod, at disse fremstår  

 som eller vil kunne opfattes som værende i strid med servicelovens  

 regler.
 Denne forudsætning er yderligere forstærket via det i  

 skrivelse af 13. august 1999 fra Landsforeningen Ældre Sagen oplyste  

 om, at det sociale nævn i de 14 sager, som nævnet indtil da havde  

 haft under behandling havde konstateret, at kommunen ikke havde foretaget en  

 individuel konkret behovsvurdering som forudsat i serviceloven.
 Tilsynsrådet foretager sig herefter ikke yderligere i den af  

 Landsforeningen Ældre Sagen fremsendte klage over kommunens  

 visitationsregler på hjemmehjælpsområdet.
Det kan dog tilføjes, at tilsynsrådet i særskilt sag af  

 egen drift vil anmode kommunen om at få tilsendt de sidste 5  

 afgørelser om helt eller delvist afslag på hjemmehjælp,  

 som kommunen har truffet forud for 1. juni 1999 samt de sidste 5 afslag forud  

 for 31. december 1999 - i begge situationer undtages sager, som har  

 været indbragt for det sociale nævn.
Formålet med at  

 rekvirere disse sager er at foretage en nærmere vurdering af, hvorledes  

 de generelle visitationsregler er anvendt på de konkrete personsager  

 samt at vurdere, i hvilket omfang kommunen har foretaget en præcisering  

 af gældende regler for at sikre sig, at disse fremstår som  

 værende i overensstemmelse med gældende regler i  

 serviceloven." Efter modtagelsen af Landsforeningen Ældre Sagens klage af 27. marts  

 2000 anmodede Indenrigsministeriet Tilsynsrådet for Vestsjællands  

 Amt om en udtalelse i sagen.
I brev af 13. april 2000 til  

 Indenrigsministeriet har tilsynsrådet blandt andet anført  

 følgende:
 "Efter tilsynsrådets opfattelse indeholder Ældre Sagens  

 klageskrivelse af 27. marts 2000 ikke oplysninger, som ændrer ved  

 grundlaget for rådets tidligere behandling af sagen og den af  

 rådet afgivne udtalelse af 9. marts 2000.
Tilsynsrådet finder dog anledning til at præcisere, at  

 udgangspunktet for rådets udtalelse var en forudsætning om, at  

 kommunen som angivet havde justeret udformningen af sine regler og sit  

 informationsmateriale således, at dette ikke længere kunne give  

 anledning til berettiget misforståelse.
Kommunen havde således  

 selv erkendt, at som materialet tidligere var udformet kunne dette  

 fremstå som værende i strid med servicelovens regler.
 Tilsynsrådet havde tillige lagt vægt på, at kommunen i  

 sin udtalelse af 6. juli 1999 til rådet havde oplyst, at der ved de  

 gennemførte revisitationer for brugere, der modtog hjælp til  

 praktisk bistand og lettere pleje, var foretaget et individuelt, fagligt  

 skøn over den enkelte brugers funktionsniveau.
Det var alene den enkelte borgers egen evne til at udføre opgaver,  

 der var vurderet, herunder om der var andre i husstanden, der kunne medvirke.  

 Netværkspersoner uden for hjemmet og muligheden for kantakt til  

 hjemmeservicefirma eller etablering af anden form for hjælp ude fra var  

 ikke medtaget i vurderingen.
Dog var vejledt om hjemmeservicefirmaer.
Denne  

 forståelse af gældende regler i serviceloven gav ikke rådet  

 anledning til bemærkninger, idet den skabte formodning for, at kommunen  

 var bekendt med og havde tilrettelagt sin visitation i overensstemmelse med  

 disse bestemmelser.
 Da tilsynsrådets væsentligste opgave er at søge  

 konstaterede ulovlige forhold bragt til ophør, og da kommunens  

 ovennævnte tilkendegivelser havde skabt formodning for, at kommunens  

 administration på området nu var bragt i overensstemmelse med  

 gældende regler, fandt rådet ikke grundlag for på det  

 foreliggende at foretage sig videre.
 Dette var baggrunden for den afgrænsning, som tilsynsrådet  

 foretog af omfanget af sager, som kommunen blev anmodet om at indsende til  

 rådet med henblik på konstatering af, om rådets  

 forudsætning om lovlig administration af hjemmehjælpen var  

 korrekt.
Efter rådets opfattelse vil den foretagne begrænsning i det  

 antal konkrete sager, som skulle indsendes til rådet ikke være  

 til hinder for, at rådet om fornødent foretager en udvidelse af  

 undersøgelsens omfang, såfremt gennemgangen af de indkaldte 10  

 sager måtte give anledning hertil." Tilsynsrådet for Vestsjællands Amt har i brev af 15. juni 2000  

 til Landsforeningen Ældre Sagen blandt andet anført, at det  

 efter en gennemgang af sagsakterne i 9 konkrete sager om helt eller delvist  

 afslag på hjemmehjælp er tilsynsrådets vurdering, at der  

 ikke er grundlag for at fastslå, at Ringsted Kommune på  

 forhånd har udelukket personer, der ikke har behov for personlig  

 hjælp og pleje eller hjælp til vedligeholdelse af fysiske eller  

 psykiske færdigheder, fra at modtage hjemmehjælp til  

 nødvendige praktiske opgaver i hjemmet.
Tilsynsrådet for Vestsjællands Amt har i den forbindelse  

 blandt andet lagt vægt på, at kommunens afslag på at yde  

 hjemmehjælp til en angivet praktisk opgave i flere af sagerne samtidig  

 er ledsaget af bevilling af hjemmehjælp til løsning af andre  

 praktiske opgaver.
Tilsynsrådet har endvidere lagt vægt på,  

 at det sociale nævn - i modsætning til perioden 1. januar 1999 -  

 9. juni 1999, hvor nævnet modtog i alt 14 klager over Ringsted Kommunes  

 afslag på hjemmehjælp, hvoraf nævnet i 13 sager traf  

 afgørelse om hjemvisning til fornyet realitetsafgørelse i  

 kommunen - ikke efter den 9. juni 1999 har modtaget klager over Ringsted  

 Kommunes afgørelser om hjemmehjælp.
Tilsynsrådet har  

 oplyst, at rådet på den baggrund ikke foretager sig videre i  

 sagen.
 Landsforeningen Ældre Sagen har i brev af 20. juli 2000 med bilag  

 til Indenrigsministeriet fremsat bemærkninger til Tilsynsrådet  

 for Vestsjællands Amts udtalelse af 15. juni 2000. Landsforeningen har  

 blandt andet anført, at tilsynsrådet stadig ikke har  

 undersøgt, om Ringsted Kommune, som påstået af kommunen  

 selv, har overholdt serviceloven i perioden fra 29. oktober 1998 til  

 foråret 1999, i hvilken periode et stort antal personer fik inddraget  

 hjemmehjælp til praktisk hjælp.
 Landsforeningen Ældre Sagen har i brevet af 20. juli 2000 endvidere  

 anført, at Ringsted Kommune ifølge de for landsforeningen  

 foreliggende oplysninger kun har foretaget fornyet visitationsbesøg i  

 et fåtal af de sager, hvori kommunen har inddraget hjemmehjælpen  

 som følge af de ulovlige visitationskriterier.
 Indenrigsministeriets udtalelse:
Det tilsyn, som det for hvert amt nedsatte tilsynsråd  

 udøver over for kommunerne, er et retligt tilsyn.
Tilsynet omfatter  

 kun spørgsmål om, hvorvidt der er sket en tilsidesættelse  

 af lovgivningen, herunder offentligretlige retsgrundsætninger, jf. § 61  

 i lov om kommunernes styrelse (lovbekendtgørelse nr. 810 af 28.  

 oktober 1999).
 Tilsynsrådene kan ikke tage stilling til, om kommunernes  

 sagsbehandling er rimelig eller hensigtsmæssig, eller til  

 spørgsmål vedrørende skønsudøvelse,  

 så længe skønnet udøves inden for de rammer, der er  

 fastsat i lovgivningen.
 Endvidere viger tilsynsrådenes tilsyn normalt, hvis der er en  

 særlig klageinstans, som kan træffe afgørelse i en  

 klagesag.
Da afgørelser vedrørende hjælp eller støtte til  

 nødvendige praktiske opgaver i hjemmet i henhold til § 71 i lov om  

 social service (lovbekendtgørelse nr. 944 af 16. oktober 2000) -  

 når klagen har været behandlet af klagerådet, og  

 kommunalbestyrelsen har taget stilling til klagerådets indstilling -  

 kan påklages til det sociale nævn, jf. § 75, stk. 3, i lov om  

 social service, jf. § 60 i lov om retssikkerhed og administration på  

 det sociale område, kan tilsynsrådene ikke tage stilling til de  

 enkelte afgørelser herom.
Det sociale nævn vil normalt kunne  

 tage stilling til såvel afgørelsens indhold som til eventuelle  

 sagsbehandlingsfejl.
 Indenrigsministeriet er ikke almindelig klageinstans i forhold til  

 tilsynsrådene, men ministeriet fører tilsyn med, at  

 tilsynsrådene ikke tilsidesætter lovgivningen, og at  

 tilsynsrådenes udtalelser ikke er udtryk for en urigtig retsopfattelse  

 eller hviler på et urigtigt faktisk grundlag, jf. § 61 a i lov om  

 kommunernes styrelse.
1. Lovgivningens krav om tilbud om hjemmehjælp til praktisk  

 hjælp § 71, stk. 1 og 2,  i lov om social service har følgende  

 ordlyd:
"§ 71. Kommunen sørger for tilbud om 1) personlig hjælp og pleje, 2) hjælp eller støtte til nødvendige praktiske opgaver  

 i hjemmet og 3) hjælp til at vedligeholde fysiske eller psykiske  

 færdigheder.
Stk. 2. Tilbudene efter stk. 1 gives til personer, som  

 på grund af midlertidig eller varigt nedsat fysisk eller psykisk  

 funktionsevne eller særlige sociale problemer ikke selv kan  

 udføre disse opgaver." § 75, stk. 1 og 2, i lov om social service har følgende ordlyd:
 § 75. Tilbudene i §§ 71-73 gives efter en konkret individuel  

 vurdering af behovet til opgaver, som modtageren ikke selv kan udføre.  

 Tilbudene skal løbende tilpasses modtagerens behov.
Stk. 2. Tilbudene i §§ 71-73 skal bidrage til at  

 afhjælpe væsentlige følger af nedsat fysisk eller psykisk  

 funktionsevne eller særlige sociale problemer." Af bemærkningerne til bestemmelsen i § 71 i lov om social service,  

 jf.
Folketingstidende 1996-1997 A, spalte 4978, fremgår bl.a.  

 følgende:
 "Forslaget svarer til de gældende regler om hjælp efter  

 bistandslovens § 50, stk. 1, nr. 1. Der er således ikke med forslaget  

 tilsigtet ændringer i kommunernes tilbud om personlig pleje, praktisk  

 hjælp og hjælp til at vedligeholde fysiske og psykiske  

 færdigheder.
 ...
 Det er fortsat kommunen, der afgør, hvordan tilbudene konkret skal  

 udformes og tilrettelægges, og det forudsættes, at tilbudene som  

 hidtil indgår som et led i kommunens øvrige sociale og  

 sundhedsmæssige tilbud til ældre og personer med nedsat  

 funktionsevne, der skyldes fysisk eller psykisk handicap, sindslidelse,  

 og/eller sociale årsager.
 ...
 Forslaget omfatter tilbud om personlig hjælp og pleje, dvs.  

 hjælp til personlig hygiejne, af- og påklædning og  

 hjælp til spisning m.v.
 Tilbud om hjælp eller støtte til praktiske opgaver, fx  

 hjælp til rengøring, madservice, vask af tøj,  

 indkøb o.lign.
Hjælpen gives fortsat som hjælp til selvhjælp, og kun  

 til nødvendige praktiske opgaver i hjemmet.
Modtageren skal i videst  

 muligt omfang deltage i udførelsen af de opgaver, der gives  

 hjælp til.
 ...
 Tilbudene skal udformes således, at personer, uanset nedsat fysisk  

 eller psykisk funktionsevne eller særlige sociale problemer, så  

 vidt muligt kan blive boende i deres hidtidige bolig, hvis de ønsker  

 det. ...
Hjælpen tildeles som hidtil efter en konkret, individuel vurdering  

 af behovet, således at der kun ydes hjælp til de opgaver, som  

 modtageren midlertidigt eller varigt er ude af stand til at eller kun meget  

 vanskeligt kan udføre på egen hånd." Det følger af § 71 i lov om social service, at kommunen har pligt  

 til at sørge for tilbud om hjælp til bl.a. nødvendige  

 praktiske opgaver i hjemmet til personer, som på grund af midlertidigt  

 eller varigt nedsat fysisk eller psykisk funktionsevne eller særlige  

 sociale problemer ikke selv kan udføre disse opgaver.
 Uanset at § 71 i lov om social service og bemærkningerne til  

 bestemmelsen ikke indeholder en præcis beskrivelse af, hvilke  

 arbejdsopgaver i et hjem der skal anses for at være nødvendige,  

 eller hvilke persongrupper der må anses for at have behov for  

 hjemmehjælp, følger det af bestemmelsens ordlyd og  

 bemærkningerne til bestemmelsen, at den enkelte kommunalbestyrelse ikke  

 er overladt et frit skøn med hensyn til, om kommunen skal tilbyde  

 borgerne hjemmehjælp, og hvilken hjemmehjælp kommunen skal  

 tilbyde dens borgere.
 Den enkelte kommunalbestyrelse vil således efter  

 Indenrigsministeriets opfattelse i henhold til § 71 i lov om social service  

 være forpligtet til at sørge for hjemmehjælp til visse  

 nødvendige opgaver i hjemmet for visse persongrupper, som efter  

 funktionsniveau og forholdene omkring de foreliggende arbejdsopgaver i  

 hjemmet ikke er i stand til at udføre disse arbejdsopgaver.
 Det fremgår af § 75 i lov om social service, at tilbud efter bl.a. §  

 71 i loven skal gives efter en konkret individuel vurdering af behovet til  

 opgaver, som modtageren ikke selv kan udføre, og at tilbudene  

 løbende skal tilpasses modtagerens behov.
Der skal således i forbindelse med afgørelser om tildeling af  

 hjemmehjælp til nødvendige praktiske opgaver i hjemmet foretages  

 en konkret vurdering af den enkelte persons behov for at fastslå,  

 hvorvidt og i hvilket omfang den pågældende har krav på  

 hjemmehjælp hertil.
Det er ikke foreneligt med §§ 71 og 75 at  

 gøre hjælp til praktiske opgaver i hjemmet betinget af, at en  

 person også har behov for hjælp til f.eks. personlig pleje.
 Det er i Ringsted Kommunes brev af 29. oktober 1998 til brugerne af  

 hjemmeplejen, kommunens informationsmateriale fra oktober 1998 til brugere af  

 hjemmeplejen samt i den afgørelse af 16. november 1998, som Ringsted  

 Kommune i anonymiseret form har sendt til tilsynsrådet sammen med  

 udtalelsen af 6. juli 1999, anført, at det kun er personer, der  

 tillige har behov for personlig hjælp og pleje eller hjælp til  

 vedligeholdelse af fysiske eller psykiske færdigheder, der kan tildeles  

 hjemmehjælp til nødvendige praktiske opgaver i hjemmet.
 Det er Indenrigsministeriets opfattelse, at disse oplysninger - der  

 bekræftes af det i Landsforeningen Ældre Sagens brev af 13.  

 august 1999 til tilsynsrådet oplyste om det sociale nævns  

 præmisser for i en række sager at hjemvise sager til fornyet  

 afgørelse i kommunen - burde have givet Tilsynsrådet for  

 Vestsjællands Amt grundlag for at udtale, at Ringsted Kommune i hvert  

 fald i en periode i 1998/1999 i strid med serviceloven alene har tildelt  

 hjemmehjælp til nødvendige praktiske opgaver i hjemmet, hvis  

 personen tillige havde behov for personlig hjælp eller pleje eller for  

 hjælp til vedligeholdelse af fysiske eller psykiske  

 færdigheder.
 Det er endvidere Indenrigsministeriets opfattelse, at tilsynsrådet  

 bør sikre sig, at Ringsted Kommune har tilbudt de borgere, der  

 uberettiget har fået beskåret deres hjemmehjælp eller  

 uberettiget har fået afslag på hjemmehjælp, hjælp til  

 nødvendige praktiske opgaver i hjemmet, hvis de opfylder betingelserne  

 herfor.
 Det bemærkes i den forbindelse, at det af Ringsted Kommune i brev af  

 25. januar 2000 anførte om, at  de personer, der var blevet frataget  

 hjemmehjælp under henvisning til manglende behov for personlig pleje, i  

 vidt omfang har fået deres praktiske hjælp tilbage, efter  

 Indenrigsministeriets opfattelse ikke er tilstrækkeligt til at give  

 tilsynsrådet grundlag for at ikke at foretage videre.  

 Tilsynsrådet bør således indhente yderligere oplysninger  

 fra Ringsted Kommune, herunder om, hvilke visitationskriterier kommunen har  

 lagt til grund ved revurderingen, samt om antallet af revurderede sager og  

 udfaldet af revurderingen.
 Indenrigsministeriet har på den baggrund i dag anmodet  

 Tilsynsrådet for Vestsjællands Amt om at genoptage sagens  

 behandling.
2. Lovgivningens krav om begrundelse og klagevejledning i  

 afgørelser om hjemmehjælp Begrundelse Forvaltningslovens §§ 22 og 24 er sålydende:
 "§ 22. En afgørelse skal, når den meddeles skriftligt,  

 være ledsaget af en begrundelse, medmindre afgørelsen fuldt ud  

 giver den pågældende part medhold.
§ 24. En begrundelse for en afgørelse skal indeholde en henvisning  

 til de retsregler, i henhold til hvilke afgørelsen er truffet.
I det  

 omfang, afgørelsen efter disse regler beror på et administrativt  

 skøn, skal begrundelsen tillige angive de hovedhensyn, der har  

 været bestemmende for skønsudøvelsen.
 Stk. 2. Begrundelsen skal endvidere om fornødent indeholde en kort  

 redegørelse for de oplysninger vedrørende sagens faktiske  

 omstændigheder, som er tillagt væsentlig betydning for  

 afgørelsen.
Stk. 3. Begrundelsens indhold kan begrænses, i det omfang partens  

 interesse i at kunne benytte kendskab til denne til varetagelse af sit tarv  

 findes at burde vige for afgørende hensyn til den  

 pågældende selv eller til andre private eller offentlige  

 interesser, jf. § 15." Af bemærkningerne til bestemmelsen i forvaltningslovens § 24  

 fremgår bl.a. følgende, jf.
Folketingstidende 1985-1986,  

 tillæg A, spalte 163:
"En begrundelse skal fremtræde som en forklaring på, hvorfor  

 afgørelsen har fået det pågældende indhold.
Det er  

 ikke muligt at foretage en præcis beskrivelse af, hvor udførligt  

 en myndighed bør udforme den begrundelse, der meddeles for en truffet  

 afgørelse.
Besvarelsen heraf må bl.a. bero på, hvor aktivt  

 den pågældende part har medvirket i den forudgående  

 sagsbehandling og på sagens karakter.... Bestemmelserne  

 indskrænker sig derfor til at angive, hvilke elementer der skal  

 indgå i en meddelt begrundelse." Det følger af § 110 i lov om social service, at afgørelser  

 om tildeling af personlig hjælp og pleje m.v. efter lovens kapitel 14,  

 herunder afgørelser om hjemmehjælp, skal meddeles  

 ansøgeren i skriftlig form.
Dette indebærer i henhold til  

 forvaltningslovens §§ 22 og 24, at Ringsted Kommune ved meddelelse om  

 ophør eller begrænsning af hjemmehjælp skal begrunde, at  

 hjemmehjælpen til de pågældende inddrages.
Begrundelsen  

 skal indeholde en henvisning til de retsregler, i henhold til hvilke  

 afgørelsen er truffet.
I det omfang afgørelsen beror på  

 et skøn, skal begrundelsen tillige indeholde en angivelse af de  

 hovedhensyn bag det udøvede skøn, der har været  

 bestemmende for skønsudøvelsen.
Begrundelsen skal endvidere om  

 fornødent indeholde en kort redegørelse for de faktiske  

 omstændigheder, som er tillagt væsentlig betydning for  

 afgørelsen.
Det fremsendte eksempel på vurderingsskema indeholder ikke en  

 henvisning til de retsregler, i henhold til hvilke afgørelsen er  

 truffet.
Det er i vurderingsskemaet angivet, at baggrunden for afslaget er,  

 at den pågældende ikke har behov for hjemmehjælp til fysisk  

 pleje og/eller psykisk/social støtte, og der er en afkrydsning af, at  

 den pågældende for så vidt angår daglig  

 husførelse tilhører kategori 1 - ud af fire mulige kategorier -  

  "for graden af selvhjulpenhed". Vurderingsskemaet indeholder således  

 alene indirekte en - meget begrænset - redegørelse for de  

 faktiske forhold omkring den enkelte borgers funktionsniveau og de  

 foreliggende arbejdsopgaver i hjemmet, som Ringsted Kommune i henhold til  

 bestemmelserne i § 71, stk. 1, nr. 2, og § 71, stk. 2, i lov om social  

 service skal lægge vægt på i forbindelse med konkrete  

 afgørelser om hjemmehjælp til praktisk hjælp.
 Indenrigsministeriet finder således, at det nævnte  

 vurderingsskema ikke opfylder kravene til begrundelse i forvaltningslovens §  

 24. Det bemærkes i den forbindelse, at det ved afgørelser om  

 inddragelse af hjemmehjælp efter Indenrigsministeriets opfattelse i  

 særlig grad er påkrævet, at kommunen redegør for de  

 faktiske forhold omkring den pågældendes funktionsniveau og  

 forholdene omkring de foreliggende arbejdsopgaver i hjemmet, der efter  

 kommunens opfattelse bevirker, at den pågældende ikke har krav  

 på hjemmehjælp.
Tilsynsrådet for Vestsjællands Amt har efter de for  

 Indenrigsministeriet foreliggende oplysninger ikke søgt oplyst,  

 hvorvidt den mangelfulde begrundelse i det fremsendte eksempel på et  

 vurderingsskema er en fejl, der generelt er at finde i Ringsted Kommunes  

 afgørelser om hjemmehjælp.
Tilsynsrådet har i dets  

 udtalelse af 9. marts 2000 ikke omtalt spørgsmålet om  

 begrundelse, hvilket rådet på baggrund af de foreliggende  

 oplysninger i sagen efter Indenrigsministeriets opfattelse burde have gjort.
 Det bemærkes i den forbindelse, at selv om det sociale nævn  

 kan tage stilling til eventuelle tilsidesættelser af  

 begrundelseskravene i konkrete sager - og tilsynsrådet derfor i givet  

 fald ikke skal tage stilling hertil i konkrete sager - bør  

 tilsynsrådet, såfremt der er oplysninger som i den foreliggende  

 sag, der kan tyde på, at begrundelseskrav generelt tilsidesættes  

 på et område, undersøge og tage stilling hertil.
 Indenrigsministeriet har i dag meddelt Tilsynsrådet for  

 Vestsjællands Amt sin retsopfattelse vedrørende dette  

 spørgsmål og anmodet tilsynsrådet om at inddrage dette  

 spørgsmål i rådets fornyede behandling af sagen.
Klagevejledning Forvaltningslovens § 25, stk. 1, er sålydende:
"§ 25. Afgørelser, som kan påklages til anden  

 forvaltningsmyndighed, skal, når de meddeles skriftligt, være  

 ledsaget af en vejledning om klageadgang med angivelse af klageinstans og  

 oplysning om fremgangsmåden ved indgivelse af klage, herunder om  

 eventuel tidsfrist.
Det gælder dog ikke, hvis afgørelsen fuldt  

 ud giver den pågældende part medhold." Afgørelser om hjemmehjælp, som en kommune efter den 1. juli  

 1998 har truffet i medfør af §§ 71 og 75 i lov om social service, kan  

 i henhold til § 60 i lov om retssikkerhed og administration på det  

 sociale område indbringes for det sociale nævn af den person,  

 afgørelsen vedrører.
 Efter § 75, stk. 3, i lov om social service er det en betingelse for at  

 indbringe en klage over en afgørelse efter § 71, at klagen har  

 været behandlet af klagerådet, jf. § 34, stk. 1, nr. 1, i lov om  

 retssikkerhed og administration på det sociale område, og at  

 kommunalbestyrelsen har taget stilling til klagerådets indstilling.
 Efter § 34, stk. 1, nr. 1, i lov om retssikkerhed og administration  

 på det sociale område drøfter, vurderer og videreformidler  

 klagerådet klager over afgørelser om tilbud efter §§ 71 og 72 i  

 lov om social service.
Efter forvaltningslovens § 25, stk. 1, skal der gives klagevejledning i  

 forbindelse med afgørelser, der kan påklages til en anden  

 forvaltningsmyndighed, og klagevejledningen skal oplyse om muligheden for  

 klage til denne forvaltningsmyndighed.
Klagevejledningen skal omfatte  

 oplysning om fremgangsmåden ved klage.
 Afgørelser om inddragelse af hjemmehjælp skal derfor  

 indeholde en klagevejledning, der skal omfatte oplysning om, at  

 afgørelsen - efter forudgående indbringelse for klagerådet  

 og efter at kommunalbestyrelsen har taget stilling til klagerådets  

 indstilling - kan påklages til det sociale nævn.
 Det vurderingsskema, betegnet "afgørelse på praktisk  

 bistand", som Ringsted Kommune har sendt til Tilsynsrådet for  

 Vestsjællands Amt, opfylder ikke kravene til klagevejledning i  

 forvaltningslovens § 25, idet det ikke omfatter oplysning om muligheden for  

 klage til det sociale nævn eller om fremgangsmåden ved  

 sådan klage.
Tilsynsrådet for Vestsjællands Amt har efter de for  

 Indenrigsministeriet foreliggende oplysninger ikke søgt oplyst,  

 hvorvidt den mangelfulde klagevejledning i det fremsendte eksempel på  

 et vurderingsskema er en fejl, der generelt er at finde i Ringsted Kommunes  

 afgørelser om hjemmehjælp.
Tilsynsrådet har i dets  

 udtalelse af 9. marts 2000 ikke omtalt spørgsmålet om  

 klagevejledning, hvilket rådet på baggrund af de foreliggende  

 oplysninger i sagen efter Indenrigsministeriets opfattelse burde have gjort.
Det bemærkes i den forbindelse, at selv om det sociale nævn  

 kan tage stilling til eventuelle tilsidesættelser af reglerne om  

 klagevejledning i konkrete sager - og tilsynsrådet derfor i givet fald  

 ikke skal tage stilling hertil i konkrete sager - bør  

 tilsynsrådet, såfremt der er oplysninger som i den foreliggende  

 sag, der kan tyde på, at reglerne om klagevejledning generelt  

 tilsidesættes på et område, undersøge og tage  

 stilling hertil.
Dette gælder i særlig grad, da en manglende  

 klagevejledning vil kunne medføre, at de berørte  

 hjemmehjælpsmodtagere ikke er opmærksom på, at der kan  

 klages til det sociale nævn.
 Indenrigsministeriet har i dag meddelt Tilsynsrådet for  

 Vestsjællands Amt sin retsopfattelse vedrørende dette  

 spørgsmål og anmodet tilsynsrådet om at inddrage dette  

 spørgsmål i rådets fornyede behandling af sagen.
 Ministeriet har endvidere anmodet tilsynsrådet om at modtage  

 underretning om, hvad der videre passerer i sagen.
