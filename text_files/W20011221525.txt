Momsafgiftsfritagelse, bladet "Penge og  

 Privatøkonomi" Klagen vedrører told- og skatteregionens afgørelse af 26.  

 maj 2000, hvorved bladet "Penge og Privatøkonomi" er anset ikke at  

 være omfattet af momslovens § 34, stk. 1, nr. 14.
Det fremgår af sagen, at bladet, der udkommer 12 gange om året  

 i et oplag på godt 30.000 eksemplarer, hvoraf ca. 10 procent er  

 løssalg med en på bladet angivet pris á 67 kr. pr.  

 eksemplar.
Resten er årsabonnementer á 595 kr.
Det er oplyst, at  

 løsbladssalget dog i år 2000 er midlertidigt indstillet som  

 følge af ændringer af reglerne for portostøtte.
Det er  

 også oplyst, at bladet ifølge Dansk oplagskontrol har ca.  

 300.000 læsere hver måned.
På bladet er udover en ansvarshavende chefredaktør, ansat en  

 redaktionschef, en redaktion på tre medarbejdere, et redaktionelt panel  

 på tre personer, en researchmedarbejder, samt et antal medarbejdere med  

 varetagelse af layout, salg og marketing.
Det er oplyst, at af disse  

 medarbejdere er fem journalister, heraf to journalistuddannet og 3  

 økonomer, samt 3 beskæftiget med research på deltid.  

 Bladet er godkendt af Danmarks Journalisthøjskole som uddannelsessted  

 for journalistpraktikanter.
Bladets chefredaktør har oplyst, at bladet markedsføres som  

 "magasinet der betaler sig",  at bladets artikler skal opfylde to  

 hovedkriterier, nemlig dels tage afsæt i den enkeltes  

 privatøkonomiske situation, og dels dreje sig om, hvad der kan  

 gøre den enkeltes penge mere værd, og at bladets  

 emnemæssige hovedområder er boligøkonomi,  

 pensionsopsparing, skat, karriere, traditionelt forbrugerstof, forsikringer,  

 biløkonomi, og private investeringer.
Bladet er derudover beskrevet  

 som indeholdende en fast sektion på typisk otte sider med nyheder og  

 aktuel orientering om aktiemarkederne, og en fast sektion på typisk  

 mellem seks og otte sider med beskrivelser af produktnyheder inden for alle  

 bladets stofområder, herunder finansielle produkter.
Bladets artikler  

 er derudover beskrevet som enten nyhedsskabende artikler, som citeres i tv,  

 radio og dagblade, eller artikler, der går bag om nyhederne og  

 perspektiverer dem i et privatøkonomisk lys, som f. eks artikler der  

 beregner og vurderer konsekvenserne af den nye finanslov, fusionen mellem  

 Danske Bank og Realkredit, de stigende oliepriser, og Euro-afstemningen.  

 Endvidere er oplyst, at bladets annoncegrad er 35-40 procent, og at dette er  

 helt sædvanligt for dagblade og magasiner.
 Der er som dokumentation fremlagt eksemplarer af bladets udgave fra  

 august, september og oktober, 2000. Fra disse har chefredaktøren som  

 nyhedsskabende artikler fremhævet oktobernummerets artikel om  

 sammenligning af priser på mobiltelefoni, der efter det oplyste blev  

 citeret mindst otte gange i radioavisen, septembernummerets artikel om  

 privatøkonomisk sammenligning af alle landets 275 kommuner, som efter  

 det oplyste blev citeret mindst 100 gange i såvel landsdækkende,  

 regionale og lokale dagblade, og augustnummerets artikel med sammenligning af  

 40 bankers renter og gebyrer, hvilken efter det oplyste medførte  

 citater i radio og mange dagblade.
 De tre fremlagte eksemplarers indholdsfortegnelse angiver bladenes indhold  

 med følgende overskrifter:
 Derudover angives bagest i de fremlagte eksemplarer overskrifter på  

 nogle af artiklerne i bladets næste nummer.
Der er endvidere forevist et eksemplar af bladet udgave fra maj 2001, med  

 følgende i indholdsfortegnelsen angivne indhold: Bank bidraget  

 på boliglånet i bund; Formuer at tjene på at bo det rigtige  

 sted; Gør huset sexet med den rigtige ansigtsløftning; Den  

 korte rente vil fald yderligere; IKEA til under udsalgspris; Tjen på  

 gyngerne spar på karrusellerne; Den lille hjælper er blevet  

 voksen; Fremragende vin til pengene; Vigtigt nederlag til Skatteministeriet;  

 Foreningerne modarbejder sine kunder; Foråret blomster på  

 børsen.
På baggrund heraf samt af bladet faste sektioner har  

 chefredaktøren beregnet at 48 sider af bladets 51 sider med  

 redaktionelt stof udgør hvad han betegner som nyheder i journalistisk  

 forstand.
Told- og skatteregionen har ved den påklagede afgørelse  

 fundet, at bladet ikke kan anses for omfattet af fritagelsesbestemmelsen i  

 momslovens § 34, stk. 1, nr. 14. Regionen har til støtte for  

 afgørelsen anført, at bladet ikke fremtræder  

 avislignende, men som et magasin, bl.a. fordi det er trykt på glitret  

 papir, at bladets annoncer er store og flotte og optager meget plads i  

 bladet, at bladet ikke indeholder egentlig bred nyhedsdækning i  

 traditionel forstand, i form af behandling af alle slags aktuelle nyheder, og  

 at bladet  ikke kan antages at henvende sig til en videre almen kreds af  

 læsere, men i stedet til en begrænset del af befolkningen med en  

 særlig interesse i privatøkonomiske forhold.
Til støtte  

 for afgørelsen er henvist til de forudsætninger, der er angivet  

 i momsvejledningens afsnit  I.1.8, til momsnævnets afgørelser  

 nr. 936 og nr. 854, samt momsnævnets afgørelse refereret i TfS  

 1997.776, samt til Østre Landsrets dom refereret i TfS 1996.249.
Bladets advokat har over for Landsskatteretten nedlagt påstand om,  

 at det anerkendes at bladet er omfattet af momslovens § 34, stk. 1, nr. 14,  

 om momsfritagelse af levering af aviser.
Til støtte for  

 påstanden er anført, at denne bestemmelse ikke definerer  

 begrebet avis, men alene angiver som betingelse, at der skal være tale  

 om udgivelse mindst en gang månedligt, hvorfor avisbegrebet ikke kan  

 fortolkes snævert.
Det samme følger af Østre Landsrets  

 dom gengivet i TfS 1996.249,  hvorefter bestemmelsens avisbegreb skal  

 fortolkes i overensstemmelse med momsnævnets tidligere praksis.  

 Dernæst er anført at samtlige de kriterier der er angivet i  

 momsvejledningen er opfyldt, idet det særlig vedrørende  

 kriteriet om at en publikation skal læses primært på grund  

 af sit indhold af aktuelt nyhedsstof, er anført at nyheder ikke kun er  

 begivenheder der er sket inden for de sidste 24 timer forud for udgivelsen,  

 men at også f.eks. refererende nyheder må anses at opfyldt dette  

 kriterium.
Vedrørende det konkret omhandlede blad indhold er anført at  

 bladet er nyhedsorienteret i væsentlig grad.
Der er herved henvist til,  

 at bladet udover en fast sektion med nyheder og aktuel orientering om  

 aktiemarkederne, og en fast sektion med beskrivelser af aktuelle  

 produktnyheder inden for alle bladets stofområder, herunder finansielle  

 produkter, indeholder dels nyhedsskabende artikler, som citeres i alle  

 traditionelle nyhedsmedier så ofte, at bladet hører til de mest  

 citerede blade i Danmark, og dels artikler der går bagom  nyhederne og  

 perspektiverer dem i et privatøkonomisk lys.
Som eksempler på  

 sidstnævnte artikler er nævnt artikler, der beregner og vurderer  

 konsekvenser af f.eks. den nye finanslov, euro-afstemningen, fusionen mellem  

 Danske Bank og RealDanmark og de stigende oliepriser.
Som eksempler på  

 nyhedsskabende artikler er nævnt den sammenlignende artikel om  

 mobiltelefoni, bladets artikel om privatøkonomisk sammenligning af  

 alle landets kommuner, og bladets artikel med sammenligning af bankers renter  

 og gebyrer.
Bladet indeholder også nyheder af den slags som i  

 journalistikkens verden kaldes afsløringer, nemlig sager af  

 ældre dato som først kommer til offentlighedens kendskab  

 på et senere tidspunkt, og der er som eksempel herpå henvist til  

 bladets artikel om urent trav og beskidte kneb i Skatteministeriet og hos den  

 daværende skatteminister i en sag mod en gruppe skatteydere.
Alle disse  

 type nyheder, altså både afsløringer, nyhedsskabende  

 artikler, og perspektiverende nyheder som er en vigtig del af bladets  

 redaktionelle stof, anvendes også en del i den almindelige dagspresse  

 og andre medier der er blevet godkendt som aviser.
Bladets  

 nyhedsdækning er således ikke er væsensforskellig fra den  

 nyhedsdækning, der findes i blade som Månedsbladet Press og  

 Børsens Nyhedsmagasin, som er blevet anset omfattet af den omhandlede  

 momslovsbestemmelse.
Nyheder er således mange ting, og det giver  

 derudover ingen mening at for medier med ugentlig eller månedlig  

 frekvens at afgrænse nyhedsbegrebet til nyhedsdækning i  

 traditionel forstand, fordi medier med sådan udgivelsesfrekvens  

 nødvendigvis må beskæftige sig mere med at perspektivere  

 nyheder.
Det er da også helt åbenlyst, at det er et meget bredere  

 og mere interessant nyhedskriterium, der er lagt til grund i  

 afgørelserne for de allerede momsfritange medier, som f.eks.  

 Weekendavisen, Børsens Nyhedsmagasin og Månedsbladet Press.
For så vidt angår Weekendavisen er henvist til at denne  

 på internettet beskriver sig selv som "en begavet avis", "en  

 nødvendighed for alle, der ikke vil nøjes med de mere eller  

 mindre flygtige dagbladsnyheder" og "Weekendavisen interesserer sig for det  

 principielle.
For sammenhænge og perspektiver". De enkelte sektioner er  

 beskrevet som "overblik over væsentlig begivenheder og fænomener  

 i samfundet og i dansk, europæisk og international politik.  

 Udgangspunktet er Danmarks rolle i verden og de perspektiver,  

 europæiske og globale begivenheder tegner for Danmark",  "Det hele er  

 behandlet med blik for den kulturelle bredde, den filosofiske dybde og den  

 samfundsmæssige og politiske relevans", "Det store bogtillæg,  

 hvor både skønlitteratur og fagbøger behandles.  

 Både det, der udkommer i Danmark og væsentlig udgivelser i  

 udlandet.
Med dybdeborende og engagerede anmeldelser og velskrevne,  

 personligt prægede artikler". Med andre ord indeholder Weekendavisen  

 alt mulig andet end netop aktuelle nyheder, ligesom avisen ikke  

 tilnærmelsesvist er kendetegnet ved at beskæftige sig med  

 nyheder, der har været aktuelle siden udgivelsen af avisens  

 foregående eksemplar.
På samme måde indeholder en titel som  

 Børsens Nyhedsmagasin også baggrunds- og analysestof i en langt  

 højere grad end traditionelle nyheder, og Månedsbladet Press er  

 i al fald kendetegnet ved ikke at indeholde traditionelle nyheder.
Også  

 danske morgenaviser indeholder også en stor, og stærkt voksende,  

 andel af andet redaktionelt indhold end de traditionelle nyheder, og  

 udenlandske nyhedsmagasiner som Time, Newsweek og Der Spiegel har  

 opnået deres anerkendelse og enorme udbredelse netop fordi, de  

 perspektiverer nyhederne og analyserer dem.
Selv hvis man fastholdt et forholdsvis snævert nyhedsbegreb, ville  

 det omhandlede blad imidlertid også opfylde dette, fordi en ganske  

 betydelig del af bladets redaktionelle indhold faktisk er nyheder i  

 traditionel forstand.
Som eksempel er fremhævet bladets udgave nr. 3  

 fra 2001, som indeholder 4 sider i en særlig sektion med hurtigt  

 fortalte nyheder i starten af bladet, dernæst 3 sider i en fast rubrik  

 med citater fra den forløbne måneds privatøkonomiske  

 artikler fra andre medier, en fast rubrik på 2 sider til boligejerne om  

 de aktuelle muligheder for at konvertere realkreditlån  og endelig en  

 stor sektion sidst i bladet med aktuelt investeringsstof på 11  

 redaktionelle sider, eller i alt 20 redaktionelle sider, svarende til omkring  

 40 % af bladet samlede redaktionelle indhold, fraregnet annoncer.
Dette er en  

 meget høj procentdel i forhold til andre momsfritagne medier, og selv  

 en Søndagsberlinger vil skønsmæssigt indeholde  

 højst det halve.
Der er også henvist til at 48 af 51 sider af  

 bladets redaktionelle stof i udgaven fra maj 2001, eller altså 80 %,  

 udgør nyheder i journalistisk forstand, hvilket er en meget  

 højere procentdel end f.eks.Weekendavisens.
Vedrørende regionens synspunkter om at bladet ikke er avislignende,  

 fordi det er trykt på glitret papir og har mange store og flotte  

 annoncer, er anført, at bladets annoncegrad på 35-40 procent er  

 helt sædvanlig for dagblade og magasiner, og at blade som "Det  

 grønne område" og andre distriktsaviser, som allerede er  

 momsfritaget, har en langt højere annoncegrad.
Derudover er de  

 momsfritagne titler som "Newsweek", "Time", "The economist" og  

 "Børsens Nyhedsmagasin" mindst lige så velforsynede med flotte  

 og farvestrålende annoncer som det omhandlede blad er.
At  

 tillægge det forhold, at bladet er trykt på glitret papir  

 afgørende betydning, giver heller ikke nogen mening, da dette  

 også er tilfældet for en lang række andre allerede  

 momsfritagne medier, og da det måtte betyde, at regionen var kommet til  

 et andet resultat, hvis det omhandlede blad var trykt på mat papir.
Vedrørende det forhold at indholdet af kommende udgaver af bladet  

 foromtales i forudgående udgaver, er anført at en sådan  

 foromtale ikke udelukker at der er tale om nyheder.
Som eksempel er herved  

 nævnt, at alle ved hvornår nationalbankens årlige regnskab  

 offentliggøres, og at en foromtale kunne lyde på, at denne  

 kommende begivenhed vil blive dækket, uden at det er angivet hvad  

 indholdet eller konklusionen på dækningen vil blive.
En  

 sådan foromtale udelukker selvsagt ikke at der er tale om en nyhed, og  

 en sådan planlægning af de kommende udgaver er i øvrigt  

 ganske sædvanlig.
Det er endvidere anført, at stort set alle mennesker må  

 antages at interessere sig for deres privatøkonomi på de  

 områder, som bladet beskriver, og bladet kan derfor ikke anses at  

 henvende sig til en begrænset skare af mennesker.
Læsertallet  

 på 317.000 månedligt understøtter også denne  

 antagelse.
Allerede momsfritagne medier som "Dagbladet Børsen",  

 "Børsens Nyhedsmagasin", "Kristeligt dagblad", "Annoncebladet Ry  

 må i langt højere grad antages at henvende sig til en  

 begrænset skare.
Derudover er anført, at hidtidig praksis  

 nærmest tyder på, at medier, der henvender sig til erhvervslivet,  

 nærmest pr. automatik er momsfritaget, og at det omhandlede blad, der  

 behandler samme emner blot henvendt til den private dansker, må anses  

 for en mindst lige så vigtigt medie for samfundet.
Særlig vedrørende Østre Landsrets dom refereret i TfS  

 1996.249, der vedrørte bladet "ingeniøren", er anført,  

 at det blad som denne dom omhandlede i modsætning til "Penge og  

 Privatøkonomi" må siges at henvende sig til en skarpt defineret  

 gruppe af modtagere, nemlig ingeniører, og derfor også  

 være ret irrelevant for stort set alle andre end netop  

 ingeniører.
Denne dom kan derfor ikke anvendes til støtte for  

 regionens afgørelse.
Helt generelt er anført, at tidligere  

 praksis bør tillægges stor betydning i den omhandlede sag,  

 især fordi den relevante lovtekst og vejledninger er formuleret  

 så uklart som det er tilfældet.
Told- og Skattestyrelsen har indstillet at den påklagede  

 afgørelse stadfæstes.
Til støtte herfor har styrelsen  

 bl.a. anført, at alle fritagelserne i momsloven skal fortolkes  

 snævert.
Vedrørende bladets repræsentanters definition af  

 nyhedsbegrebet er anført, at en nyhed i henhold hertil også vil  

 kunne bestå f.eks. i en artikel om en ny kur for kræft i et  

 lægefagligt blad der kun udkommer fire gange om året, hvilket  

 selvsagt ikke kan være rigtigt.
Derudover er anført, at  

 baggrundsanalyser og omredigeringer af nyheder ikke udgør dagsaktuelt  

 stof, heller ikke selvom sådanne bliver citeret i traditionelle  

 dagblade.
Særligt vedrørende momsnævnets fritagelse af  

 Børsens Nyhedsmagasin er anført, at det centrale i vurderingen  

 af dette blad havde været, at dets indhold lægger sig op af  

 traditionelle dagblades.
Foranlediget af Told- og Skattestyrelsens anbringender har bladets advokat  

 anført, at momsnævnet i sin praksis ikke anlagde en  

 snæver, men tværtimod en meget bred, fortolkning af avisbegrebet,  

 og at der vil være tale om en radikal praksisændring, hvis man nu  

 fortolker momslovens § 34, stk. 1, nr. 14, indskrænkende.
Derudover er  

 anført at der efter praksis ikke som betingelse for momsfritagelse  

 efter denne bestemmelse kræves, at der er tale om dagsaktuelt stof, men  

 alene aktuelt nyhedsstof.
Vedrørende Børsens nyhedsmagasin er  

 anført, at dette blad, og i øvrigt også f.eks. bladet  

 Press, er alt andet en nyhedsorienteret i traditionel forstand, og at disse  

 desuagtet er blevet anset som aviser.
 Landsskatterettens bemærkninger:
 Momslovens § 34, stk. 1, nr. 14, bestemmer at "levering af aviser, som  

 normalt udkommer med mindst et nummer månedligt" er fritaget for moms.
Ved Østre Landsrets dom af 21. februar 1996, refereret i TfS  

 1996.249, fandt landsretten,  at begrebet "avis" i momslovens § 34, stk. 1,  

 nr. 14, skal fortolkes i overensstemmelse med de kriterier som det tidligere  

 Momsnævns praksis byggede på, nemlig om en publikation  

 primært læses på grund af sit indhold af aktuelt  

 nyhedsstof, om den henvender sig til en videre (almen) kreds af læsere,  

 og om den behandler et bredt emneområde.
Landsretten fastslog  

 endvidere, at der ikke kan opnås momsfritagelse ud fra en  

 lighedsgrundsætning under henvisning til momsnævnets tidligere  

 afgørelser, uden at det enkelte blad tillige opfylder momslovens krav  

 om at være en avis.
To retsmedlemmer, herunder retsformanden, finder efter det oplyste om det  

 omhandlede blads indhold,  herunder om bladets markedsføring og om de  

 overordnede retningslinier for  redaktionen,  samt efter en gennemgang af de  

 fremlagte eksemplarer af bladet, at bladet ikke kan antages primært at  

 indeholde aktuelt nyhedsstof.  Disse retsmedlemmer  har herved henset til, at  

 bladets indhold herefter ikke kan anses kendetegnet ved hovedsagligt at  

 vedrøre nyheder, der har været aktuelle siden udgivelsen af det  

 foregående eksemplar af bladet, således at bladets læsere  

 kan forventes at læse bladet for at opnå en dækkende  

 opdatering af aktuelle nyheder inden for bladets emneområde, at bladets  

 stof heller ikke på anden måde synes kendetegnet ved at  

 være bestemt af eller afhængig af bladets aktuelle  

 udgivelsestidspunkt, samt at en stor del af bladets stof derudover synes at  

 have karakter af tematisk stof, der vil kunne bringes med jævne  

 mellemrum i tilrettet eller opdateret form.
Det bemærkes herved, at de  

 faste mindre nyhedssektioner i bladet ikke findes at kendetegne bladet  

 på en sådan måde, at dette forhold i sig selv kan  

 føre til en andet resultat.
På denne baggrund finder disse  

 retsmedlemmer, at bladet ikke kan anses som en avis efter momslovens § 34,  

 stk. 1, nr. 14.
 Et retsmedlem bemærker, at bladet må anses overvejende at  

 befatte sig med aktuelt nyhedsstof, men dog ikke dagsaktuelt nyhedsstof, og  

 at sagen må anses at vedrøre en grænsetilfælde.  

 Herefter og under hensyntagen til den hidtidige praksis, hvorefter bl.a.  

 Børsens Nyhedsmagasin er anset omfattet af momslovens § 34, stk. 1,  

 nr. 14, finder dette retsmedlem, at det omhandlede blad må anses som en  

 avis efter momslovens § 34, stk. 1, nr. 14.
 Der træffes afgørelse efter stemmeflertallet, og den  

 påklagede afgørelse stadfæstes derfor.
