 Konkurrencerådet har som led i behandling af en klage fra  

 Sammenslutningen af Danske Lettershopvirksomheder over Postens Kuvertering  

 forelagt Sammenslutningens klage for Generaldirektoratet for P&T, på hvis  

 vegne Kammeradvokaten har afgivet en udtalelse bilagt en række årsregnskaber  

 for Postens Kuvertering samt visse leje- og leasingkontrakter, indgået af  

 Postens Kuvertering.
 På Sammenslutningens begæring har Konkurrencerådet givet delvis  

 partsindsigt i Kammeradvokatens redegørelse, men har i medfør af  

 forvaltningslovens § 15, stk. 1, nr. 5, udeladt fortrolige regnskabsmæssige  

 oplysninger i redegørelsen samt de pågældende regnskaber og kontrakter af  

 hensyn til Postens Kuverterings forretningsvirksomhed.
 Denne afgørelse har af Sammenslutningen været indbragt for  

 Konkurrenceankenævnet, der har stadfæstet Konkurrencerådets afgørelse.
 År 1994, den 28. september afsagde Konkurrenceankenævnet i sagen j.nr.  

 94-24.589, Sammenslutningen af Danske Lettershopvirksomheder ctr.  

 Konkurrencerådet sålydende:
K E N D E L S E 1. Ved skrivelse af 18. april 1994 har advokat Ole Borch på vegne  

 Sammenslutningen af Danske Lettershopvirksomheder klaget over en af  

 Konkurrencerådet den 22. marts 1994 truffet afgørelse, hvorved rådet afslog  

 at give aktindsigt i en redegørelse fra Kammeradvokaten om Postens  

 Kuvertering.
Rådet har efterfølgende den 28. april 1994 givet klageren delvis  

 aktindsigt.
 Klageren har principalt påstået afgørelsen ophævet og har subsidiært  

 påstået afgørelsen ændret, således at der gives aktindsigt i en del af det  

 resterende materiale, navnlig i årsregnskaberne for 1991, 1992 og 1993.
 Konkurrencerådet har påstået afgørelsen som ændret ved afgørelse af 28.  

 april 1994 stadfæstet.
 Generaldirektoratet for Post- og Telegrafvæsenet er ved Kammeradvokaten  

 indtrådt i sagen til støtte for Konkurrencerådet.
 »I skrivelse af 15. marts 1994, har De under henvisning til  

 offentlighedslovens regler, på vegne en sammenslutning af en række  

 kuverteringsvirksomheder, som er parter i sagen »Sammenslutningen af  

 Danske Lettershopvirksomheders klage over Generaldirektoratet for Post og  

 Telegrafvæsenet«, anmodet om aktindsigt i Kammeradvokatens redegørelse  

 til Konkurrencerådet.
 De har anført, at omhandlede redegørelse ved udlevering til Deres  

 klienter, kan medvirke til at skabe størst mulig gennemsigtighed vedrørende  

 konkurrenceforholdene inden for lettershopbranchen.
 De har endvidere oplyst, at Kammeradvokaten ved skrivelse af 14. marts  

 1994 meddelte Dem, at omhandlede redegørelse med tilhørende bilag, ved  

 udlevering til Dem, uundgåeligt vil kunne påføre Postens Kuvertering en helt  

 urimelig konkurrencemæssig skadevirkning.
 Kammeradvokaten har orienteret Konkurrencerådet om ovennævnte skrivelse,  

 og har anmodet Konkurrencerådet, om ikke at give aktindsigt i redegørelsen,  

 idet denne indeholder en økonomisk gennemgang af Postens Kuvertering, og at  

 en udlevering af disse oplysninger, vil kunne påføre Postens Kuvertering en  

 helt urimelig konkurrencemæssig skadevirkning.
 Konkurrencerådet skal hertil oplyse, at lov om offentlighed i  

 forvaltningen kun gælder for sager omfattet af konkurrenceloven, hvis  

 anmodningen om aktindsigt angår aftaler mv. anmeldt efter konkurrencelovens §  

 5 eller angår oplysninger som er indberettet til Konkurrencerådet i henhold  

 til konkurrencelovens § 7, nr. 1.
 Offentlighedslovens regler kan på denne baggrund ikke bringes i  

 anvendelse, idet Kammeradvokatens redegørelse ikke er omfattet af  

 konkurrencelovens §§ 5 eller 7.
 Det er endvidere Konkurrencerådets opfattelse, at omhandlede redegørelse  

 med tilhørende bilag ikke kan udleveres i h.t. reglerne om partsaktindsigt i  

 forvaltningsloven, jf. forvaltningslovens § 15, stk. 1, nr. 5, idet  

 redegørelsen i sin helhed indeholder økonomiske oplysninger af en sådan  

 karakter, at Deres klienters interesse i at kunne benytte kendskab til  

 redegørelsen til varetagelse af sit tarv, findes at burde vige for afgørende  

 hensyn til Postens Kuvertering, herunder det offentliges økonomiske  

 interesser og udførelsen af det offentliges forretningsvirksomhed.
 På denne baggrund er det Konkurrencerådets vurdering, at det ikke kan  

 imødekomme Deres begæring om aktindsigt i Kammeradvokatens redegørelse med  

 tilhørende bilag.  . . . ».
 2.b Konkurrencerådets skrivelse af 28. april 1994 er sålydende:
 »De har som advokat for Sammenslutningen af Danske  

 Lettershopvirksomheder ved klageskrift af 18. april 1994 indbragt  

 Konkurrencerådets afgørelse af 22. marts 1994 for Konkurrenceankenævnet.
 Konkurrencerådet fandt ved sin afgørelse under henvisning til  

 forvaltningslovens § 15, stk. 1, nr. 5, ikke at kunne imødekomme Deres  

 anmodning om aktindsigt i Kammeradvokatens redegørelse med bilag af 14. marts  

 1994 vedrørende Postens Kuvertering, afgivet på vegne af Generaldirektoratet  

 for P&T.
 Ved afgørelsen lagde Konkurrencerådet til grund, at redegørelsen i sin  

 helhed indeholder økonomiske oplysninger af en sådan karakter, at Deres  

 klients interesse i at kunne benytte kendskab til redegørelsen fandtes at  

 burde vige for afgørende hensyn til det offentliges økonomiske interesser,  

 herunder udførelsen af det offentliges forretningsvirksomhed.
 Efter fornyet overvejelse finder Konkurrencerådet at måtte medgive, at  

 disse hensyn ikke fuldt ud gør sig gældende med hensyn til det samlede  

 materiale, og at Deres begæring om aktindsigt derfor delvis kan imødekommes,  

 jfr. forvaltningslovens § 15, stk. 2.
 Materialet, hvori der er begæret aktindsigt består af følgende dokumenter:
 - Kammeradvokatens redegørelse af 14. marts 1994.
 - Bilag A. Årsregnskab 1989/90 for Postens Kuvertering.
 Efter Konkurrencerådets afgørelse af 22. marts 1994 er følgende yderligere  

 dokumenter fremkommet i sagen:
 - Kammeradvokatens skrivelse af 14. april 1994.
 - Bilag L. Årsregnskab 1993 for Postens Kuvertering.
 Konkurrencerådet finder efter nærmere overvejelse i medfør af  

 forvaltningslovens § 15, stk, 2, at kunne imødekomme Deres anmodning om  

 aktindsigt for så vidt angår Kammeradvokatens redegørelse af 14. marts 1994,  

 Kammeradvokatens skrivelse af 14. april 1994 samt bilagene J og K, dog med  

 udeladelse af oplysninger, der må anses for fortrolige af hensyn til Postens  

 Kuverterings forretningsvirksomhed, jfr. forvaltningslovens § 15, stk. 1, nr.  

 5.
 Med hensyn til bilagene A til H samt L finder Konkurrencerådet fortsat, at  

 disse dokumentet i deres helhed indeholder sådanne økonomiske oplysninger om  

 Postens Kuvertering, at betingelserne for undtagelse fra aktindsigt i  

 forvaltningslovens § 15, stk. 1, nr. 5, er til stede, og Konkurrencerådet må  

 derfor opretholde sin afgørelse af 22. marts 1994 for så vidt angår disse  

 dokumenter.
 Under henvisning til ovenstående fremsendes vedlagt:
 3. Af Konkurrencerådets indlæg af 24. juni 1994 for ankenævnet fremgår  

 blandt andet følgende:
»Om sagens baggrund kan det oplyses, at advokat Lars Halgreen Olsen  

 på Sammenslutningens vegne ved skrivelse af 8. september 1993 har klaget til  

 Konkurrencerådet over Postens Kuverterings virksomhed, der udøves i  

 konkurrence med private kuverteringsvirksomheder.
Det blev herved bl.a. gjort  

 gældende, at Postvæsenet misbruger sin dominerende stilling til at  

 krydssubsidiere kuverteringsvirksomheden med midler fra Postvæsenets  

 monopolvirksomhed, hvilket udsætter de private kuverteringsvirksomheder for  

 en urimelig konkurrenceforvridning.
Konkurrencerådet har forelagt klagen for Generaldirektoratet for P&T,  

 på hvis vegne Kammeradvokaten den 14. marts 1994 har afgivet en redegørelse  

 om baggrunden for Postens Kuverterings virksomhed, regnskabsprincipper og  

 hidtidige regnskabsmæssige resultater m.v.
Det fremgår af redegørelsen, at  

 Postens Kuvertering er en selvstændig, resultatansvarlig enhed inden for  

 Postvæsenet, hvis regnskaber opstilles efter principperne i  

 årsregnskabsloven, men regnskaberne er ikke offentligt tilgængelige.  

 Redegørelsen er bl.a. bilagt årsregnskaberne for 1989/90, 1991 og 1992 samt  

 driftsbudget for 1994. Endvidere er vedlagt 2 lejekontrakter indgået mellem  

 Postens Kuvertering og Aalborg Postkontor samt en leasingkontrakt indgået med  

 P&T's Økonomikontor.
Ved skrivelse af 14. april 1994 har Kammeradvokaten  

 desuden fremsendt årsregnskabet for 1993.  . . .
Sammenslutningens klage har været behandlet på Konkurrencerådets møde den  

 15. juni 1994. Rådet fandt, at Postens Kuverterings virksomhed i dens  

 nuværende form er præget af manglende gennemsigtighed, og at virksomheden  

 indebærer en nærliggende risiko for en konkurrenceforvridende  

 krydssubsidiering i strid med konkurrencelovens intentioner.
Konkurrencerådet  

 besluttede på den baggrund i medfør af konkurrencelovens § 15 at rette  

 henvendelse til kommunikationsministeren og påpege disse mulige skadelige  

 virkninger for konkurrencen og samtidig henstille, at Postens Kuverterings  

 regnskaber gøres offentligt tilgængelige, samt at Postens Kuvertering  

 udskilles fuldstændigt fra Postvæsenets øvrige funktioner, gerne i  

 selskabsform.« 4. Af en pressemeddelelse af 16. juni 1994 fra Ministeriet for  

 Kommunikation og Turisme fremgår, at ministeren har udtalt følgende i  

 anledning af Konkurrencerådets § 15-henvendelse:
 »Jeg har hæftet mig ved, at Konkurrencerådet ikke har fundet bevis  

 for påstanden om krydssubsidiering mellem Postvæsenet og Postens Kuvertering.  

 P&T har over for mig forsikret, at der heller ikke fremover vil ske  

 krydssubsidiering mellem Postvæsenet og Postens Kuvertering.
Vedrørende Rådets henstilling om udlevering af regnskab for Postens  

 Kuvertering mener jeg ikke, at P&T bør forpligtes til at udlevere dette  

 til konkurrenterne.
Kuverteringsydelser er en blandt flere af Postvæsenets  

 konkurrenceprodukter, og jeg har forståelse for, at Postvæsenet af  

 konkurrencemæssige grunde ikke ønsker at offentliggøre delregnskaber.
Heri  

 adskiller Postvæsenet sig næppe fra konkurrerende private virksomheder,  

 hvortil kan regnes flere multinationale virksomheder, som også leverer flere  

 ydelser og produkter, og hvor de offentliggjorte regnskaber alene angiver  

 virksomhedens samlede resultat for alle produkter under et.
I øvrigt finder jeg det betænkeligt, om offentlige virksomheder generelt  

 skulle forpligtes til at udarbejde og udlevere separate regnskaber for  

 enkelte konkurrenceaktiviteter.
Det vil i Postvæsenets tilfælde føre til en  

 opsplitning af virksomheden i en række enheder, hvilket allerede af praktiske  

 grunde ville være en dårlig løsning.
Jeg skal dog ikke lægge skjul på, at det også efter min opfattelse ville  

 være godt at få etableret klarere spilleregler på dette og andre områder,  

 hvor Postvæsenet konkurrerer med private virksomheder.
I modsætning til hvad  

 man måske tror, er den nuværende situation snarere til ulempe for Postvæsenet  

 end til gavn.
Dette skyldes bl.a., at den nuværende forskel i økonomiske  

 vilkår ikke forstås af konkurrenterne og derfor ofte giver anledning til  

 formodninger om, at Postvæsenet har fordelagtigere konkurrencevilkår end  

 konkurrenterne.
Det hæmmer ofte Postvæsenets muligheder for at opnå accept  

 til at udvikle nye produkter og til at være aktiv i konkurrencen med private  

 virksomheder.
Dette er bl.a. baggrunden for, at jeg har ladet igangsætte det førnævnte  

 arbejde (vedrørende den fremtidige organisering af Postvæsenet) for at finde  

 et grundlag for Postvæsenets fremtidige virke, således at virksomheden i  

 højere grad underlægges et regelsæt, som minder om det, der er gældende for  

 de private, konkurrerende virksomheder.
Jeg har orienteret Folketingets  

 Erhvervsudvalg herom og forventer, at resultatet af dette arbejde kan  

 foreligge efter sommerferien« 5. Klagerens argumentation Klageren har anført, at der ikke foreligger sådanne afgørende hensyn som  

 nævnt i § 15, stk. 1, nr. 5, at klagerens interesse i at kunne benytte  

 kendskab til sagens dokumenter til varetagelse af sit tarv skal vige herfor.
 Hensynet til Postens Kuverterings økonomiske interesser bør ikke begrænse  

 klagerens mulighed for at få adgang til aktindsigt i det omhandlede  

 materiale.
Klageren og den øvrige private lettershopbranche er støt og roligt ved at  

 blive udkonkurreret af Postens Kuvertering.
Dette skyldes P&T's direkte  

 eller indirekte ulovlige støtte af Postens Kuvertering samt det forhold, at  

 Postens Kuvertering i vidt omfang får adgang til den private  

 kuverteringsbranches mest følsomme forretningshemmeligheder.
 Det er uacceptabelt, at klageren nægtes aktindsigt i netop de oplysninger,  

 som skal vise, om P&T har handlet i strid med konkurrencelovgivningen,  

 når P&T samtidig som monopolvirksomhed siden Postens Kuverterings opstart  

 har haft en uhindret adgang til at tage markedsandele fra den private  

 lettershopbranche og ganske uforstyrret har kunnet opsamle, analysere og  

 bearbejde konkurrenternes oplysninger om lettershopmarkedet og de enkelte  

 kunder.
Kammeradvokatens redegørelse af 14. marts 1994, som klageren nu har fået  

 delvis aktindsigt i, er meget foruroligende læsning.
Redegørelsen viser på en  

 lang række punkter, at klagerens mistanke om talmanipulation har været  

 korrekt.
 Alene ved at give aktindsigt i det af P&T indleverede  

 regnskabsmateriale kan der skabes sikkerhed for, dels at P&T rent faktisk  

 har ændret sin regnskabspraksis, dels at der ikke fortsat finder en skjult  

 subsidiering sted.
 Subsidiært ønsker klageren i medfør af forvaltningslovens § 15, stk. 2,  

 videst mulig adgang til aktindsigt i de dele af materialet, hvor aktindsigt  

 ikke konkret måtte være til skade for Postens Kuverterings direkte økonomiske  

 interesser.
 I det mindste må der gives aktindsigt i tidligere års regnskabstal, dvs.  

 årsregnskaberne for 1991, 1992 og 1993. Offentliggørelsen af disse  

 regnskabstal kan ikke med rimelighed siges at være så skadelige for P&T's  

 aktuelle økonomiske interesser, at klageren ikke nu på anstændig vis skal  

 have lejlighed til ved selvsyn at konstatere, om P&T's regnskaber nu  

 lever op til almindelige regnskabsprincipper.
 Ifølge Konkurrencerådet skal på trods af, at man ud fra en  

 konkurrenceretlig synsvinkel finder det rigtigt at offentliggøre regnskaberne  

 for at skabe gennemsigtighed om virksomheden, disse ellers for rådet så  

 vigtige hensyn ikke have forrang frem for »afgørende hensyn til det  

 offentliges økonomiske interesser, herunder udførelse af det offentliges  

 forretningsvirksomhed,» jf. forvaltningslovens § 15, stk. 1, nr. 5.
 Konkurrencerådets afvejning er forkert, idet hensynet til P&T's  

 økonomiske interesser ikke berettiger til at afskære aktindsigt i disse  

 årsregnskaber, der for en hvilken som helst privat konkurrerende  

 lettershopvirksomhed er tilgængelige for offentligheden.
 Til det af Kammeradvokaten anførte, hvorefter erhvervsdrivende  

 virksomheder, der drives i en anden retlig form, f.eks. som personligt drevne  

 virksomheder, interessentskaber eller af en offentlig myndighed, ikke kan  

 pålægges at offentliggøre deres årsregnskab, bemærkes, at efter den 1. januar  

 1995 gælder dette kun for så vidt angår offentlige myndigheder, men ikke for  

 erhvervsdrivende virksomheder i øvrigt, jf. lov nr. 123 af 18. februar 1994  

 om erhvervsdrivende virksomheder.
 Til det af Kammeradvokaten anførte, hvorefter en offentliggørelse af  

 Postens Kuverterings regnskaber vil stille Postvæsenet konkurrencemæssigt  

 ringere end flere multinationale virksomheder, bemærkes, at dette næppe kan  

 have megen relevans i den foreliggende sag, hvor Postvæsenet netop af  

 Konkurrencerådet af gennemsigtighedsmæssige årsager er blevet opfordret til  

 at offentliggøre sine regnskaber og udskille Postens Kuvertering fuldstændigt  

 fra Postvæsenets monopolvirksomhed, gerne i selskabsform.
Det er et afgørende argument for at give klageren aktindsigt i det  

 omhandlede materiale, herunder navnlig årsregnskaberne, at  

 kommunikationsministeren og Postvæsenet tilsyneladende ganske har ladet hånt  

 om Konkurrencerådets opfordring til åbenhed og gennemsigtighed og har fortsat  

 Postens Kuverterings virksomhed, som intet var hændt.
Denne holdning hos en  

 offentlig myndighed kan kun karakteriseres som en nedvurdering af  

 Konkurrencerådets arbejde og konklusioner, uanset at loven desværre kun  

 hjemler, at en afgørelse efter konkurrencelovens § 15 skal have karakter af  

 en blot henstilling.
 Når kommunikationsministeren og P&T ikke ønsker at følge  

 Konkurrencerådets henstilling, kan der ikke være nogen tvivl om, at hensynet  

 til det offentliges økonomiske interesser ikke kan få forrang frem for  

 klagerens berettigede forventning om at få aktindsigt i regnskaberne og  

 dermed en mulighed for at kontrollere, hvorvidt Postvæsenet overholder  

 konkurrencelovgivningen.
6. Konkurrencerådets argumentation Rådet har anført, at klageren som part i sagen som udgangspunkt har krav  

 på at blive gjort bekendt med sagens dokumenter, jf. forvaltningslovens § 9,  

 stk 1. Klagerens interesse i at kunne benytte kendskab til sagens dokumenter  

 til varetagelse af sit tarv må imidlertid under de foreliggende  

 omstændigheder delvis vige for afgørende hensyn til det offentliges  

 økonomiske interesser, herunder udførelsen af det offentliges  

 forretningsvirksomhed, jf. forvaltningslovens § 15, stk. 1, nr. 5.
Da der i den pågældende sag er tale om offentlig erhvervsvirksomhed, vil  

 rådets indgrebsbeføjelser efter konkurrencelovens §§ 11-13 ikke kunne bringes  

 i anvendelse, jf. lovens § 2, nr. 2, 2. pkt.
Rådet vil i det højeste kunne  

 rette henvendelse i medfør af lovens § 15, og klageren vil ikke kunne støtte  

 ret på en sådan afgørelse, der alene kan have karakter af en henstilling.
I  

 samme forbindelse skal det bemærkes, at hverken klageren eller adressaten for  

 henvendelsen i givet fald kan indbringe rådets beslutning om at tage  

 konkurrencelovens § 15 i anvendelse for ankenævnet, jf. lovens § 18, stk. 1.
På den baggrund må klagerens interesse vige for hensynet til Postens  

 Kuverterings forretningsvirksomhed, og der er derfor i forbindelse med  

 meddelelsen af aktindsigt i medfør af forvaltningslovens § 15, stk. 1, nr. 5,  

 udeladt de regnskabsmæssige oplysninger i Kammeradvokatens redegørelse af 14.  

 marts 1994 og skrivelse af 14. april 1994 samt udeladt de vedlagte  

 årsregnskaber, budgetter, kontrakter m.v.
Der er i overensstemmelse med  

 forvaltningslovens § 15, stk. 2, meddelt aktindsigt i det øvrige materiale.
Rådet er ikke uenig med klageren i, at årsregnskaberne for Postens  

 Kuvertering ud fra en konkurrenceretlig vurdering bør gøres offentligt  

 tilgængelige og dermed også tilgængelige for klageren for at skabe  

 gennemsigtighed om virksomheden i overensstemmelse med konkurrencelovens  

 formål, jf. rådets henvendelse af 15. juni 1994 til kommunikationsministeren.  

 Rådet har imidlertid ikke i konkurrencelovens § 15 eller andet steds hjemmel  

 til at pålægge Postvæsenet at offentliggøre regnskaberne.
Rådets afgørelse af  

 28. april 1994 er derfor alene truffet efter en vurdering i henhold til  

 forvaltningsloven.
7. Kammeradvokatens argumentation Kammeradvokaten har anført, at ved den erhvervsretlige lovgivning er det  

 kun pålagt aktieselskaber, anpartsselskaber og erhvervsdrivende fonde at  

 offentliggøre deres årsregnskaber ved indsendelse heraf til Erhvervs- og  

 Selskabsstyrelsen.
Heraf følger naturligvis, at erhvervsdrivende  

 virksomheder, der drives i en anden retlig form, f.eks. som personligt drevne  

 virksomheder, interessentskaber eller af en offentlig myndighed, ikke kan  

 pålægges at offentliggøre deres årsregnskaber.
Dette gælder også, når en  

 anmodning om offentliggørelse fremkommer i form af en begæring fra  

 konkurrerende virksomheder om aktindsigt i regnskabsoplysninger, ligesom det  

 er uden betydning, om konkurrenterne selv er organiseret i den ene eller  

 anden retlige form.
Hverken principperne i den forvaltningsretlige lovgivning eller  

 konkurrencelovens gennemsigtighedsprincip kan ændre herved.
I modsat fald  

 gøres den afgrænsning af pligten til at offentliggøre regnskaber, der er  

 foretaget ved den selskabsretlige og fondsretlige lovgivning, illusorisk.
Til det af klageren anførte om lov om erhvervsdrivende virksomheder  

 bemærkes, at denne lov, der træder i kraft den 1. januar 1995, kun finder  

 anvendelse på virksomheder med begrænset ansvar.
Det er således ikke korrekt,  

 at f.eks. personligt drevne virksomheder, interessentskaber og offentlige  

 myndigheder efter denne dato kan pålægges at offentliggøre deres  

 årsregnskaber.
Ingen af disse er nemlig virksomheder med begrænset ansvar.
 Særligt om det fremlagte budget for Postens Kuvertering bemærkes, at  

 budgetter i alle virksomheder anses for at være et strategisk  

 styringsinstrument, der aldrig offentliggøres.
 Kammeradvokaten har endvidere henvist til den ovenfor gengivne udtalelse  

 fra ministeren for kommunikation og turisme og har særligt fremhævet, at et  

 regnskab vedrørende kuverteringsydelser vil have karakter af et delregnskab  

 for Postvæsenet, og at en offentliggørelse heraf vil stille Postvæsenet  

 konkurrencemæssigt ringere end flere multinationale virksomheder, som også  

 leverer flere ydelser og produkter, og hvor de offentliggjorte regnskaber  

 typisk alene angiver virksomhedens samlede resultat for alle produkter under  

 et.
8. Ankenævnets bemærkninger Foreløbig bemærkes, at reglerne om årsregnskaber m.v. ifølge lov nr. 123  

 af 18. februar 1994 om erhvervsdrivende virksomheder kapitel 5 kun finder  

 anvendelse på virksomheder med begrænset ansvar.
På det omhandlede forretningsområde udøver Postens Kuvertering egentlig  

 forretningsvirksomhed i fuld konkurrence med de virksomheder, som klageren  

 repræsenterer.
Under disse omstændigheder må retten til aktindsigt i medfør  

 af forvaltningslovens § 15, stk. 1, nr. 5, begrænses af hensyn til det  

 offentliges forretningsvirksomhed, og ankenævnet har derfor ikke mulighed for  

 at ændre Konkurrencerådets afgørelse.
 Konkurrencerådets afgørelse af 22. marts 1994, således som denne afgørelse  

 er ændret af rådet den 28. april 1994, stadfæstes.
 (* 1) Konkurrencerådet:
