Vejledning om fastsættelse af  

 årsløn Indholdsfortegnelse 1. INDLEDNING OG LOVGRUNDLAG 2. ÅRSLØNSBEGREBET  

 2.1. Beskrivelse  

 2.2. Begrebet "arbejdsfortjeneste"  

 2.3. Praktiske regler 3. UREGELMÆSSIGE INDTÆGTSFORHOLD  

 3.1. Sygedagpenge  

 3.2. Arbejdsløshedsdagpenge  

 3.3. Andre enkeltstående situationer  

 3.4. Skadelidte har været ansat under et år ved skadens  

 indtræden 4. SÆRLIGT OM ERHVERVSSYGDOMME 5. SÆRLIGE PERSONGRUPPERS INDTÆGTSFORHOLD  

 5.1. Unge under 21 år og personer under uddannelse  

 5.2. Personer over 21 år og ikke under uddannelse uden egentligt  

 erhverv  

 5.3. Pensionister og efterlønsmodtagere  

 5.4. Ansat hos familiemedlemmer  

 5.5. Tillæg for delvist hjemmearbejde  

 5.6. Indsatte og personer med døgnophold i boformer mv.
6. SELVSTÆNDIGE ERHVERVSDRIVENDE 7. FISKERE OG SØFOLK  

 7.1. Særregler for visse fiskere  

 7.2. DIS-løn 8. BIERHVERV OG TIDSBEGRÆNSET ERHVERV  

 8.1. Bierhverv  

 8.2. Tidsbegrænset erhverv  

 8.3. Professionelle sportsfolk 9. VÆRNEPLIGTIGE 10. EFTERLADTEERSTATNING Bilag 1: Regler Bilag 2: Omregningsbrøker Kapitel 1 Indledning og lovgrundlag Årslønnen lægges til grund ved  

 fastsættelse af erstatning for tab af erhvervsevne og for tab af  

 forsørger.
Vejledningen anvendes af Arbejdsskadestyrelsens  

 medarbejdere, når der skal fastsættes en årsløn i  

 konkrete sager.
Da der er tale om en vejledning, kan forholdene i den enkelte  

 sag føre til en anden vurdering.
 Denne vejledning træder i stedet for Vejledning om  

 fastsættelse af årsløn fra december 1992.
En revision af vejledningen giver os mulighed for at  

 indarbejde justeringer på grundlag af de erfaringer, vi har fået  

 fra 1992 og til i dag.
Samtidig er der indarbejdet en række eksempler  

 til belysning af vores praksis.
Lovgrundlag Reglerne om fastsættelse af årsløn  

 fremgår af § 41 i lov om forsikring mod følger af  

 arbejdsskade.
 Der henvises i denne vejledning alene til bestemmelser i  

 lov om forsikring mod følger af arbejdsskade, der trådte i kraft  

 1. januar 1993. De generelle retningslinier for fastsættelse af  

 årsløn efter arbejdsskadeforsikringsloven før 1. januar  

 1993 er imidlertid de samme.
Lov om erstatning til skadelidte værnepligtige m.fl.  

 og lov om erstatning for vaccinationsskader henviser om årsløn  

 til reglerne i lov om forsikring mod følger af arbejdsskade.
Dog  

 indeholder lov om erstatning til skadelidte værnepligtige i § 8 en  

 speciel regel.
Der henvises til kapitel 9.
Kapitel 2 Årslønsbegrebet 2.1. Beskrivelse Efter lovens § 41, stk. 1, fastsættes  

 årslønnen ud fra skadelidtes samlede arbejdsfortjeneste i  

 året før arbejdsskaden. Årslønnen skal  

 således afspejle den skadelidtes indtjeningsevne i året  

 før arbejdsskaden.
I visse situationer, for eksempel ved særlige  

 ansættelsesforhold, vil indtjeningen i året før skaden  

 ikke være dækkende.
Vi vil da fastsætte  

 årslønnen efter et skøn.
 Årslønnen fastsættes også efter  

 et skøn, når skadelidte på grund af en erhvervssygdom ikke  

 har været beskæftiget til samme løn i hele det  

 foregående år, eller hvis skadelidte har været ude af  

 erhverv i en kortere eller længere periode før datoen for  

 sygdommens anmeldelse, jf. § 41, stk. 1, 2. pkt.
 Det kan ofte være vanskeligt at vurdere, om  

 hovedreglen om sidste års indtægt skal anvendes, eller om der  

 foreligger særlige ansættelsesforhold, der bevirker, at  

 årslønnen skal fastsættes efter et skøn.
 Hvis de årlige indtægter varierer meget, kan  

 der også være anledning til at fastsætte  

 årslønnen efter et skøn.
 Hvis indtægten varierer med mere end 15-20 procent  

 fra år til år, vil der ofte være anledning til at  

 fastsætte årslønnen som et gennemsnit af de sidste tre  

 års indtægter inden skaden, så årslønnen  

 bliver et udtryk for, hvad skadelidte normalt ville tjene.
 Der henvises i øvrigt til kapitel 3 om  

 uregelmæssige indtægtsforhold og til kapitel 4 om  

 erhvervssygdomme.
2.2. Begrebet "arbejdsfortjeneste" Det er skadelidtes indtægter ved arbejde, der skal  

 erstattes, og derfor indgår arbejdsfri indtægter ikke i  

 årslønnen.
Arbejdsfri indtægt er for eksempel offentlige  

 eller private pensioner og rente af formue.
 Det er uden betydning, om arbejdsfortjenesten stammer fra  

 en eller flere arbejdsgivere, fra bierhverv uden for den normale arbejdstid  

 eller fra overskud ved selvstændig virksomhed.
Hvad indgår? Arbejdsfortjenesten kan bestå af:
 ·  

 	Pengeindkomst: Løn og indtægter, som erstatter løn,  

 for eksempel arbejdsløsheds- eller sygedagpenge og  

 kontanthjælp.
 ·  

 	Feriepenge (optjeningsåret).
 ·  

 	Pensionsbidrag, herunder ATP-bidrag, fra såvel lønmodtageren  

 som fra arbejdsgiveren, uanset om der er tale om bidrag til en kapitalpension  

 eller en pensionsordning med løbende udbetaling.
 ·  

 	Værdien af kost og logi, jf. § 41, stk. 2. Værdien  

 fastsættes i Arbejdsskadestyrelsens årlige bekendtgørelse  

 om regulering af ydelser mv., jf. § 42, stk. 3. Værdien af kost og  

 logi vil normalt være indregnet i A-indkomsten.
 ·  

 	Værdien af fri bil og telefon.
 ·  

 	Andre naturalydelser.
Tjenestemænd Hvis skadelidte har ret til pension efter  

 tjenestemandspensionsloven eller dertil svarende bestemmelser,  

 tillægges 15 procent af lønnen som pensionsbidrag.
Hvis  

 arbejdsskaden er sket før 1. januar 1993, tillægges 12 procent  

 af lønnen som pensionsbidrag.
Andre pensionsberettigede For andre pensionsberettigede må der fra  

 arbejdsgiveren eller fra skadelidte indhentes oplysninger om, hvilke  

 beløb der er indbetalt til pensionsordningen i året før  

 skaden.
 Det faktisk indbetalte beløb er nødvendigt,  

 selvom procentsatsen for pensionsbidraget er oplyst, da det som regel ikke er  

 hele lønnen, der er pensionsgivende.
Når en person modtager arbejdsindtægter, som i  

 princippet er løn for flere personers arbejde, medregnes  

 indtægten udelukkende i årslønnen hos den, der beskattes  

 af beløbet.
Når en familie eksempelvis har et barn i  

 familiepleje, tilfalder indtægten fra kommunen den ene af  

 ægtefællerne, selvom begge deltager i pasningen.
Eksempel 1 En kvinde havde deltidsarbejde, og desuden havde familien  

 et barn i familiepleje.
Ydelsen fra kommunen for familieplejen blev medregnet  

 i kvindens årsløn, da den blev beskattet som A-indkomst, selvom  

 ægtefællen også deltog i pasningen af barnet.
Hvad indgår ikke? Uden for arbejdsfortjenesten falder beløb, der  

 alene skal dække merudgifter som følge af arbejdet:
·  

 	Kørselsgodtgørelse ·  

 	Sejlpenge ·  

 	Time- og dagpenge (diæter) ·  

 	Rejse- og befordringsgodtgørelse ·  

 	Telefongodtgørelse og lignende ·  

 	Beklædningsgodtgørelse mv.
2.3. Praktiske regler Årslønnen skal fastsættes ud fra  

 arbejdsfortjenesten i året før arbejdsskadens indtræden.  

 Da skadedatoen kun sjældent passer præcist med  

 lønafregningen, kan det ofte være vanskeligt at få dette  

 beløb nøjagtigt oplyst. Årslønnen fastsættes  

 derfor som regel ud fra arbejdsfortjenesten i de 12 måneder, der ligger  

 forud for den måned, hvor arbejdsskaden skete.
 Ved anvendelse af lønoplysninger fra to  

 skatteår, fordeles årslønnen månedsvis ud fra  

 skadetidspunktet.
 Hvis skaden for eksempel er sket i maj måned, og  

 ska-delidte både i skadeåret og i året før har haft  

 normal indtjening, fastsættes årslønnen med 4/12 af  

 årets ind-tjening og 8/12 af foregående års indtjening.
 Arbejdsfortjenesten fastsættes normalt ud fra  

 selvan-givelsens oplysninger om A-indkomst og ellers ud fra arbejdsgiverens  

 eller skadelidtes egne oplysninger.
Ved arbejde i udlandet kan A-indkomsten ikke anvendes,  

 hvis den er reduceret på grund af hel eller delvis skattefrihed.
I  

 denne situation anvendes den samlede lønindkomst.
Maksimal årsløn Årslønnen kan ifølge § 41, stk.  

 3, ikke sættes højere end til et bestemt beløb, som  

 reguleres hvert år.
 For arbejdsskader indtrådt den 1. januar 1998 eller  

 senere er beløbet 313.000 kr.
Minimumsårsløn For personer, som er under 21 år, eller som er under  

 uddannelse, kan årslønnen ikke sættes lavere end et  

 bestemt beløb, som reguleres hvert år.
For arbejdsskader  

 indtrådt den 1. januar 1998 eller senere er be-løbet 116.000  

 kr.
Skønsmæssig fastsættelse Når årslønnen er fastsat efter et  

 skøn, anvendes typisk et skøn over indtægterne i de  

 seneste tre år før skaden.
Det skønnede beløb  

 opreguleres til lønniveauet i året før arbejdsskaden.  

 Derved bliver en skønnet årsløn fastsat i niveau med en  

 årsløn beregnet ud fra indtægten i året før  

 skaden.
 En skønnet årsløn kan også  

 fastsættes ud fra lønforholdene på skadetidspunktet, jf.  

 nærmere kapitel 3.
 Om erhvervssygdomme henvises til kapitel 4.
Afrunding Årslønnen skal være et tal, som er  

 deleligt med 1.000 kr.
For skader sket før 1993 afrundes til et  

 beløb deleligt med 500 kr.
 Ved skønsmæssigt fastsat årsløn  

 anvendes et forholdsvis rundt beløb, det vil sige et beløb der  

 er deleligt med 5.000 eller 10.000 kr.
Det er den faktiske arbejdsfortjeneste, der anvendes ved  

 beregning af årslønnen.
Heri ligger, at der for eksempel ikke  

 kan anvendes en gennemsnitsindtægt for det pågældende  

 erhverv.
En sådan indtægt kan kun anvendes i specielle  

 tilfælde, jf. kapitel 5.
Arbejdsmarkedsbidrag Arbejdsmarkedsbidrag medregnes i årslønnen.
I  

 op-gørelserne fra skattemyndighederne fra 1995 og fremefter  

 indgår det indbetalte arbejdsmarkedsbidrag i A-indkomsten.
For året 1994 kan arbejdsmarkedsbidraget  

 undtagelsesvis være opgjort separat og skal i så fald  

 tillægges den konterede A-indkomst.
Hvis det indbetalte  

 arbejdsmarkedsbidrag for 1994 ikke er oplyst, beregnes den samlede indkomst  

 ved at dividere den konterede A-indkomst med 95 og gange med 100.
Kapitel 3 Uregelmæssige indtægtforhold Udgangspunktet - at årslønnen  

 fastsættes til arbejdsfortjenesten i året før skaden -  

 fraviges i en række tilfælde, hvor fortjenesten typisk ikke er  

 udtryk for skadelidtes reelle indtjeningsevne.
 Det kan være tilfældet, hvis skadelidte inden  

 arbejdsskaden har været langvarigt syg, eller hvis skadelidte har haft  

 en længere arbejdsløshedsperiode inden den aktuelle  

 ansættelse.
3.1. Sygedagpenge Hvis der er tale om almindeligt forekommende sygdom eller  

 tilbagevendende sygeperioder, fastsættes årslønnen ud fra  

 den indtjente løn med tillæg af sygedagpengene.
Eksempel 2 En rengøringsassistent havde i året  

 før skaden haft en lønindtægt på 166.000 kr. og  

 modtaget ca. 10.000 kr. i sygedagpenge svarende til ialt omkring 4 ugers  

 sygemelding. Årslønnen blev fastsat til 166.000 kr. + 10.000 kr.  

 = 176.000 kr. + pensionsbidrag.
Enkeltstående sygeperiode Hvis der foreligger en langvarig enkeltstående  

 sygeperiode før arbejdsskaden, som har påvirket indtjeningen op  

 til skaden, skal der reguleres for den nedsatte indtægt som  

 følge af sygedagpengene.
Sygedagpengene medfører således  

 ikke en reduktion af årslønnen.
Eksempel 3 En kartonnagearbejder kom til skade i januar 1996. Han  

 havde været sygemeldt i de første 3 måneder af 1995.  

 Årslønnen blev fastsat ud fra hans arbejdsindtægt i de 9  

 måneder i 1995 og omregnet til 12 måneder.
Da indtægten for  

 de 9 måneder var 180.000 kr., blev årslønnen fastsat til  

 (180.000 : 9) x 12 = 240.000 kr. + pensionsbidrag.
3.2. Arbejdsløshedsdagpenge Når der er tale om personer med tilbagevendende  

 arbejdsløshedsperioder, fastsættes årslønnen til  

 den indtjente løn med tillæg af arbejdsløshedsdagpengene.  

 Dette gælder for eksempel for bygningsarbejdere med regelmæssig  

 arbejdsløshed og typiske sæsonarbejdere som personale i  

 sommertivoli mv.
Eksempel 4 En bygningsarbejder kom til skade i oktober 1996. Han  

 havde modtaget dagpenge i de første 3 måneder af 1996 og i  

 december 1995 på grund af sæsonarbejdsløshed.  

 Årslønnen blev fastsat ud fra lønindtægten og  

 arbejdsløshedsdagpengene i de sidste 12 måneder før  

 arbejdsskaden.
 Ved bedømmelsen af, om den skadelidte har en  

 sædvanlig indtjeningsevne, kan det ofte være af betydning at have  

 kendskab til skadelidtes arbejdsforhold og indtjening ikke alene i det  

 seneste år før skaden, men også i de nærmeste to  

 foregående år.
Enkeltstående arbejdsløshedsperiode Hvis der foreligger en enkeltstående  

 arbejdsløsheds-periode, fastsættes årslønnen uden  

 hensyn til arbejdsløshedsdagpengene.
Eksempel 5 En ingeniør havde gennem en årrække  

 haft ansættelse i en virksomhed, der gik konkurs.
Han havde derefter i  

 en periode på nogle måneder været arbejdsløs,  

 inden han fik ny ansættelse.
Kort tid efter den nye  

 ansættelse kom han til skade, og årslønnen blev fastsat ud  

 fra indtægten i denne ansættelse og uden hensyntagen til  

 arbejdsløshedsdagpengene, da arbejdsløsheden måtte  

 betragtes som en enkeltstående situation.
Der var sam-tidig udsigt til  

 varig beskæftigelse i den nye ansættelse.
3.3. Andre enkeltstående situationer Også i andre enkeltstående situationer, hvor  

 indtjeningen har været ekstraordinært nedsat, for eksempel  

 på grund af orlov eller genindkaldelse til militæret, skal der  

 reguleres på samme måde som ved sygedagpenge og  

 arbejdsløshedsdagpenge, så årslønnen bliver et  

 udtryk for en normal årsindtjening for skadelidte.
Eksempel 6 En sygeplejerske havde i året inden skaden haft 6  

 måneders uddannelsesorlov. Årslønnen blev fastsat ud fra  

 månedslønnen på skadetidspunktet gange 12.
3.4. Skadelidte har været ansat under et år  

 ved skadens indtræden Når skadelidte ikke har været  

 beskæftiget i et år før skaden, må hovedreglen om  

 det seneste års indtægt fraviges.
 Hvis det fremgår af oplysninger fra arbejdsgiveren,  

 at skadelidte kunne have forventet varig beskæftigelse,  

 fastsættes årslønnen ud fra den aktuelle løn  

 på tidspunktet for skaden omregnet til årsniveau.
Årslønnen udregnes ved at gange den ugentlige  

 arbejdsfortjeneste med 52, fastsat ud fra timelønnen eksklusiv  

 feriepenge og søgne-helligdagsbetaling.
Tilsvarende ganges 14-dages  

 lønnen med 26 og månedslønnen med 12.
 Hvis timelønnen havde været inklusiv  

 feriepenge og søgne-helligdagsbetaling, beregnes  

 årslønnen ud fra timelønnen gange den faktiske  

 arbejdstid, idet der fratrækkes for 5 ugers ferie og 7,4 timer pr.  

 søgne-helligdag, svarende til 2 uger. Årslønnen beregnes  

 ud fra 45 uger.
Eksempel 7 Skadelidte havde efter militærtjeneste haft  

 kortvarig beskæftigelse i 1994. Derefter havde han været  

 arbejdsløs indtil 1. juni 1995. 2 måneder efter den nye  

 ansættelse kom han til skade, og arbejdsgiveren oplyste, at skadelidte  

 kunne have forventet varig beskæftigelse til en månedsløn  

 på 15.300 kr. Årslønnen blev herefter fastsat til 15.300 x  

 12, det vil sige 183.600 kr. + pensionsbidrag.
Krav om varig beskæftigelse Hvis der er tale om, at den aktuelle ansættelse ikke  

 er af varig karakter, men for eksempel er et vikariat, jobtilbud eller  

 sæsonarbejde, fastsættes årslønnen som udgangspunkt  

 ud fra hovedreglen, det vil sige ud fra den faktiske indtjening i de seneste  

 12 måneder før skadens indtræden.
 Hvis skaden indtræder, mens skadelidte er ansat  

 på prøve, må arbejdsgiveren oplyse, om han forventede, at  

 beskæftigelsen blev varig.
Kapitel 4 Særligt om erhvervssygdomme Ved erhvervssygdomme fastsættes  

 årslønnen på samme måde som ved arbejdsulykker, det  

 vil sige som udgangspunkt ud fra indtægten i de seneste 12  

 måneder før skadedatoen.
 Skadedatoen fastsættes til datoen for anmeldelsen,  

 jf. lovens § 11, stk. 2.
I mange tilfælde vil anmeldedatoen ligge senere end  

 det tidspunkt, hvor sygdommen har givet sig udslag i en varigt ændret  

 erhvervsmæssig situation.
Situationen kan være ændret ved  

 en langvarig sygemelding eller ved overgang til førtidspension eller  

 forskud på pension. Årslønnen i året før  

 anmeldedatoen vil derfor ikke være udtryk for, hvad skadelidte tjente,  

 før sygdommen opstod.
Der er her mulighed for at fastsætte  

 årslønnen efter et skøn, jf. lovens § 41, stk. 1, 2.  

 pkt.
Opregulering Efter praksis reguleres indtægten i året  

 før sygdommens opståen frem til året før  

 anmeldetidspunktet.
Dette gøres ved at gange indtægten  

 før sygdommens opståen med forholdet mellem lovens maksimale  

 årsløn på de to tidspunkter.
Eksempel 8 En isoleringsarbejder fik i januar 1989 påvist en  

 lungelidelse.
Han ophørte først med sit arbejde i januar 1997.  

 Det sidste år med normal indtjening var 1988, hvor han havde tjent  

 150.000 kr.
Skadedatoen blev fastsat til januar 1997, som var datoen for  

 anmeldelsen.
Den maksimale årsløn var i 1996 303.000 kr. og i  

 1988 248.000 kr. Årslønnen blev fastsat til 150.000 x (303.000 :  

 248.000) = 183.266 kr. + pensionsbidrag.
Kapitel 5 Særlige persongruppers indtægtsforhold I en række situationer er det ved fastsættelse  

 af årslønnen ikke muligt at anvende indtægten i året  

 før arbejdsskaden.
Det er i situationer, hvor indtægten ikke er  

 et reelt udtryk for skadelidtes indtjeningsevne.
En ung persons indtjening vil ofte ikke afspejle den  

 fremtidige indtjening.
I andre tilfælde kan det være erhvervets  

 specielle forhold, der adskiller sig fra typiske indtjeningsformer.
 Der bliver derfor tale om en skønsmæssig  

 fastsættelse af årslønnen eller fastsættelse efter  

 særlige regler for nogle persongrupper.
 Det gælder:
·  

 	unge mennesker under 21 år ·  

 	personer under uddannelse ·  

 	personer over 21 år uden egentligt erhverv ·  

 	pensionister ·  

 	efterlønsmodtagere ·  

 	ansatte hos familiemedlemmer ·  

 	hjemmearbejdende ·  

 	personer på institution, i boformer mv.
5.1. Unge under 21 år og personer under  

 uddannelse Ved fastsættelsen af årsløn for  

 personer under 21 år eller under uddannelse tages der hensyn til den  

 erhvervsindtægt, som den skadelidte kunne forvente at opnå efter  

 det fyldte 21. år eller efter uddannelsens afslutning, hvis  

 arbejdsskaden ikke var indtruffet, jf. § 41, stk. 4.
16 år eller derunder Er skadelidte på afgørelsestidspunktet 16  

 år eller derunder, fastsættes årslønnen til den  

 løntalsregulerede minimumsårsløn, medmindre skadelidtes  

 erhvervsevne allerede forud for arbejdsskadens indtræden var nedsat i  

 væsentlig grad, jf. lovens § 41, stk. 4.
17 til 20 år Er skadelidte fyldt 17 år, men endnu ikke 21,  

 på afgørelsestidspunktet, beregnes årslønnen efter  

 særlige retningslinier, som er nærmere beskrevet i  

 Arbejdsskadestyrelsens årlige cirkulære om fastsættelse af  

 årsløn, medmindre skadelidtes erhvervsevne allerede forud for  

 arbejdsskadens indtræden var nedsat i væsentlig grad, jf. lovens  

 § 41, stk. 4.
Årsløn fastsat efter reglerne for skadelidte  

 under 21 år anvendes kun ved beregning af erstatningen for perioden,  

 indtil skadelidte fylder 21 år.
Erstatningen fra det tidspunkt, hvor  

 skadelidte fylder 21 år, beregnes på grundlag af den  

 årsløn, som skadelidte ville kunne opnå som 21-årig.  

 For unge under 21 år skal der således fastsættes to  

 årslønninger.
Normalårslønnen Hvis der undtagelsesvis ikke kan fremskaffes oplysninger  

 om den indtægt, som skadelidte kunne forventes at opnå som  

 21-årig, anvendes normalårslønnen  

 (gennemsnitslønnen for arbejdere i hele landet). Pr. 1. januar 1998 er  

 normalårslønnen 223.000 kr., jf.
Arbejdsskadestyrelsens  

 årlige cirkulære om fastsættelse af  

 årsløn.
 Normalårslønnen vil blive anvendt, hvor  

 arbejdsskaden overgår et barn, hvor det ikke vil være muligt at  

 skønne over, hvilken erhvervsindtægt barnet ville kunne  

 opnå som 21-årig.
 Overstiger lønnen i året før skaden  

 den årsløn, der kan beregnes efter disse regler, skal den  

 faktiske årsløn anvendes.
Eksempel 9 Et avisbud på 14 år kom alvorligt til skade  

 ved en trafikulykke.
Skaden var så alvorlig, at den fratog ham  

 muligheden for fortsat at have en arbejdsindtægt på ca. 20.000  

 kr. ved siden af skolegangen.
Sagen blev afgjort, da han var 15 år.  

 Årslønnen blev fastsat til minimumsårslønnen fra  

 afgørelsestidspunktet frem til det tidspunkt, hvor han fyldte 21  

 år.
Da der ikke forelå oplysninger om en bestemt fremtidig  

 uddannelse eller et bestemt erhverv, blev årslønnen fra det 21.  

 år fastsat til normalårslønnen.
 Voksenlærlinge mv.
 Der er også behov for særlige regler i de  

 situationer, hvor skadelidte er i lære eller er elev og er over 21  

 år på tidspunktet for arbejdsskadens indtræden.
 I disse situationer fastsættes  

 årslønnen ud fra, hvad skadelidte kunne have forventet at tjene  

 som udlært, vurderet ud fra lønniveauet ved arbejdsskadens  

 indtræden.
Eksempel 10 En 30-årig smedelærling kom i januar 1996 til  

 skade.
Arbejdsgiveren oplyste, at hans løn i januar 1996 ville have  

 været 7.500 kr. pr. 14. dag, hvis han havde været udlært.  

 Årslønnen blev fastsat ud fra 7.500 kr. x 26 (14-dages perioder)  

 = 195.000 kr. + pensionsbidrag.
Eksempel 11 Skadelidte blev pr. 1. november 1995 udlært som  

 tømrer og fik herefter arbejde til 90 kr. i timen.
Han kom til skade i  

 begyndelsen af 1996, og indtjeningen i året før skaden var  

 således ikke udtryk for en normal årsindtægt, da han havde  

 været lærling det meste af tiden.
Timelønnen var uden feriepenge og  

 søgne-helligdagsbetaling. Årslønnen blev fastsat ud fra  

 timelønnen på 90 kr. x 37 timer x 52 (uger) = 173.160 kr. + pensionsbidrag.
5.2. Personer over 21 år og ikke under uddannelse  

 og uden egentligt erhverv For personer over 21 år, der ikke er under  

 uddannelse, anvendes hovedreglen om, at det er den faktiske  

 arbejdsindtægt, der lægges til grund ved fastsættelse af  

 årslønnen.
 For personer, der ikke er i et egentligt erhverv, kan  

 indtægten ved arbejdsløshedsdagpenge, sygedagpenge eller  

 kontanthjælp anvendes i stedet for arbejdsindtægt.
Eksempel 12 Skadelidte havde modtaget arbejdsløshedsdagpenge i  

 årene fra 1993 til 1995. Han havde derefter fra 1. januar 1996  

 fået arbejde som langtidsledig for en periode på 7 måneder.  

 Han kom til skade i april 1996. Der forelå ikke oplysninger om, at  

 skadelidte kunne forvente beskæftigelse efter udløbet af  

 beskæftigelsesperioden på 7 måneder. Årslønnen  

 blev fastsat til arbejsindtægten i perioden 1. januar - 31. marts 1996,  

 tillagt arbejdsløshedsdagpenge fra 1. april til 31. december 1995, det  

 vil sige at årslønnen blev fastsat ud fra den samlede  

 indtægt i de sidste 12 måneder før skaden.
Eksempel 13 Skadelidte havde i flere år været uden  

 beskæftigelse og havde modtaget kontanthjælp.
Skadelidte blev  

 anvist arbejde i et projekt for langtidsledige og kom til skade efter  

 få dages ansættelse. Årslønnen blev fastsat ud fra  

 de seneste 12 måneders indtægt som  

 kontanthjælpsmodtager.
 For personer uden egentligt erhverv kan  

 årslønnen ikke fastsættes lavere end den såkaldte  

 pensionistårsløn, jf. afsnit 5.3.
5.3. Pensionister og efterlønsmodtagere Arbejdsfri indkomster, som for eksempel pensioner  

 (herunder folke- og førtidspensioner) medtages ikke ved  

 fastsættelse af årslønnen.
For en pensionist, der kommer  

 til skade i et arbejdsforhold, fastsættes årslønnen derfor  

 ud fra arbejdsindtægten.
Pensionistårsløn Hvis den årlige arbejdsindtægt udgør et  

 mindre beløb end den såkaldte pensionistårsløn,  

 anvendes pensionistårslønnen som minimumsårsløn.  

 Beløbets størrelse fastsættes årligt af styrelsen  

 og udgør pr. 1. januar 1998 23.000 kr.
Efterlønsmodtagere For efterlønsmodtagere gælder samme regler  

 som for pensionister, det vil sige at årslønnen alene  

 fastsættes ud fra arbejdsindtægten som efterlønsmodtager.  

 Efterlønnen indgår således ikke i beregningen.
5.4. Ansat hos familiemedlemmer Hvis særlige familieforhold betyder, at den  

 skadelidte arbejder til en lavere løn, end hvad der er  

 sædvanligt inden for det pågældende erhverv,  

 fastsættes årslønnen til gennemsnitslønnen for  

 ansatte inden for erhvervet. Årslønnen fastsættes  

 således uden hensyn til den lavere løn på grund af  

 familieforholdet.
 Denne situation vil kunne forekomme, når en  

 søn eller datter arbejder i forældrenes  

 virksomhed/landbrugsejendom.
5.5. Tillæg for delvist hjemmearbejde For personer, som passer børn i hjemmet eller  

 passer en syg ægtefælle, og derfor er beskæftiget ved  

 deltidsarbejde for at kunne varetage opgaver for familien, fastsættes  

 årslønnen som udgangspunkt ud fra det beløb, de faktisk  

 har tjent ved arbejde som lønmodtagere.
I en række situationer kan dette beløb ikke  

 tages som udtryk for værdien af skadelidtes arbejdskraft, og  

 arbejdsindtægten kan derfor forhøjes med et tillæg  

 svarende til værdien af deres hjemmearbejde for familien.
Dette  

 tillæg fastsættes årligt af styrelsen og udgør pr.  

 1. januar 1998 maksimalt 52.000 kr.
 Årslønnen kan dog ikke overstige det  

 beløb, som pågældende ville kunne opnå ved fuld  

 beskæftigelse i det pågældende erhverv.
Hvis en ansat er beskæftiget ved aften-, nat-  

 og/eller weekendvagter, skal lønnen sammenlignes med lønnen for  

 en heltidsbeskæftiget med normal daglig arbejdstid, før det kan  

 afgøres, om pågældende er berettiget til tillægget  

 ved hjemmearbejde.
Hvis løn og tillæg overstiger lønnen  

 ved normal daglig arbejdstid, kan årslønnen højst  

 fastsættes til denne løn.
 Hvis den pågældende er beskæftiget 30  

 timer eller mere om ugen, anvendes tillægget ikke, og hvis  

 pågældende ikke ønsker at være  

 fuldtidsbeskæftiget, anvendes tillægget heller ikke.
Forhøjelse af den indtjente løn med  

 tillægget forudsætter, at den pågældende før  

 arbejdsskaden har været fuldt arbejdsdygtig.
Hvis erhvervsevnen  

 på grund af alder, invaliditet eller sygdom allerede var nedsat  

 før arbejdsskaden, vil tillægget blive nedsat eller eventuelt  

 slet ikke komme i betragtning.
Eksempel 14 En 24-årig sygeplejerske med to børn på  

 2 og 4 år arbejdede 20 timer ugentligt i nattevagt.  

 Årslønnen blev fastsat ud fra lønindtægten tillagt  

 det maksimale tillæg for hjemmearbejde, da det samlede beløb  

 ikke oversteg lønnen ved heltidsbeskæftigelse i normal daglig  

 arbejdstid.
Eksempel 15 En 52-årig gift rengøringsassistent med to  

 hjemmeboende børn på 16 og 18 år havde i mange år  

 arbejdet 20 timer ugentligt. Årslønnen blev fastsat ud fra  

 lønindtægten uden tillæg for hjemmearbejde.
Der blev lagt  

 vægt på børnens alder, at hun havde arbejdet på  

 deltid i mange år, og at der ikke var udsigt til, at hun ville blive  

 beskæftiget på fuld tid.
 5.6. Indsatte og personer med døgnophold i  

 boformer mv.
Der er efter lov om forsikring mod følger af  

 arbejdsskade mulighed for at yde erstatning til indsatte i kriminalforsorgens  

 institutioner og til personer, der er optaget i døgnophold i boformer  

 mv. under lov om social service.
Det er en forudsætning, at skaden sker  

 under aktiviteter, der er forbundet med opholdet.
 For personer indsat i kriminalforsorgens institutioner  

 skal årslønnen fastsættes under hensyntagen til  

 skadelidtes erhvervsindtægt før anbringelsen og til den  

 erhvervsindtægt, pågældende kunne forvente at opnå  

 efter løsladelsen, hvis skaden ikke var sket, jf. § 4 i kgl.  

 anordning nr. 137 af 24. marts 1993.
For personer optaget i døgnophold i boformer mv.  

 under lov om social service skal årslønnen fastsættes  

 under hensyntagen til pågældendes eventuelle  

 erhvervsindtægt i tiden forud for optagelsen i boformen mv.
Der skal  

 endvidere tages hensyn til den udsigt til erhvervsindtægt, som den  

 pågældende kunne have påregnet, hvis skaden ikke var sket  

 eller ikke havde erhvervsmæssige følger, jf. § 2, stk. 2, i  

 Socialministeriets bekendtgørelse nr. 158 af 4. marts 1998.
Kapitel 6 Selvstændige erhvervsdrivende Fastsættelse af årsløn for  

 selvstændige erhvervsdrivende, der ikke har etableret deres virksomhed  

 i selskabsform, adskiller sig fra lønmodtagere, da fastsættelsen  

 som udgangspunkt sker ud fra virksomhedens regnskaber og  

 skatteansættelsen.
 Har den selvstændige erhvervsdrivende tillige  

 lønarbejde, tillægges lønindtægten overskuddet fra  

 den selvstændiges virksomhed.
 Hvis en anpartshaver har lønindtægt ved  

 arbejde for anpartsselskabet, tillægges lønindtægten  

 virksomhedens overskud.
Det er ofte vanskeligt at fastsætte  

 årslønnen for selvstændige erhvervsdrivende, da  

 konjunkturerne kan betyde stor variation i virksomhedens resultat fra  

 år til år.
Da det enkelte års indtægt for  

 selvstændige derfor kan variere meget, kan det være af betydning  

 at have kendskab til indtægten ikke alene i det sidste år  

 før arbejdsskaden, men også i de nærmeste foregående  

 to år.
 Årslønnen fastsættes ud fra  

 oplysningerne i årsregnskaberne og selvangivelserne for virksomheden og  

 skadelidte.
Vurderingen foretages med udgangspunkt i reglerne for  

 beregning af sygedagpenge.
Der henvises til § 37 i Socialministeriets  

 bekendtgørelse nr. 701 af 22. juli 1994, som ændret ved  

 bekendtgørelse nr. 249 af 1. april 1997. Bestemmelsen er medtaget som  

 bilag 1e.
 Efter bekendtgørelsen anvendes  

 årsopgørelsens/resultatopgørelsens oplysninger  

 om:
·  

 	overskud af virksomhed og udlejningsejendom uden hensyntagen til  

 renteudgifter og renteindtægter, der vedrører virksomheden, ·  

 	indtægt overført til medarbejdende ægtefælle,  

 der trækkes fra overskuddet, ·  

 	egne sygedagpenge og andre indtægter, som i væsentlig grad  

 skyldes den pågældendes egen arbejdsindsats i virksomheden, som  

 lægges til overskuddet, ·  

 	henlæggelser til investeringsfond, som ikke  

 fratrækkes.
 Normale afskrivninger fratrækkes i overskuddet.
 Årslønnen fastsættes således med  

 udgangspunkt i overskuddet i virksomheden og ikke i den skattepligtige  

 indkomst.
 For selvstændige, der arbejder fuld normal  

 arbejdstid i virksomheden, men som kun har en beskeden løn og et lille  

 overskud, er det styrelsens praksis at fastsætte årslønnen  

 til et beløb, der ikke ligger væsentligt under, hvad  

 pågældende ville kunne tjene som lønmodtager inden for det  

 pågældende erhverv.
 Hvis der derimod er tale om en lønmodtager med  

 normal indtægt, som ved siden af har en landbrugsejendom, der i de  

 seneste tre år gennemsnitligt har givet underskud, fastsættes  

 årslønnen alene ud fra lønindtægten som  

 lønmodtager.
Eksempel 16 En mand, der drev selvstændigt landbrug og havde  

 lønarbejde på fuld tid i en fiskefabrik, måtte  

 ophøre med at arbejde på fabrikken på grund af en  

 nakke-skulderlidelse og fik tilkendt førtidspension.
Landbruget havde  

 i flere år haft underskud. Årslønnen blev fastsat ud fra  

 lønindtægten og uden hensyn til underskuddet fra landbruget.
Kapitel 7 Fiskere og søfolk 7.1. Særregler for visse fiskere Årslønnen for personer forsikret efter lovens  

 § 8 er fastsat i lovens § 41, stk. 5. § 8 omhandler fiskere,  

 der driver selvstændigt fiskeri i et omfang svarende til mindst 3/5 af  

 årsindtægten.
Beløbet er pr. 1. januar 1998 116.000 kr.
En  

 eventuel erstatning beregnes efter denne årsløn, selvom den  

 faktiske indtægt er højere eller lavere.
 Årslønnen for andre fiskere, herunder ansatte  

 fiskere, følger hovedreglen i lovens § 41 om indtægten i  

 året før skaden.
7.2. DIS-løn Ved indførelsen af Dansk Internationalt  

 Skibsregister (DIS) er der foretaget ændringer i skattelovgivningen,  

 som medfører, at lønindkomst indtjent ved ansættelse i  

 skibe registreret i DIS i princippet er skattefri.
Dette har medført indgåelse af  

 særaftaler for ansatte under DIS-området, som tager hensyn til  

 den skattefrihedsordning, der er knyttet til tjenesten i DIS-registrerede  

 skibe.
Der er i den forbindelse opstået et behov for regulering af den  

 udbetalte hyre ved beregning af årslønnen, så  

 årslønnen kommer til at svare til lønniveauet for  

 søfarende ansat uden for DIS-området.
 Der henvises til Arbejdsskadestyrelsens årlige  

 cirkulære om fastsættelse af årsløn, der  

 nærmere beskriver disse særlige regler.
Kapitel 8 Bierhverv og tidsbegrænset erhverv 8.1. Bierhverv Indtægter fra bierhverv skal medregnes ved  

 opgørelsen af årslønnen.
 Dette vil normalt forudsætte, at bierhvervet har en  

 varig karakter.
Eksempel 17 En landbrugsmedhjælper arbejdede dels som  

 landbrugsmedhjælper på nedsat tid og dels som landbrugstekniker 1  

 uge pr. måned.
Indtægterne fra begge jobs blev medregnet i  

 årslønnen.
 Hvis bierhvervet alene må antages at være af  

 midlertidig karakter, eller indtægterne fra bierhvervet er meget  

 varierende, må det beløb, der indgår i  

 årslønnen, fastsættes skønsmæssigt.
Eksempel 18 En postarbejder havde de sidste 3 år før  

 arbejdsskaden haft arbejde som telefonsælger med årlige  

 indtægter på henholdsvis 20.000, 40.000 og 10.000 kr.  

 Indtægten for bierhvervet blev fastsat skønsmæssigt til  

 25.000 kr. ud fra et gennemsnit af de 3 års indtægter.
8.2. Tidsbegrænset erhverv Indtægterne ved tidsbegrænsede erhverv som for  

 eksempel brobyggeri er ofte meget svingende, og ansættelsen  

 begrænset til en kortere årrække.
I disse situationer  

 må årslønnen ofte fastsættes  

 skønsmæssigt.
Eksempel 19 Skadelidte havde været ansat ved  

 Storebæltsbyggeriet i 1 1/2 år inden skaden og haft en høj  

 indtægt. Årslønnen blev fastsat skønsmæssigt  

 ud fra et gennemsnit af de sidste 3 års indtægter.
Der blev lagt  

 vægt på, at den høje indtægt ved brobyggeriet ikke  

 kunne påregnes i en længere årrække.
8.3. Professionelle sportsfolk I visse tilfælde ydes erstatning for tab af  

 erhvervsevne udelukkende for en tidsbegrænset periode frem til  

 tidspunktet, hvor erhvervet erfaringsmæssigt ophører, som for  

 eksempel for professionelle fodboldspillere.
 I disse situationer fastsættes  

 årslønnen ud fra den samlede indtjening på  

 skadetidspunktet, det vil sige både ud fra indtægten som  

 sportsudøver og ud fra en eventuel lønindtægt ved siden  

 af.
Eksempel 20 En fodboldspiller havde kontrakt som professionel og  

 arbejdede derudover som bankfuldmægtig på halv tid.
Efter en  

 alvorlig knæskade måtte han stoppe fodboldkarrieren.  

 Årslønnen blev fastsat ud fra indtægten som fodboldspiller  

 og som bankfuldmægtig.
Kapitel 9 Værnepligtige Det fremgår af lov om erstatning til skadelidte  

 værnepligtige m.fl., at der anvendes regler svarende til lov om  

 forsikring mod følger af arbejdsskade.
Dog fremhæves i § 8,  

 at der ved fastsættelse af årslønnen skal tages hensyn til  

 den indtægt, skadelidte forventes at kunne opnå, såfremt  

 han var blevet hjemsendt uden følger af ulykkestilfældet eller  

 erhvervssygdommen.
Eksempel 21 En værnepligtig var blevet udlært som  

 tømrer, kort tid før han blev indkaldt til militæret.  

 Arbejdsgiveren havde oplyst, at han på tidspunktet for hjemsendelsen  

 ville kunne have tjent 98 kr. i timen som tømrer.
Timelønnen  

 var uden feriepenge og søgne-helligdagsbetaling.  

 Årslønnen blev fastsat til 98 kr. x 37 timer x 52 uger = 188.552  

 kr. + pensionsbidrag.
Kapitel 10 Efterladteerstatning Erstatning for tab af forsørger beregnes på  

 grundlag af den årsløn, der er fastsat i overensstemmelse med  

 reglerne i § 41 og i denne vejledning.
 Der gælder ikke særlige regler for den  

 årsløn, der lægges til grund ved beregning af erstatning  

 for tab af forsørger.
 Hvis der ydes efterladteerstatning for en skade, hvor  

 afdøde fik udbetalt erstatning for tab af erhvervsevne, og  

 dødsfaldet var en følge af denne skade, anvendes den samme  

 årsløn ved efterladteerstatning, som blev fastsat ved beregning  

 af erstatning for tab af erhvervsevne.
Arbejdsskadestyrelsen, den 31. december  

 1998 Bilag 1 Regler 1a Lovbekendtgørelse nr. 789 af 28. august 1996 af lov om forsikring mod følger af arbejdsskade § 41. Som årsløn regnes skadelidtes  

 samlede arbejdsfortjeneste i året før arbejdsskadens  

 indtræden. Årslønnen fastsættes efter et  

 skøn, når særlige ansættelsesforhold gør sig  

 gældende, eller når skadelidte på grund af en  

 erhvervssygdom ikke har været beskæftiget til samme løn i  

 hele det foregående år, eller hvis skadelidte har været ude  

 af erhverv i en kortere eller længere periode før datoen for  

 sygdommens anmeldelse.
Stk. 2. I årslønnen medregnes værdien  

 af fri kost og logi samt værdien af andre naturalydelser.
Chefen for  

 Arbejdsskadestyrelsen fastsætter værdien af kost og logi for  

 personer, der har ophold hos arbejdsgiveren.
Stk. 3. Årslønnen kan ikke sættes  

 højere end 280.500 kr.
Beløbet reguleres efter § 42.
 Stk. 4. Er skadelidte under 21 år eller under  

 uddannelse, kan der ved årslønsfastsættelsen tages hensyn  

 til den erhvervsindtægt, skadelidte kunne forvente at opnå efter  

 det fyldte 21. år eller efter uddannelsens afslutning, hvis  

 arbejdsskaden ikke havde fundet sted. Årslønnen skal dog  

 ansættes til mindst 104.500 kr. reguleret efter § 42, medmindre  

 skadelidtes erhvervsevne allerede forud for arbejdsskadens indtræden  

 var nedsat i væsentlig grad.
 Stk. 5. For personer, der er forsikret efter § 8,  

 beregnes erstatningen efter en årsløn på 104.500 kr.  

 reguleret efter § 42.
Stk. 6. Til brug ved beregning og regulering af erstatning  

 for tab af erhvervsevne som løbende ydelse fastsættes en  

 grundløn.
Denne beregnes ved at gange den årsløn, der er  

 fastsat efter reglerne i stk. 1-5, med forholdet mellem 293.000 kr. og det  

 maksimale årslønsbeløb, der var gældende, da  

 arbejdsskaden indtraf.
§ 42. De i §§ 33, 35 og 41, stk. 3-5,  

 nævnte beløb reguleres hvert år pr. 1. januar med 2,0 pct.  

 tillagt tilpasningsprocenten for det pågældende finansår,  

 jf. lov om en satsreguleringsprocent.
De herefter fremkomne beløb  

 afrundes til nærmeste med 1.000 delelige kronebeløb.
 Stk. 2. Grundlønnen, jf. § 41, stk. 6,  

 reguleres med samme procent som de beløb, der er nævnt i stk.  

 1.
 Stk. 3. Chefen for Arbejdsskadestyrelsen bekendtgør  

 hvert år inden udgangen af oktober måned, hvilke reguleringer der  

 skal finde sted. Ændringerne har gyldighed fra den følgende 1.  

 januar.
 Stk. 4. Ved fastsættelsen af løbende  

 erstatningsydelse, kapitalerstatning samt godtgørelsesbeløb  

 beregnes erstatningen og godtgørelsen, som om arbejdsskaden var  

 indtruffet på afgørelsens tidspunkt.
 Stk. 5. Løbende årlige ydelser, der ikke er  

 delelige med 12, forhøjes til nærmeste med 12 delelige  

 kronebeløb.
1b Lov nr. 80 af 8. marts 1978 om erstatning til skadelidte værnepligtige m.fl. (som senest  

 ændret ved lov nr. 924 af 25. november 1992) § 8. For en indkaldt værnepligtig skal der ved  

 årslønsfastsættelsen tages hensyn til den indtægt,  

 skadelidte kunne forvente at opnå, såfremt han var blevet  

 hjemsendt uden følger af ulykkestilfældet eller sygdommen.
1c Bekendtgørelse nr. 158 af 4. marts 1998 om forsikring efter lov om forsikring mod  

 følger af arbejdsskade for personer, der er optaget i  

 døgnophold i boformer m.v. under lov om social service § 2. Erstatning for tab af erhvervsevne til de af  

 § 1 omhandlede personer kan tidligst tilkendes på det tidspunkt,  

 hvor pågældendes ophold i boformen m.v. ophører.
 Stk. 2. Årslønsfastsættelsen efter  

 § 41 i lov om forsikring mod følger af arbejdsskade foretages  

 efter skøn under hensyntagen til pågældendes eventuelle  

 erhvervsindtægt i tiden forud for optagelsen i boformen m.v. og til den  

 udsigt til erhvervsindtægt, pågældende kunne have  

 påregnet, hvis skaden ikke var sket eller ikke havde  

 erhvervsmæssige følger.
 1d Justitsministeriets anordning nr. 137 af 24. marts 1993  

 om erstatning til indsatte i kriminalforsorgens institutioner for  

 følger af ulykkestilfælde mv.
§ 4. Skadelidtes årsløn efter § 41,  

 stk. 1, i lov om forsikring mod følger af arbejdsskade  

 fastsættes af Arbejdsskadestyrelsen efter et skøn under  

 hensyntagen dels til skadelidtes erhvervsindtægt før  

 anbringelsen på institutionen og dels til den erhvervsindtægt,  

 skadelidte kunne forvente at opnå efter løsladelsen,  

 såfremt skaden ikke var indtruffet.
 1e Socialministeriets bekendtgørelse nr. 701 af 22.  

 juli 1994 om dagpenge ved sygdom eller fødsel, ændret ved  

 bekendtgørelse nr. 249 af 1. april 1997.
§ 37. Som beregningsgrundlag for en selvstændig  

 erhvervsdrivende, jf. § 36, stk. 1, anvendes årsopgørelsens  

 oplysninger om 1) overskud af virksomhed og udlejningsejendom korrigeret  

 for renteudgifter og renteindtægter, der vedrører  

 virksomheden, 2) indtægt overført til medarbejdende  

 ægtefælle, 3) egne sygedagpenge og andet, jf. § 2, stk. 1 og 3,  

 og 4) henlæggelser til investeringsfond.
Stk. 2. Som beregningsgrundlag for en medarbejdende  

 ægtefælle, jf. § 36, stk. 1, anvendes  

 årsopgørelsens oplysninger om 1) indtægt overført til medarbejdende  

 ægtefælle og 2) egne sygedagpenge og andet, jf. § 2, stk. 1 og  

 3.
 Stk. 3. Dagpenge udbetalt efter § 36, stk. 5, og  

 dagpengebeløbet beregnet efter § 37, stk. 1 og 2, kan ikke  

 reguleres som følge af senere ændring af arbejdsfortjenesten.  

 Dagpengene udbetales efter en 6 dages uge med lige store andele pr. dag.
