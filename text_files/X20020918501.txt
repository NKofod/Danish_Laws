Lønmodtager skulle som chauffør  

 ikke beskattes af fri bil uanset at bilen var parkeret i hjemmet Spørgsmål 1. 	Kan xx tage en nipersonersbus ejet af arbejdsgiveren  

 produktionshøjskolen yy med hjem på sin privatadresse zz og lade  

 den stå i sin indkørsel uden at blive beskattet af fri bil, hvis  

 hun på vejen mellem sit hjem og skolen tager skiftende elever med fra  

 offentlige busstoppesteder, der ligger på ruten, og sætter dem af  

 ved disse stoppesteder igen på hjemturen? 2.	Har det nogen betydning for besvarelsen af spørgsmål 1,  

 om befordringen sker i eller udenfor arbejdstiden? 3.	Hvis spørgsmål 1 besvares med et nej, vil det da  

 gøre nogen forskel, hvis der udfærdiges en skriftlig aftale om,  

 at bussen ikke må bruges privat? Svar Ad. 1: Ja, se dog nærmere nedenfor under punktet styrelsens  

 indstilling.
Ad. 2: Nej, se dog nærmere nedenfor under punktet styrelsens  

 indstilling Ad. 3: Bortfalder, se dog nærmere nedenfor under punktet styrelsens  

 indstilling Beskrivelse Xx er ansat lærer på produktionshøjskolen yy i bb  

 Kommune.
Skolen overvejer at lade xx tage en nipersonersbus ejet af  

 arbejdsgiveren produktionshøjskolen yy med hjem på sin  

 privatadresse i aa kommune og lade den stå i hendes indkørsel om  

 natten. Årsagen, til at hun skal tage bussen med hjem, er, at hun skal  

 tage skiftende elever med fra offentlige busstoppesteder, der ligger på  

 ruten mellem hendes hjem og skolen og sætter dem af ved disse  

 stoppesteder igen på hjemturen.
Xx må ikke bruge bussen  

 privat.
 Skolen har ansat en chauffør, der henter eleverne og bringer  

 eleverne med adresse i bb kommune.
 Nu har skolen imidlertid fået elever fra visse nabokommuner.
 Grunden til at xx og skolen overvejer denne fremgangsmåde er, at  

 eleverne efter det oplyste ikke kan anvende offentlige transportmidler, fordi  

 skolen starter kl. 7.30. Skolen har derfor foreslået, at xx henter og  

 bringer de af skolens elever, der bor udenfor kommunen hvor skolen ligger, og  

 som med fordel kan opsamles på denne rute i skolens nipersoners bus.  

 Det kan ikke nærmere oplyses, hvor mange og hvilke elever, der er tale  

 om, da det afhænger af hvilke elever der er på skolen på et  

 givent tidspunkt.
Xx har 3 km fra sin bopæl til den nærmeste  

 indkøbsmulighed, men de fleste indkøb foretages 7-8 km fra  

 bopælen fredag aften eller lørdag formiddag.
Husstanden  

 består af 3 personer, og der er tre biler i husstanden.
 Xx bor 46 km væk fra Produktionshøjskolen.
Styrelsens indstilling og begrundelse Hvis en arbejdsgiver stiller en bil til rådighed for en ansat til  

 privat befordring, skal vedkommende beskatte af dette gode efter reglerne om  

 fri bil i ligningslovens § 16. Det er rådigheden over bilen, der  

 beskattes.
Hvis en ansat anvender arbejdsgiverens bil til privat befordring, anses  

 den ansatte for at have fri bil til rådighed.
Ved privat anvendelse  

 forstås både anvendelse af bilen i arbejdstiden til private  

 formål, befordring til og fra arbejde og anvendelse af bilen til  

 private formål i fritiden.
I Ligningsvejledningen almindelig del er der - under punkt A.B.1.9.2.  

 Firmabil - anført at en absolut forudsætning for at undgå  

 firmabilbeskatning, hvis man har en firmabil til rådighed, er, at der  

 foreligger en skriftlig aftale mellem parterne om, at bilen ikke er til  

 rådighed for privat brug.
Der nævnes også, at hvis bilen  

 blot én gang anvendes privat beskattes man af fri bil for hele  

 året, dog højest for den perioden bilen har været til  

 rådighed.
Holder bilen ved hjemmet uden for arbejdstiden, er der en  

 formodning for, at den bruges privat.
Den ansatte må i den situation  

 sandsynliggøre, at aftalen om at bilen ikke anvendes privat også  

 overholdes.
Der er tale om en konkret ligningsmæssig afgørelse,  

 hvori indgår, om den ansattes levevis/rutiner i øvrigt er  

 tilrettelagt på en måde, der bekræfter, at firmabilen ikke  

 anvendes privat.
I bedømmelsen indgår f.eks. bopælens  

 beliggenhed i forhold til bl.a. dagligvarerforretninger, om familien har egen  

 bil, familiens størrelse m.v.
Foretager den ansatte daglige  

 registreringer med specificeret angivelse af dagens kørsler, og  

 udviser registreringerne alene erhvervsmæssig kørsel, har den  

 ansatte normalt løftet bevisbyrden for, at bilen ikke bruges privat.
 Xx befordring af sig selv mellem sit hjem og produktionshøjskolen  

 er som udgangspunkt privat befordring, hvilket er det generelle udgangspunkt  

 for befordring mellem hjem og arbejdsplads.
Det fremgår af Ligningsvejledningen og skatteministeriets  

 cirkulære nr. 72 af 17. april 1996, punkt 12.4.6.4, at man ikke  

 beskattes af fri bil ved befordring mellem hjem og arbejde, hvis man er  

 chauffør, og der er tale om, at man i ansættelsen har det som  

 primær opgave at føre køretøjet.
Det fremgår  

 også, at man modsætningsvis beskattes, hvis det ikke er den  

 pågældendes hovedopgave.
Cirkulærets ordlyd på dette  

 punkt er følgende: "Chauffører, hvis primære funktion er  

 transport i firmaets interesse af personer, varer, materialer eller  

 værktøj, kan starte og slutte det daglige arbejde ved at  

 køre fra og til hjemmet i firmaets bil, uden at det udløser  

 beskatning efter § 16, stk. 4, af fri firmabil.
Det skal i disse situationer  

 - på baggrund af de faktiske forhold i den enkelte situation - kunne  

 godtgøres, at den pågældendes primære opgave er at  

 være fører af bilen.
Tilfældigt chaufførarbejde  

 eller chaufførarbejde, der er en bifunktion til den  

 pågældendes arbejde som helhed, kommer ikke i betragtning." I praksis findes der eksempler på, at  Landsskatteretten har  

 fortolket reglerne på den måde eller forudsat, at også  

 ansatte, der ikke er ansat som chauffør med primær opgave at  

 føre køretøjet, har mulighed for at parkere bilen  

 på privatadressen, uden at befordringen mellem hjemmet og  

 arbejdspladsen anses for privat anvendelse af bilen.
Dette resultat er  

 nået i situationer, hvor der er tale om personer, der befordre andre  

 ansatte mellem opsamlingssteder/privatadresse og arbejdspladsen for  

 arbejdsgiveren.
 Ad spørgsmål 1:
Det indstilles at svare ja til spørgsmålet, forudsat at xx  

 indgår en skriftlig aftale med arbejdsgiveren om at bussen ikke  

 anvendes privat, og at hun ikke gør det, herunder at hun kun anvender  

 bussen til befordring mellem skolen og sit hjem, hvis hun rent faktisk skal  

 bringe elever den pågældende dag.
Der er endvidere  lagt  

 vægt på familiens størrelse, og at der i familien er tre  

 biler, hvilket giver den gode muligheder for at befordre sig uden at have  

 behov for bussen, endelig er der lagt vægt på, at bussen er  

 parkeret på hjemadressen som et led i, at xx befordrer elever til og  

 fra skolen for arbejdsgiveren.
 Ad spørgsmål 2:
Det indstilles at svare nej til spørgsmålet, da det ikke er  

 afgørende om en befordring foregår indenfor skolen  

 åbningstid.
Det må dog forudsættes, at der er tale om  

 arbejde, når xx befordrer elever til og fra skolen for arbejdsgiveren  

 ,- eventuelt ulønnet -, for ellers vil man ikke kunne betragte  

 befordringen som erhvervsmæssig.
 Ad spørgsmål 3:
 Spørgsmålet bortfalder, da det forudsætter, at der  

 svares nej til spørgsmål 1, men opmærksomheden henledes  

 på, at det i besvarelsen af spørgsmål 1 er forudsat, at  

 der indgås en skriftlig aftale.
