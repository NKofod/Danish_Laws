Skriftlig fremsættelse (15. december 2004) Skatteministeren  

  

 (Kristian Jensen):
 Herved tillader jeg mig for Folketinget at fremsætte:
 Forslag til lov om  

 ændring af selskabsskatteloven og andre  

 skattelove. (Nedsættelse af selskabsskatten og globalpulje-princip i  

 sambeskatningen).
(Lovforslag nr.
L 153).
Formålet med lovforslaget er at lukke et hul i  

 sambeskatningsreglerne og samtidig skabe en mere sammenhængende  

 koncernbeskatningsordning, hvor filialer og datterselskaber i videst muligt  

 omfang beskattes på samme måde.
Samtidig nedsættes selskabsskattesatsen og  

 den  

 foreløbige virksomhedsskat fra 30 pct. til 28 pct.
Det nuværende regelsæt giver udenlandske koncerner mulighed  

 for at reducere beskatningen af deres danske aktiviteter.
Det skyldes, at en  

 af  

 værnsreglerne i skattelovgivningen (ligningslovens § 5 H) ikke fungerer efter  

 hensigten.
Koncernen kan undgå dansk beskatning ved at placere deres  

 underskudsgivende aktiviteter i datterselskaber, som derefter indplaceres i  

 den  

 danske sambeskatning.
Regeringen ønsker effektivt at lukke dette hul.
Hullet lukkes ved at fjerne muligheden for, at koncerner kun  

 inddrager selskaber med underskud under sambeskatningen, mens  

 overskudsgivende  

 selskaber i koncernen udelades.
Denne mulighed i de gældende  

 sambeskatningsregler indebærer også, at nogle koncerner kommer til at betale  

 mindre skat end deres skatteevne.
Regeringen foreslår, at der indføres et globalpulje-princip  

 i sambeskatningsreglerne.
Globalpulje-princippet medfører, at hvis der vælges  

 international sambeskatning, skal denne fremover omfatte alle  

 koncernforbundne  

 udenlandske selskaber (såvel underliggende selskaber som overliggende  

 selskaber  

 og såvel underskudsgivende som overskudsgivende) og alle udenlandske  

 filialer.  

 Samtidig foreslås en bindingsperiode, således at international sambeskatning  

 som udgangspunkt vælges for en periode på 10 år.
Fravælges international sambeskatning, begrænses dansk  

 selskabsbeskatning som udgangspunkt til beskatning af aktiviteter i Danmark  

 (territorialbeskatning). I så fald sambeskattes kun de koncernforbundne  

 selskabers aktiviteter i Danmark.
Overskud eller underskud ved  

 erhvervsvirksomhed i udlandet (fast driftssted) medregnes ikke ved opgørelsen  

 af selskabers skattepligtige indkomst i Danmark.
Danmark beskatter fortsat  

 selskaber af indkomst fra udlandet, som ikke er optjent i en udenlandsk  

 erhvervsvirksomhed.
Indførelse af et globalpulje-princip i sambeskatningen  

 kombineret med reglerne om en bindingsperiode giver mulighed for at lempe  

 reglerne om genbeskatning af tidligere fratrukne underskud, således at  

 omstruktureringer internt i en koncern ikke udløser genbeskatning.
Derved  

 er genbeskatningsreglerne ikke til hinder for  

 i øvrigt hensigtsmæssige omstruktureringer af en koncern.
Definitionen af koncernforbundne selskaber følger som  

 udgangspunkt den almindeligt anvendte definition i kursgevinstloven.
Det  

 indebærer, at kravet til ejerandel i forhold til de gældende  

 sambeskatningsregler nedsættes fra 100 pct. til (mere end) 50 pct.
 Derudover foreslås en række mindre justeringer af  

 sambeskatningsreglerne  herunder ændringer, der forbedrer  

 skattemyndighedernes  

 kontrolmuligheder.
Hele statens provenugevinst ved indførelse af  

 globalpulje-princippet, der skønnes til hen ved 2 mia. kr., anvendes til at  

 nedsætte selskabs- og virksomhedsskattesatsen.
Forslaget skønnes samlet set  

 provenuneutralt.
Lovforslaget har ikke været sendt i ekstern høring.
Det sker  

 i forbindelse med fremsættelsen.
 Idet jeg i øvrigt henviser til bemærkningerne til  

 lovforslaget, skal jeg anbefale lovforslaget til Folketingets hurtige og  

 velvillige behandling.
