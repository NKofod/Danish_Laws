Nr BTL 27 Betænkning over I.
Forslag til lov om jernbanevirksomhed m.v. (L 27) II.  

 Forslag til lov om ændring af lov om Banestyrelsen m.v. (L 28)  

 (Politibestemmelser m.v.)   

 Nr L 27 1997-98. 2. samling Afgivet af Trafikudvalget Afgivet: 19980428 Udvalget har behandlet lovforslagene i nogle møder og har herunder stillet  

 spørgsmål til trafikministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Dansk Cyklist Forbund, De Samvirkende Invalideorganisationer, Kommunernes Landsforening og XRail.
 Der er af trafikministeren og af et mindretal stillet ændringsforslag til  

 det under I anførte lovforslag, hvorom henvises til de ledsagende  

 bemærkninger.
 Trafikministeren har over for udvalget oplyst følgende:
DSB har tidligere anvendt den i CIM fastsatte maksimalerstatning for  

 stykgods på 17 SDR pr. kg i dag svarende til ca. 157 dkr. pr. kg. (en SDR =  

 9,22 dkr.) Med ophøret af international stykgodstrafik på jernbane besluttede DSB at  

 ændre satsen for erstatning, således at maksimalerstatningen for skade/tab  

 for indenlandsk stykgods udgør ca. 138 dkr. pr. kg med tillæg af fragt og  

 andre omkostninger, et beløb, der omregnet svarer til ca. 15 SDR.
 Fragtmandserhvervet arbejder i vid udstrækning på grundlag af reglerne i  

 Konvention om fragtaftaler ved international godstransport ad landevej (CMR),  

 hvorefter maksimalerstatningen udgør 8,33 SDR svarende til ca. 77 dkr. pr.  

 kg.
 Det er med § 17, stk. 6, i forslag til lov om jernbanevirksomhed m.v.  

 tilstræbt at skabe ensartede erstatningsregler for de nationale  

 stykgodstransportører, uanset om transporten sker med lastbil eller på  

 jernbane.
 Herefter indstiller et flertal (udvalget med undtagelse af  

 Enhedslistens medlem) det under I anførte lovforslag til  vedtagelse  

 med det af trafikministeren stillede ændringsforslag og det under II anførte  

 lovforslag til vedtagelse uændret.
Et mindretal (Enhedslistens medlem af udvalget) indstiller  

 lovforslagene til forkastelse ved 3. behandling.
Mindretallet vil dog  

 stemme for de af mindretallet og det af trafikministeren stillede  

 ændringsforslag til det under I anførte lovforslag.
Mindretallet er af den opfattelse, at med disse lovforslag ophæves det  

 samfundsmæssige ansvar for jernbanedriften.
Driften underlægges nu rene  

 markedsvilkår, hvor det er profitmotivet, som bliver styrende for det  

 kollektive trafiksystem på skinner.
Især på godsområdet fralægger Folketinget  

 sig i total strid med målsætningen om CO2reduktioner i transportsektoren nu  

 ethvert ansvar for opfyldelse heraf.
Det er nu helt op til markedskræfterne  

 at nå CO2målet.
 Mindretallet er imod den af EU dikterede markedsgørelse af  

 jernbanestrukturen.
Mindretallet har derfor stillet et ændringsforslag, som betyder, at alene  

 ikkekommercielle virksomheder får ret til at drive person og  

 godstransportvirksomhed i Danmark.
Dette vil i modsætning til markedsgørelsen  

 betyde, at vi fortsat kan sikre en samfundsmæssigt forsvarlig styring under  

 hensyn til fælles miljømålsætning og opnåelse af regionale mål.
Endvidere finder mindretallet, at det ikke skal være markedet, som er  

 styrende for, hvilke stationer og godsterminaler der findes i Danmark.
Derfor  

 har mindretallet stillet ændringsforslag om, at det i loven præciseres, at  

 Banestyrelsen forpligtes til at vedligeholde og oprette stationer og  

 godsterminaler i overensstemmelse med samfundets ønsker til trafik og  

 miljøpolitikken.
Endelig anser mindretallet det for helt i strid med borgernes ønsker, at  

 det fremover bliver op til forskellige trafikoperatører at fastsætte priserne  

 for at køre bestemte strækninger.
Konsekvensen heraf er dels et  

 uigennemskueligt pris og billetsystem, dels at det netop indførte  

 takstsamarbejde mellem jernbanen og busserne skydes i sænk.
Derfor stilles et  

 ændringsforslag, som sikrer, at liberaliseringen er underlagt  

 takstsamarbejdet, samt at taksterne for givne strækninger er faste, uanset  

 hvilket jernbaneselskab der kører på strækningen.
Æ n d r i n g s f o r s l a g til I.
Forslag til lov om jernbanevirksomhed m.v.
 Af et mindretal (EL):
Til § 4 1) I stk. 1 indsættes før nr. 1 som nyt nummer:
 »1) er ikkekommercielle og kan drive personbefordring eller  

 godstransport på jernbane på samfundsmæssigt forsvarlig og forretningsmæssigt  

 gennemskuelig måde,».
 Nr. 19 bliver herefter nr. 210.
Til § 10 2) Efter stk. 1 indsættes som nyt stykke:
»Stk. 2. Banestyrelsen er forpligtet til at vedligeholde og  

 oprette stationer og godsterminaler i overensstemmelse med samfundets trafik  

 og miljøpolitik i øvrigt.« Til § 12 3) Stk. 4 affattes således:
»Stk. 4. Alle jernbanevirksomheder er underlagt det fælles  

 regionale takstsamarbejde, hvorefter der fastsættes fælles takster for  

 befordring af passagererne i regionerne.
For befordring af passsagerer mellem  

 regionerne fastsættes en takst for en given strækning gældende for alle  

 jernbanevirksomheder.« Af trafikministeren, tiltrådt af udvalget:
Til § 22 4) Efter stk. 1 indsættes som nyt stykke:
»Stk. 2. I regler, der udstedes efter § 7, kan der fastsættes  

 straf af bøde for overtrædelse af reglerne.« Stk. 2 bliver herefter stk. 3.
B e m æ r k n i n g e r Til nr 1 Ændringsforslaget indebærer, at kun virksomheder, der er ikkekommercielle,  

 får tilladelse til at drive jernbanevirksomhed.
Endvidere er det et krav, at  

 virksomheden kan drive jernbanevirksomhed på en måde, der er samfundsmæssigt  

 forsvarlig og fuldt gennemskuelig.
Til nr. 2 Ændringsforslaget medfører, at passagerer på jernbanestrækninger inden for  

 regionerne og mellem regionerne betaler samme takst, uanset hvilken  

 jernbanevirksomhed der forestår befordringen på den pågældende strækning.
Til nr 3 Banestyrelsen får ifølge ændringsforslaget ansvaret for at vedligeholde og  

 oprette stationer og godsterminaler i overensstemmelse med samfundets trafik  

 og miljøpolitik.
Til nr. 4 Trafikministeren opstiller i tilknytning til fastsættelsen af  

 jernbanevirksomhedernes regnskabsreglement retningslinjer og vilkår for  

 overholdelse af konkurrenceretlige forhold.
Retningslinjerne vil blive  

 fastsat i bekendtgørelsesform, hvori ligeledes bødestørrelse for overtrædelse  

 af reglerne vil blive angivet.
 Årsregnskabslovens §§ 64 og 65 indeholder sanktionsbestemmelser til  

 anvendelse i tilfælde af manglende overholdelse af årsregnskabslovens  

 bestemmelser, idet bestyrelse, ledende medarbejdere eller virksomheden som  

 tvangsmiddel ved undladelser kan pålægges dagbøder m.v. eller i tilfælde af  

 overtrædelse af bestemmelserne straffes med bøde.
 Da regnskabsreglementet for jernbanevirksomheder skal ses som et  

 supplement til årsregnskabslovens bestemmelser, findes det formålstjenligt på  

 tilsvarende vis som ved overtrædelse af årsregnskabslovens bestemmelser at  

 kunne anvende sanktioner ved overtrædelse af reglerne.
Helge Mortensen (S) Holger Graversen (S) Poul Andersen (S)  nfmd.  

Jytte Wittrock (S) Søren Hansen (S) Margrete Auken (SF) Arne Melchior  

 (CD) fmd.
Vibeke Peschardt (RV) Søren Kolstrup (EL) Svend Heiselberg  

 (V) Kristian Jensen (V) Svend Erik Hovmand (V) Erik Jacobsen (V) Kaj Ikast  

 (KF) Brian Mikkelsen (KF) Ole Donner (DF) Klaus Kjær (DF) Fremskridtspartiet og Kristeligt Folkeparti havde ikke medlemmer i  

 udvalget.
Tillægsbetænkning Udvalget har, efter at lovforslaget ved 2. behandling blev henvist til  

 fornyet udvalgsbehandling, behandlet dette i et møde.
Et af udvalgets  

 spørgsmål til trafikministeren og dennes svar herpå er optrykt som bilag til  

 tillægsbetænkningen.
 Herefter indstiller et flertal (udvalget med undtagelse af  

 Enhedslistens medlem) lovforslaget til vedtagelse i den affattelse,  

 hvori det foreligger efter 2. behandling.
Et mindretal inden for flertallet (Socialistisk Folkepartis medlem af  

 udvalget) bemærker, at Socialistisk Folkeparti navnlig lægger vægt på, at  

 lovforslaget skaber en struktur, der med de rette økonomiske rammer vil skabe  

 en vækst i brugen af jernbaner i Danmark med de trafikale og miljømæssige  

 fordele, det indebærer.
Socialistisk Folkeparti lægger endvidere vægt på, at  

 lovforslaget skaber klarere sammenhæng mellem bevillinger og krav til  

 togdriften.
Lovforslaget kunne dog være bedre på en række punkter.
Socialistisk  

 Folkeparti vil nøjes med at påpege den uklare ansvarsfordeling, især når det  

 gælder køreplanen.
Socialistisk Folkeparti lægger vægt på, at der laves een  

 køreplan for jernbanerne i Danmark, og at den er mest mulig kundevenlig med  

 korte skiftetider etc.
Socialistisk Folkeparti er ikke overbevist om, at det  

 er sikret i den nye lov, jf. det optrykte spørgsmål 11 og trafikministerens  

 svar herpå.
Socialistisk Folkeparti vil i det videre arbejde fastholde  

 trafikministeren på hendes ansvar på dette punkt.
 Et mindretal (Enhedslistens medlem af udvalget) indstiller  

 lovforslaget til forkastelse .
Helge Mortensen (S) Holger Graversen (S) Poul Andersen (S)  nfmd.  

Jytte Wittrock (S) Søren Hansen (S) Margrete Auken (SF) Arne Melchior  

 (CD) fmd . Vibeke Peschardt (RV) Søren Kolstrup (EL) Svend Heiselberg  

 (V) Kristian Jensen (V) Svend Erik Hovmand (V) Erik Jacobsen (V) Kaj Ikast  

 (KF) Brian Mikkelsen (KF) Ole Donner (DF) Klaus Kjær (DF) Fremskridtspartiet og Kristeligt Folkeparti havde ikke medlemmer i  

 udvalget.
Bilag Et af udvalgets spørgsmål til trafikministeren og dennes svar  

 herpå Spørgsmål 11:
 Ministeren bedes kommentere vedlagte artikel fra Ingeniøren nr. 11  

 »Trekantsdrama om DSB's opgaver«, herunder oplyse, om ministeren  

 vil sikre, at ansvaret er tydeligt placeret hos ministeren.
Trekantdrama om DSB's opgaver Ansvaret for togdriften flyder, mens Trafikministeriet, Banestyrelsen  

 og DSB kæmper om magten Af Birgitte Marfelt I stedet for skulder ved skulder at slås for bedre tog til passagererne er  

 DSB, Banestyrelsen og Trafikministeriet havnet i en regulær hadtrekant.
De  

 tre parter kæmper nu om retten til at bestemme hvor, hvordan, hvor ofte og  

 hvilke tog landets borgere skal betjenes af.
Banestyrelsen ønsker at få flere operatører på sine skinner.
Men DSB vil  

 slås for at vinde alle kontrakter.
Baggrunden for balladen er, at et forslag til en ny jernbanelov ikke har  

 fastlagt rollerne.
Spørgsmålet om, hvem der skal udbyde kørselskontrakterne  

 flyder, og det er uklart, hvem der får ansvaret for køreplanerne.  

 Banestyrelsen går efter at styre de centrale dele af jernbanetrafikken:
- DSB's tidligere roller bliver delt ud på Trafikministeriets departement,  

 Banestyrelsen og i et vist omfang Jernbanetilsynet, og sektoransvaret overgår  

 fra DSB til Banestyrelsen. »At the end of the day« skal der  

 forhandles med operatørerne, for at få det hele til at gå op.
Den  

 koordineringsrolle ligger hos os.
Det bliver en vanskelig opgaave, for der  

 vil utvivlsomt være interessemodsætninger mellem de forskellige operatører,  

 siger Banestyrelsens direktør, Erik Elsborg.
Omvendt holder DSB fast.
DSB's bestyrelsesformand, Børge Munk  

 Ebbesen, siger:
- Vi har nogle ønsker, dels til materiellet, dels til at der sker en  

 fortsat stærk forbedring af infrastrukturen.
Det kan være strækningen  

 København-Ringsted, eller det kan være elektrificering.
De  

 infrastrukturønsker må vi give det politiske system, der må bestemme sammen  

 med Banestyrelsen.
 Men sådan ser Banestyrelsen ikke på den fremtidige organisering af  

 banedriften:
- DSB bliver en transportvirksomhed med streg under virksomhed.
Den skal  

 vi have et professionelt køber-sælger-samarbejde med.
Et samarbejde, der ikke  

 adskiller sig fra det, vi skal have med andre og mindre operatører, siger  

 Erik Elsborg.
Det var et led i dette spil, da Banestyrelsen i januar sendte et oplæg om  

 fremtidens baner i offentlig høring - hvorefter DSB kom ud med en anden plan  

 - om bedre tog til alle.
Ikke mange dage efter kom udspillet fra magtdramaets  

 tredje part: Trafikministeren gik ud og aflyste lidt østjysk baneudretning,  

 der skal kompenseres med kurvestyrede tog.
Det var et udtryk for ønsket om,  

 fra centralt hod at vise, hvem der bestemmer.
For magten ligger i den nye lov  

 hos Trafikministeriet.
Lovens vigtigste paragraffer Forslag til »Lov om Jernbanevirksomhed m.v.«, populært  

 »Jernbaneloven«, faldt væk med udskrivning af Folketingsvalget, men  

 bliver sandsynligvis genfremsat med samme ordlyd.
Bag den ligger nemlig et  

 politisk forlig.
Når Jernbaneloven er klar, skal DSB omdannes til selvstændig offentlig  

 virksomhed.
Begge dele skal fungere fra 1. januar 1999. Loven om DSB og  

 Banestyrelsens adskillelse er allerede vedtaget med virkning fra januar 1997.
Jernbaneloven siger, at al godstrafik fra 1. januar 1999 drives på  

 kommercielle vilkår.
DSB og alle andre godkendte jernbanevirksomheder kan  

 transportere gods på statens jernbanenet.
Passagertrafik, der betales gennem offentlige tilskud, udføres på basis af  

 kontrakter mellem Trafikministeriet og operatøren.
Frem til 1. januar 2000 er  

 det kun DSB.
Derefter udbydes 15 procent af intercity- og regionaltogskørsel  

 til andre operatører.
Efter 2003 skal trafikministeren tage stilling til, om  

 erfaringerne med udliciteret kørsel har været gode.
1. januar 1999 indføres infrastrukturafgifter, gradueret efter tid og  

 sted.
Prisen pr. tog/km svinger fra tre til 20 kr.
Det bliver dyrest at køre  

 i myldretiden på hovednettet fra Øresund til Padborg.
Jernbanetilsynet skal godkende operatører.
Tvister behandles af  

 Jernbaneklagenævnet.
Begge instanser hører under Trafikministeriet.
 Her er nogle eksempler fra lovens centrale paragraffer:
 § 8. Trafikministeren sikrer jernbanetrafikbetjeningen for  

 passagerer i et af ministeren nærmere fastlagt omfang gennem indgåelse af  

 kontrakter med jernbanevirksomheder om trafik udført som offentlig service.  

 Trafikministeren sikrer i den forbindelse en passende køreplanskoordinering.
Stk. 3. Enhver virksomhed, herunder DSB, der måtte have tilladelse  

 til at drive jernbanevirksomhed... kan deltage på lige og  

 ikke-diskriminerende vilkår i udbudsforretninger om trafik udført som  

 offentlig service, når den bydende enhed udgør en selvstændig økonomisk  

 enhed.
Trafikministeren fremsætter nærmere regler herom.
Stk. 4. DSB er efter trafikministerens beslutning forpligtet til  

 at stille rullende materiel til rådighed for trafik udført som offentlig  

 service, der bringes i udbud.
Materiellet stilles til rådighed på lejevilkår  

 og for en periode, svarende til kontraktens længde.
Trafikministeren  

 fastlægger nærmere vilkår for DSB's forpligtigelse.
 Stk. 5. Trafikministeren kan pålægge DSB at udføre trafik som  

 offentlig service mod betaling...
 § 9. Infrastrukturkapacitet tildeles af det pågældende baneafsnits  

 infrastrukturforvalter.
 Stk. 2. Infrastrukturforvalteren kan efter trafikministerens  

 nærmere bestemmelse reservere infrastrukturkapacitet til særlige formål,  

 herunder til internationale godskorridorer.
 Stk. 3 . I de tilfælde, hvor der foreligger modstridende ønsker om  

 jernaneinfrastrukturkapacitet på et baneafsnit, fordeler  

 infrastrukturforvalteren kapaciteten efter nærmere regler fastsat af  

 trafikministeren...
bim Kampen om togmagten Uklar rollefordeling mellem DSB, Banestyrelsen og Trafikministeriet er  

 kernen i de kommende jernbaneproblemer Af Birgitte Marfelt Køreplanen er i høj grad DSB's opgave.
Siger DSB, som er overbevist om  

 at sidde på den jernbanetrafikale hovedrolle.
Men Banestyrelsen er overbevist  

 om, at selv samme rolle er dens.
Køreplanen er ikke DSB's men Banestyrelsens  

 opgave, mener Banestyrelsen.
På den måde er scenen sat til »Det store  

 togroderi«.
 - Med den størrelse som DSB har på det danske marked i dag og vil have i  

 ganske mange år frem i tiden, er det helt naturligt, at det er os, der laver  

 køreplanen, da vi har den tætteste kontakt med kunderne, siger DSB's  

 bestyrelsesformand, Børge Munk Ebbesen.
 Fra Banestyrelsens administrerende direktør, Erik Elsborg, lyder  

 det:
 - Vi har selvfølgelig ansvaret for, at hele køreplanen for nettet hænger  

 sammen - naturligvis, fordi flere konkurrerende operatører vil ønske at køre  

 på samme tid og samme strækning.
Trafikministeriet - som er den tredje part i spillet - konkluderer, at det  

 på den ene side er nødvendigt for Banestyrelsens evne til at finde ud af, om  

 togene støder ind i hinanden, at styrelsen også har køreplanskompetence.
På  

 den anden side kan ministeriet ikke lade Banestyrelsen lave køreplanen, fordi  

 man også ønsker, at køreplanen skal opfylde kundernes behov.
Lige netop denne ulyst til at regulere og konkretisere er forslaget til ny  

 jernbanelov udtryk for.
Formelt er forslaget lige nu faldet til jorden på  

 grund af valget.
Men teksten er blevet til efter et forlig mellem regeringen,  

 CD, Venstre og konservative, og derfor kommer forslaget tilbage.
Teksten undgår omhyggeligt at lægge DSB's og Banestyrelsens roller fast.  

 Til gengæld får trafikministeren travlt.
Han fastsætter, sikrer, bestemmer,  

 kan fravige, pålægger, aftaler, meddeler, udsteder, beskikker, indgår  

 konventioner, forlænger perioder og udbyder kontrakter i alt cirka 30 gange i  

 den seksogenhalv sider lange lov.
Og der ligger roden til balladen.
Regulering af DSB er nødvendig Transportrådets bestyrelsesformand, Hans Zeuthen, finder det  

 afgørende, at de mange bemyndigelser til trafikministeren, som lovforslaget  

 indeholder, snarest bliver til rammer, der ikke hyppigt ændres.
Transportrådets souschef, Susanne Krawack, siger, at ministeriet  

 ikke kommer uden om en regulering.
Hver gang en organisation bliver delt op,  

 opstår der koordineringsproblemer.
Det er næsten umuligt at undgå, med mindre  

 man simpelthen bestemmer, at Banestyrelsen laver skinnerne og definerer  

 kørslens omfang, altså laver køreplanen, og sætter rammerne for, hvilket  

 materiel der må være hvor.
Vil man have konkurrerende operatører, er man nødt til at sige, at så kan  

 det i hvert fald ikke ligge hos DSB.
Så skal alt det, der har med myndighed  

 at gøre, enten ligge et nyt sted eller i Banestyrelsen.
»Et nyt sted« kunne være et udbudsselskab efter britisk model.  

 En sådan særskilt styrelse har Trafikministeriet leget med tanken om.
Men  

 ministeriet endte med at mene, at det ville blive for kompliceret. »Man  

 skal også passe på, hvor mange svampe man bør lade skyde op ved DSB's  

 fod«, som en kilde poetisk udtrykker det.
Hovedrollen kan altså blive Banestyrelsens.
Og sådan ser styrelsens  

 direktør, Erik Elsborg , det:
- I og med at sporene åbnes for andre end DSB, får vi rollen som  

 koordinator af de forskellige operatørers ageren på banenettet.
Ifølge den  

 tidligere vedtagne lov om Banestyrelsen er det os, der står for driften af  

 jernbanerne, for udbygningen, for at styre trafikken og tildele  

 kørerettigheder til de enkelte operatører, herunder DSB.
Det er også vores  

 opgave at opkræve en passende betaling for at benytte jernbanen, og vi skal  

 oprette kontrakter med hver enkelt operatør.
Kontrakter, der fastlægger, på  

 hvilke vilkår operatøren kan køre på banen, hvad det skal koste, og hvordan  

 vi kan straffe hinanden, hvis vi ikke overholder de grundkrav, vi stiller op  

 over for hinanden.
Det svarer helt til, når Københavns Lufthavn sælger start-  

 og landingstilladelser til flyselskaber, siger Elsborg.
 Men derudover føler han sig også forpligtet til »at stille  

 koordinerende krav til materieltyper«:
 - Vi bliver nødt til at normere, hvilken type rullende materiel der må  

 køre på banen, så man ikke ødelægger tingene for hinanden, og så man får en  

 total samfundsøkonomisk fornuft ud af det.
Banestyrelsen sætter dagsordenen Problemet med at flytte den hidtidige kompetence fra DSB til Banestyrelsen  

 er, at megen ekspertise i dag stadig befinder sig i DSB.
Flyttes den, bliver  

 DSB, der plejer at være »de fine« og »fungere som et parti i  

 Folketinget«, meget lille.
- Da DSB og Banestyrelsen blev delt, tror jeg, mange mente, at dagsordenen  

 fortsat ville blive sat af DSB, og at Banestyrelsen bare skulle stå for  

 infrastrukturen.
Langsomt begynder det at gå op for DSB-folk, at det er  

 omvendt, siger Susanne Krawack.
Den operatørrolle, som DSB nu er tiltænkt, passer ifølge flere kilder  

 dårligt med DSB's håndfaste udmeldinger for nylig om »gode tog til  

 alle«.
Det svarer til, hvis Combus, der er busentreprenør for HT  

 København, kundgjorde, at de nu ville sætte dobbelt så mange busser ind på  

 linje 13, og at de ville koste en million kroner stykket.
 Alligevel tog trafikminister Bjørn Westh, som Børge Munk Ebbesen,  

 udtrykker det, venligt mod ønskesedlen om blandt andet 143 nye IC3- og  

 IR4-tog til i alt seks-syv milliarder kroner, som DSB's direktør, Henrik  

 Hassenkam, for nylig offentliggjorde.
Selv om Trafikministeriets embedsmænd blev »lettere pikeret«  

 over udspillet, der ikke engang var handlet af med DSB's bestyrelse, er  

 holdningen nuanceret.
For på den ene side kan DSB's melding let tolkes som  

 værende politisk, på den anden skal DSB have mulighed for at forny sit  

 materiel.
Taksterne er et illustrativt eksempel på et fravær af regler for det nye  

 DSB.
Trafikministeriet formoder, at det vil udvikle sig sådan, at  

 operatørerne forsøger at lave et køreplansforslag, som på de pågældende  

 strækninger vil leve op til deres drømme om at profitmaksimere på samværet  

 med kunderne.
 På de udbudte trafikkontrakter vil der være en rummelig takstfasættelse,  

 inden for hvilken den enkelte operatør får en betydelig frihed.
 En udbudt strækning kan f.eks. være Odense-Svendborg, hvor kunden,  

 Trafikministeriet, bestiller en transport så og så mange gange i døgnet.
Fri konkurrence er kun proforma På baggrund af en selvvalgt takst tilbyder operatøren så en pris for  

 kørslen.
Men dertil kommer den såkaldte frie trafik, hvor eksempelvis de  

 svenske eller tyske jernbaner sætter tog ind på hovedstrækningerne.
Der er  

 fri konkurrence og dermed også fri takstfastsættelse.
Hvordan konkurrencen på banen kommer til at udvikle sig, er et åbent  

 spørgsmål.
En udbredt opfattelse, blandt andet hos Hans Zeuthen, er, at  

 hverken DSB eller Trafikministeriet har intentioner om fri konkurrence, men  

 at der lades som om.
Efter tre års forsøg med 15 procent af strækningerne i  

 udbud, vil det »beklageligt nok« vise sig, at Danmark var for lille  

 til konkurrence på sporene.
 Børge Munk Ebbesen finder ikke noget odiøst i, at DSB kun har brug for  

 truslen om konkurrence til at blive mere effektiv:
- Virksomheden vil gøre overordentligt meget for at vinde flest mulige  

 udbud.
Det kan de ikke fortænkes i.
Og hvis det viser sig, at vi er de bedste  

 og billigste og vinder kontrakterne, er det kun godt.
Det er klart,  

 virksomheden vil arbejde for at vise, at vi er effektive og  

 konkurrencedygtige.
En lus mellem tre negle Privatbanen Sønderjylland har fået DSB's, Banestyrelsens og  

 Trafikministeriets kærlighed at føle over for privat godskørsel Af Birgitte Marfelt Kræfterne arbejder med og mod hinanden helt ustyret.
Sådan ser Ulf  

 Smith Banestyrelsens, DSB's og Trafikministeriets fælles muskelkraft, i sin  

 egenskab af medejer af Privatbanen Sønderjylland - Nogle kan se nødvendigheden af at kommercialisere.
Andre har haft så  

 svært ved det, at de modarbejder.
Og det har været umuligt at identificere de  

 forskellige grupperinger og finde ud af, hvem der arbejder med og mod, og  

 hvem der bare er træge eller inkompetente.
Ulf Smith er administrerende direktør for den sønderjyske virksomhed, Heat  

 Transfer Tønder, og en af initiativtagerne til at starte Privatbanen  

 Sønderjylland, der forsøger at erobre dele af det syd- og sønderjyske marked  

 for godstransport fra DSB.
I første omgang var det Tønder-Niebull, så  

 Tinglev-Tønder.
Nu arbejder privatbanen på at udstrække sit virkeområde op  

 til Esbjeg.
Grindsted og Løgstør og har flere godskontrakter.
 Privatbanen Sønderjylland drives ikke under Jernbaneloven, men takket være  

 en præliminær trafikministeriel godkendelse, der kun blev givet, fordi DSB  

 ikke mente, at trafikken på strækningen, der var blevet nedlagt i 1979, kunne  

 blive rentabel.
I slutningen af 1996 søgte privatbanens ejere om køretilladelse -  

 certifikatet kom 26. september 1997. I det mellemliggende år har banen være  

 kastebold mellem forskellige interesser i DSB, Banestyrelsen og  

 Trafikministeriet.
Der er blevet modarbejdet, trukket i langdrag og  

 chikaneret, mener Ulf Smith.
 Som han ser det, har privatbanen været lusen mellem neglene, når f.eks.  

 styrelse og ministerium ikke har kunnet finde ud af at dele kompetencen.  

 Således mistede privatbanen muligheden for at købe tog af DSB, mens den  

 ventede og ventede på et certifikat fra Trafikministeriet.
- Vi havde aftalt med DSB Materiel at købe lokomotiver.
Aftalen var, at vi  

 skulle have dem senest 1. august 1997, hvor vi naturligvis formodede, at vi  

 også havde en køretilladelse.
Men køretilladelsen kom ikke, og så kunne vi jo  

 ikke købe lokomotiver.
 Da Privatbanen Sønderjylland endelig var i stand til at erhverve sig  

 lokomotiver, måtte de betale dobbelt så meget for DSB's materiel, som DSB  

 havde solgt tilsvarende materiel for til en svensk operatør.
- Det er chikane.
Hvorfor skulle jeg ellers betale dobbelt så meget for en  

 maskine, som en, der ikke skal køre på det danske net, spørger Ulf Smith og  

 nævner et andet eksempel:
På banens certifikat står, at køretilladelsen også gælder strækningen  

 mellem Tinglev og Tønder.
Der står også, at ændringer skal forhandles.
Men en  

 dag var der pludselig sat en stopbom op på strækningen nede i Tønder.
- Sådan noget skader vores renomme i kontraktforhandlinger.
Usikkerheder,  

 skabt af miljøet ovre i København, gør vores troværdighed over for kunderne  

 noget ringe.
De spørger sig selv, hvornår der så bliver lukket for banen i  

 Løgstør eller Esbjerg, siger Ulf Smith, der jævnligt, men forgæves, henvender  

 sig til trafikminister Bjørn Westh med anker og forespørgsler.
 Han er overbevist om, at ministeriets embedsmænd og DSB har en skjult  

 dagsorden om, at der kun skal være kørsel på hovednettet, og at alle manøvrer  

 går ud på at vanskeliggøre andres entre på markedet.
 Efter fem månders drift giver Ulf Smith dog stadig privatbanen mindst et  

 par års levetid endnu.
 - Vi giver ikke op, men det er svært.
 Svar:
Den i spørgsmålet nævnte artikel omhandler arbejds- og ansvarsfordelingen  

 på jernbaneområdet i forbindelse med forslag til lov om jernbanevirksomhed  

 m.v.
Det er artiklens generelle påstand, at der i loven ikke skabes  

 tilstrækkelig klarhed omkring rollefordelingen.
Køreplanlægningen er  

 fremhævet som det væsentligste eksempel.
 Trafikministeren er i forbindelse med Folketingets behandling af  

 lovforslaget (spørgsmål 16, stillet af Trafikudvalget d. 19. januar  

 vedrørende L 108, forslag til lov om jernbanevirksomhed m.v.) anmodet om at  

 præcisere, hvem der har det endelige ansvar for den konkrete  

 køreplanfastsættelse, og hvorledes køreplanen i praksis vil blive udarbejdet.
 Jeg kan henholde mig til besvarelsen af dette spørgsmål, som vedlægges i  

 bilag.
Artiklen i Ingeniøren refererer endvidere en række forskellige  

 institutioner, virksomheder og personer for synspunkter om arbejdsdeling på  

 jernbaneområdet.
Jeg anser det grundlæggende for frugtbart, at der foregår en  

 meningsudveksling om rollefordelingen på området.
Herved adskiller  

 jernbaneområdet sig vel i øvrigt ikke fra andre erhvervsområder, hvor  

 myndigheder og virksomheder virker i et samspil.
 Jeg vil afslutningsvis understrege, at det overordnede ansvar for  

 jernbanesektorens udvikling og organisering entydigt er placeret hos  

 trafikministeren, der i samarbejde med aftalepartierne skal udforme de i  

 lovforslaget nævnte bemyndigelser.
Bilag Spørgsmål 16, Ad L 108, forslag til lov om jernbanevirksomhed m.v.  

 stillet d. 19. januar 1998.
 Ministeren bedes præcisere, hvem der har det endelige ansvar for den  

 konkrete køreplanfastsættelse, og hvorledes køreplanen i praksis vil blive  

 udarbejdet.
 Svar:
 Der kan mest hensigtsmæssigt skelnes mellem forskellige trafikformer:
For den forhandlede trafik er, jf. bemærkningerne til lovforslagets § 9,  

 stk. 1, foreslået en model, hvor DSB har ansvaret for udarbejdelsen af  

 køreplansforslaget.
Dette sker for at tilstræbe, at forslag til køreplan  

 udarbejdes af den part, der er tættest på kunderne.
For at undgå, at DSB's  

 adgang til udarbejdelse af køreplansforslag kan udnyttes til at holde andre  

 operatører (herunder eksempelvis godsoperatører) ude af markedet, er det  

 imidlertid foreslået, at det på trafikministerens vegne er Banestyrelsen, der  

 i tilfælde af potentielle konflikter sikrer den nødvendige koordinering  

 mellem de forskellige trafikformer, idet Banestyrelsen foretager den endelige  

 kapacitetsfordeling efter forhandling med jernbanevirksomhederne.
 For den udbudte trafik vil det i praksis være Trafikministeriet, der med  

 støtte fra Banestyrelsen udarbejder oplæg til afvikling af trafikken.  

 Hvorvidt dette oplæg vil have karakter af egentlig køreplan, vil afhænge af  

 den detaljeringsgrad, der til sin tid vælges i udbudsbetingelserne.
I takt med erfaringer og i takt med, at der gradvis kommer flere  

 konkurrerende operatører på jernbaneområdet, må det vurderes, i hvilken grad  

 der vil være behov for justeringer af arbejdsdelingen vedrørende  

 køreplanlægningen.
Det er som udgangspunkt hensigten, at den største operatør  

 udgiver samlet køreplan, og at de øvrige bidrager økonomisk hertil.
