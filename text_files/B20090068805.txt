Bilag 1 Bekendtgørelse om betaling for kursister under 18 år ved påbegyndelsen af almen voksenuddannelse I medfør af § 30 a, stk. 4, og § 54, stk. 1, i lov om institutioner for almengymnasiale uddannelser og almen voksenuddannelse m.v., jf. lovbekendtgørelse nr. 937 af 22. september 2008, fastsættes følgende:
 § 1. Bekendtgørelsen omfatter betaling for kursister omfattet af § 2, stk. 2, i avu-loven, som ikke er fyldt 18 år på den første dag af et undervisningsmodul i almen voksenuddannelse, hvor institutionen uanset lovens tilskudsbestemmelser ikke modtager aktivitetsafhængige tilskud eller bevillinger, jf. lovens § 30 a, stk. 1-2.
 Stk. 2. Ved et undervisningsmodul forstås et afgrænset forløb i henhold til avu-bekendtgørelsen, hvortil der for ordinære kursister ydes statstilskud efter loven.
 § 2. Betaling for kursisters uddannelse omfattet af § 1 foretages af bopælskommunen, jf. stk. 2.
 Stk. 2. Ved bopælskommunen forstås den kommune, hvor kursisten på den første dag i det pågældende undervisningsmodul er tilmeldt folkeregistret.
§ 3. Ved tilmelding af kursister omfattet af § 1 skal kommunalbestyrelsen sørge for, at der udfyldes og underskrives en tilmeldingsblanket og fremsende den til uddannelsesinstitutionen, hvor vedkommende kursist skal deltage i almen voksenuddannelse.
Uddannelsesinstitutionen udfylder de manglende oplysninger på tilmeldingsblanketten og sender kommunen en kopi af blanketten.
 Stk. 2. Tilmeldingsblanketten, jf. stk. 1, skal indeholde de oplysninger, som fremgår af standardblanket A med vejledning, der er optaget som bilag 1 til bekendtgørelsen.
 Stk. 3. Uddannelsesinstitutionen kan ved tilmelding, jf. stk. 1, kræve, at der bruges standardblanket A med vejledning, der er optaget som bilag 1 til bekendtgørelsen.
 § 4. Uddannelsesinstitutionen beregner og opkræver betaling hos bopælskommunen efter den enhedstakst, der følger af finansloven, jf. lovens § 30 a, stk. 3.
 Stk. 2. Enhedstaksten offentliggøres i et takstkatalog, der findes på Undervisningsministeriets hjemmeside på http://www.uvm.dk/takst.
 Stk. 3. Opgørelsen af antallet af årselever omfattet af § 1 sker efter samme regler, som gælder for opgørelsen af ordinære årselever på almen voksenuddannelse.
 § 5. Betalingsfristen er senest 1 måned efter den for ordinære kursister tilskudsudløsende tælledag i det pågældende undervisningsmodul, medmindre tidligere betalingsfrister er aftalt mellem kommunen og uddannelsesinstitutionen i forbindelse med tilmeldingen.
Stk. 2. Hvis et undervisningsmodul ikke ville have udløst statstilskud efter de regler, som gælder for ordinære kursister, tilbagebetaler uddannelsesinstitutionen eventuelt opkrævet betaling.
Der beregnes ikke renter ved tilbagebetaling.
 § 6. Uddannelsesinstitutioner, der er berettigede til at modtage tilskud eller bevilling for almen voksenuddannelse fra Undervisningsministeriet, skal indberette antallet af årselever omfattet af § 2, stk. 2, i avu-loven, som ikke-tilskudsudløsende aktivitet til Undervisningsministeriet samtidig med indberetningen af øvrige årselever på almen voksenuddannelse.
 Stk. 2. Indberetningen af denne ikke-tilskudsudløsende aktivitet sker på samme måde som indberetning af ordinære årselever, herunder i elektronisk form.
Stk. 3. Ved uddannelsesinstitutioner, der er berettigede til at modtage tilskud til almen voksenuddannelse fra Undervisningsministeriet, skal revisor attestere indberetningen i overensstemmelse med de regler om revision og tilskudskontrol m.v., som institutionen er omfattet af.
Dette gælder dog ikke for statsinstitutioner.
 § 7. Bekendtgørelsen træder i kraft den 15. juli 2009 og har virkning for kursister, der tilmeldes undervisning, der påbegyndes den 1. august 2009 eller senere i henhold til § 2, stk. 2, i avu-loven.
 Stk. 2. Bekendtgørelse nr. 614 af 25. juni 2008 om betaling for kursister under 18 år ved påbegyndelsen af almen voksenuddannelse ophæves.
Undervisningsministeriet, den 2. juli 2009 P.M.V.Per HansenAfdelingschef / Henrik Thode Bilag 1 Standardblanket A, jf. § 3, stk. 2, i bekendtgørelsen om betaling for kursister under 18 år ved påbegyndelsen af almen voksenuddannelse (juli 2009) Vejledning til udfyldelse af standardblanket A, jf. bilag 1 til bekendtgørelsen om betaling for kursister under 18 år ved påbegyndelsen af almen voksenuddannelse (juli 2009) Indledning Det følger af § 2, stk. 2, i lov om almen voksenuddannelse og om anerkendelse af realkompetence i forhold til fag i almen voksenuddannelse, i hf-uddannelsen og uddannelsen til studentereksamen (avu-loven), at unge under 18 år, der har opfyldt undervisningspligten, kan modtage almen voksenuddannelse, hvis uddannelsesforløbet er et led i en uddannelsesplan, der er udarbejdet i samarbejde mellem den unge, forældremyndighedens indehaver og Ungdommens Uddannelsesvejledning.
 For kursister på almen voksenuddannelse omfattet af § 2, stk. 2, i avu-loven, som ikke er fyldt 18 år på den første dag af undervisningsmodulet, betaler bopælskommunen for undervisningen efter en enhedstakst, der fastsættes på de årlige finanslove, jf. § 30 a i lov om institutioner for almengymnasiale uddannelser og almen voksenuddannelse m.v.
 Ved undervisningsmodul forstå et afgrænset forløb i henhold til avu-bekendtgørelsen, hvortil der for ordinære kursister ydes statstilskud efter lov om institutioner for almengymnasiale uddannelser og almen voksenuddannelse m.v., jf. bekendtgørelsens § 1, stk. 2. Det fremgår af Undervisningsministeriets takstkatalog for stx- og hf-enkeltfag, avu, fvu og ordblindeundervisning for voksne, hvilke forløb der ydes statstilskud til.
Med henblik på den kommunale betaling skal kommunalbestyrelsen sørge for, at der udfyldes en tilmeldingsblanket ved tilmelding af kursister omfattet af § 2, stk. 2, i avu-loven.
Tilmeldingsblanketten fremsendes til uddannelsesinstitutionen, hvor vedkommende kursist skal deltage i almen voksenuddannelse.
Uddannelsesinstitutionen udfylder de manglende oplysninger på tilmeldingsblanketten og sender kommunen en kopi af blanketten.
Til standardblankettens enkelte punkter Ad punkt 13. Udfyldes med oplysninger om kursisten: Personnummer, navn, adresse og telefonnummer.
Punkt 1 og 2 skal udfyldes.
Ad punkt 4. Udfyldes med modulets navn i form af betegnelsen på det pågældende fags læreplan, jf. avu-bekendtgørelsen.
Hvis tilmelding vedrører tilmelding til et element af fag anføres, at tilmeldingen vedrører et fagelement.
Den samme blanket kan bruges til tilmelding til forskellige fag, avu-modulerne.
I så fald angives alle modulernes navn.
 Ved et undervisningsmodul forstås fag, herunder elementer af fag, og introducerende undervisning, der i henhold til avu-bekendtgørelsen udgør et afgrænset forløb, hvortil der for ordinære kursister ydes statstilskud efter lov om institutioner for almengymnasiale uddannelser og almen voksenuddannelse m.v.
Ad punkt 5-11. Udfyldes med oplysninger om kommunen: Navn og adresse, oplysninger til brug for E-fakturering samt kommunens CVR-nummer, telefonnummer, telefaxnummer og e-mail-adresse.
Endelig i punkt 11 navn på sagsbehandler, samt dato og underskrift.
Punkt 5, 6 og 7 skal udfyldes.
Punkt 8, 9 og 10 udfyldes i det omfang, oplysningerne foreligger.
Ad punkt 12. Udfyldes med modulets/modulernes navn, herunder angivelse af det pågældende fags læreplan efter avu-bekendtgørelsen.
Hvis tilmelding vedrører tilmelding til et element af fag anføres, at tilmeldingen vedrører et fagelement.
 Dette skal også udfyldes af institutionen til bekræftelse af oplysningerne udfyldt af kommunen i punkt 4. Det er vigtigt, at der er enighed mellem kommunen og institutionen om, hvilken avu-undervisning det er, der er sket tilmelding til.
 Det følger af § 2, stk. 3, i avu-loven, at det er uddannelsesinstitutionen, der ud fra en vurdering af ansøgerens forudsætninger afgør, om vedkommende kan optages på fag inden for almen voksenuddannelse og på hvilket niveau.
 Ad punkt 13. Udfyldes med modulets/modulernes nummer i Undervisningsministeriets takstkatalog for stx- og hf-enkeltfag, avu, fvu og ordblindeundervisning for voksne.
Ad punkt 14. Udfyldes med uddannelsens forventede varighed, dvs. startdato samt forventet slutdato.
Forventet slutdato kan ligge i et andet finansår end modulets startdato.
Hvis tilmeldingen vedrører flere moduler angives start- og slutdato for hvert modul.
Ad punkt 15. Udfyldes med modulets uddannelsestid som fremgår af avu-bekendtgørelsen.
Hvis beregningen vedrører et element af fag sker beregningen på grundlag af den uddannelsestid som elementet udbydes med.
Ad punkt 16. Udfyldes med den/de tilskudsudløsende tælledage i det/de pågældende moduler.
Opgørelsen af antallet af årselever sker efter samme regler, som gælder for ordinære årselever, jf. bekendtgørelsens § 4, stk. 3. Det er således de samme tælledage som for resten af det pågældende avu-hold, der skal bruges ved opgørelsen af aktiviteten vedrørende unge under 18 år.
Den enhedstakst, der skal opkræves efter fremgår af takstkataloget, jf. bekendtgørelsens § 4, stk. 2. Hvis modulet krydser et årsskifte, er det enhedstaksten for det finansår tælledagen er i, der skal bruges ved beregningen og opkrævningen af betalingen.
Eksempel på beregning: En årselev på almen voksenuddannelse er en kursist undervist i 812,5 klokketimer.
Dvs. en kursist, hvis undervisningsmodel er faget dansk på niveau G (med et timetal på 120 timer, jf. bekendtgørelse om almen voksenuddannelse), vil svare til 0,1477 årselev (alle decimaler skal indgå i beregningen af den kommunale betaling). Hvis enhedstaksten på finansloven er fastsat til 87.000 kr. pr. årskursist, vil betalingen for 0,1477 årskursist udgøre 12.849,23 kr.
 Ad punkt 1721. Skal udfyldes med oplysninger om uddannelsesinstitutionen: Navn og adresse, evt. institutionsnummer/skolekode, telefonnummer, telefaxnummer og e-mail-adresse.
Ad punkt 22. Her anføres navnet på institutionens sagsbehandler samt dato og underskrift.
Dette felt skal udfyldes.
Ad punkt 23. Her kan proceduren for betaling (betalingsaftalen) mellem uddannelsesinstitutionen eller kommunen anføres.
Opmærksomheden henledes på rammerne herfor i bekendtgørelsens § 5.
 Der vil ikke være noget til hinder for, at der indgås en generel aftale mellem parterne om betalingsproceduren, herunder betalingsfrister, hvortil der kan henvises på blanketten.
