Skriftlig fremsættelse (7. november  

 2002) Skatteministeren Herved tillader jeg mig for Folketinget at  

 fremsætte:
 Forslag til lov om ændring af ligningsloven og momsloven.  

 (Fritagelse for skat og moms af værdi af eget arbejde).
 Som et led i udmøntningen af  aftalen mellem  

 regeringen og Dansk Folkeparti om finansloven for 2003 fremsættes  

 lovforslag om skatte- og momsfrihed af eget arbejde, som  

 håndværkere udfører på deres egen ejendom.
De gældende skatte- og momsregler indebærer,  

 at bygningshåndværkere m.v. i modsætning til andre  

 erhvervsgrupper skal beskattes af værdien af deres eget arbejde,  

 også når dette arbejde udføres til privat brug ved  

 opførelse, modernisering eller ombygning af egen bolig.
Det betyder  

 f.eks., at en håndværker, som i sin fritid laver en modernisering  

  af sit parcelhus, skal selvangive og betale skat af værdien af sin  

 egen arbejdsindsats.
Beskatningen omfatter også en (fiktiv) avance,  

 dvs. mestersalær, i tilfælde, hvor der leveres ydelser fra en  

 virksomhed til arbejde på ejerens ejendom.
Forslaget har til formål at gennemføre en  

 skatte- og momsmæssig ligestilling af håndværkere med andre  

 erhvervsgrupper ved udførelsen af eget arbejde, således at  

 bygningshåndværkere m.v. på lige fod med andre personer  

 skatte- og momsfrit kan udføre arbejde for sig selv.
Fritagelsen  

 omfatter ikke byggeri til erhvervsmæssigt brug.
 Forslaget følger indstillingerne i en rapport, som  

 en arbejdsgruppe, nedsat af skatteministeren, er kommet frem til.
 Med forslaget bringes dette område i  

 overensstemmelse med hovedprincipperne i den øvrige skattelovgivning,  

 hvorefter der ikke skal ske beskatning, fordi man sparer en udgift ved privat  

 at gøre arbejdet selv.
Den foreslåede fritagelse for beskatning af  

 værdien af eget arbejde ændrer ikke ved, at avancen ved salg af  

 fast ejendom i visse situationer  skal beskattes.  Såfremt man  

 sælger fast ejendom, og der er tale om næring, skal fortjenesten,  

 inklusiv værdien af eventuelt eget arbejde, beskattes.
Der kan  

 også ske beskatning efter ejendomsavancebeskatningsloven.
 Idet jeg i øvrigt henviser til bemærkningerne  

 til lovforslaget, skal jeg anbefale forslaget til Folketingets velvillige  

 behandling.
