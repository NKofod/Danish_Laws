Bekendtgørelse om midlertidige regler og retningslinjer for dagtilbud og om forholdet mellem almindelig undervisning og nødundervisning omfattet af covid-19 foranstaltninger I medfør af § 1 og § 2, stk. 2, i lov nr. 241 af 19. marts 2020 om midlertidige foranstaltninger på børne- og undervisningsområdet og folkehøjskoleområdet og for den frie folkeoplysende virksomhed til forebyggelse og afhjælpning i forbindelse med covid-19 fastsættes:
§ 1. For dagtilbud, obligatoriske tilbud og private pasningsordninger efter dagtilbudsloven, der er eller har været omfattet af foranstaltninger iværksat efter regler i henhold til § 22, stk. 1, i lov om foranstaltninger mod smitsomme og andre overførbare sygdomme, gælder de retningslinjer, som er offentliggjort den 19. juni 2020 eller senere på Børne- og Undervisningsministeriets hjemmeside, herunder de sundhedsfaglige foranstaltninger, som heri er fastsat eller givet efter lov om foranstaltninger mod smitsomme og andre overførbare sygdomme.
Retningslinjerne gælder, så længe tilbuddet er omfattet af foranstaltninger til forebyggelse og afhjælpning i forbindelse med covid-19.
 Stk. 2. For dagtilbud, der er omfattet af stk. 1, er fristen for implementering af den lovgivningsmæssige ramme for den pædagogiske læreplan, jf. dagtilbudslovens §§ 8 og 9, udskudt til den 31. december 2020.
 § 2. Kommunalbestyrelsen har ansvaret for, at der senest den 31. december 2020 er gennemført sprogvurderinger af børn, som der på grund af nedlukning og genåbning, som følge af covid-19, ikke er gennemført en sprogvurdering af, hvis de fortsat er omfattet af målgruppen for sprogvurderinger, jf. dagtilbudslovens § 11, stk. 1-5.
 Stk. 2. Kommunalbestyrelsen har ansvaret for, at der gives sprogstimulering, jf. dagtilbudslovens § 11, stk. 6-9, til børn, som på baggrund af sprogvurdering efter stk. 1 vurderes at have behov herfor.
§ 3. Kommunalbestyrelsen kan i helt ekstraordinære tilfælde som følge af iværksættelse af nye eller genindførte foranstaltninger mod covid-19 beslutte, at der skal ske en dimensionering af enkelte kommunale dagtilbud, obligatoriske tilbud, fritidshjem samt klub- og fritidstilbud efter dagtilbudsloven og skolefritidsordninger efter folkeskoleloven, jf. stk. 3. Dimensionering skal foretages for så kort en periode som muligt, dog højst i fire kalenderuger, og skal i videst muligt omfang tilrettelægges således, at de børn og deres familier, som har det største behov herfor, fortsat kan modtage tilbuddet.
Kommunalbestyrelsen skal i den forbindelse tage hensyn til børn med særlige støttebehov samt børn i familier, som af sociale og pædagogiske årsager vurderes at have særligt behov for at være i dagtilbud m.v.
Stk. 2. Den ansvarlige bestyrelse eller leder i private dagtilbud og private pasningsordninger samt private fritidshjem og klub- og fritidstilbud efter dagtilbudsloven kan i helt ekstraordinære tilfælde som følge af iværksættelse af nye eller genindførte foranstaltninger mod covid-19 beslutte, at der skal ske en dimensionering af det enkelte tilbud, jf. stk. 3. Dimensionering skal foretages for så kort en periode som muligt, dog højst i fire kalenderuger, og skal i videst muligt omfang tilrettelægges således, at de børn og deres familier, som har det største behov herfor, fortsat kan modtage tilbuddet.
Den ansvarlige bestyrelse eller leder skal i den forbindelse tage hensyn til børn med særlige støttebehov samt børn i familier, som af sociale og pædagogiske årsager vurderes at have særligt behov for at være i dagtilbud m.v.
 Stk. 3. Stk. 1 og 2 omfatter også tilfælde, hvor det er nødvendigt at gennemføre dimensionering som følge af, at der iværksættes foranstaltninger mod covid-19 på baggrund af en eller flere sundhedsfaglige anbefalinger herom, som omfatter tilbuddet.
 Stk. 4. Såfremt det efter stk. 1-3 vurderes nødvendigt at dimensionere tilbud, kan timerne, som barnet er i tilbuddet, afgrænses, der kan prioriteres mellem børn i forhold til den tid, som de er i dagtilbuddet, og der kan anvendes andre lokaler eller anvendes forskudte mødetidspunkter m.v.
Stk. 5. En beslutning efter stk. 1-3 kan kun træffes, hvis det konkret vurderes, at der er tale om et helt ekstraordinært tilfælde, hvor ikke alle børn kan være i tilbuddet på almindelig vis som følge af den eller de iværksatte covid-19-foranstaltninger.
Der kan dermed alene foretages dimensionering, hvis den ikke ved en eller flere mindre vidtgående foranstaltninger mod covid-19 vil kunne give alle børn ophold i tilbuddet på almindelig vis, herunder ved anvendelse af vikarer eller fleksibel anvendelse af kapacitet på tværs af tilbud i kommunen.
Stk. 6. En beslutning efter stk. 1-3 om dimensionering skal begrundes, jf. stk. 5. Der skal udarbejdes en kort begrundelse herfor, som sendes til Styrelsen for Undervisning og Kvalitet og offentliggøres på kommunens eller tilbuddets hjemmeside.
Der skal anvendes en formular for begrundelsen, som Styrelsen for Undervisning og Kvalitet udarbejder og offentliggør på styrelsens hjemmeside.
 Stk. 7. Tilbud omfattet af dimensionering efter stk. 1-3 skal ud fra de sundhedsfaglige foranstaltninger og anbefalinger tilrettelægge det dimensionerede tilbud på en sådan måde, at kvaliteten i videst muligt omfang opretholdes, herunder sikre børns trivsel og tryghed og skabe pædagogiske læringsmiljøer med udgangspunkt i tilgangen i den pædagogiske læreplan om bl.a. leg, børneperspektiver og tryghed, ligesom der i det omfang, det er muligt skal foretages sprogvurderinger og sprogstimulering.
Stk. 8. En beslutning efter stk. 1 og 2 om dimensionering kan forlænges med en varighed på op til to kalenderuger.
Beslutning om forlængelse af perioden for fortsat dimensionering efter 1. pkt. kan træffes mere end én gang.
Stk. 6 finder tilsvarende anvendelse for en beslutning om forlængelse efter 1. pkt.
Retningslinjer for almindelig undervisning m.v. ved ophør af pligten til at give nødundervisning, jf. lovens § 2, stk. 1 § 4. For skoler, uddannelsesinstitutioner og andre institutioner, der er omfattet af foranstaltninger iværksat efter regler i henhold til § 22, stk. 1, i lov om foranstaltninger mod smitsomme og andre overførbare sygdomme, ophører pligten til at give nødundervisning, når skolen eller institutionen igen kan give almindelig undervisning til sine elever, kursister og deltagere, selv under hensyntagen til sundhedsfaglige anbefalinger og retningslinjer som følge af covid-19.
Stk. 2. For skoler og institutioner, der genoptager den almindelige undervisning, gælder de retningslinjer, som er offentliggjort den 19. juni 2020 eller senere på Børne- og Undervisningsministeriets hjemmeside, herunder de sundhedsfaglige foranstaltninger, som heri er fastsat eller givet efter lov om foranstaltninger mod smitsomme og andre overførbare sygdomme.
Retningslinjerne gælder, så længe skolen eller institutionen er omfattet af foranstaltninger til forebyggelse og afhjælpning i forbindelse med covid-19.
Procedurer for beslutning om midlertidig genoptagelse af nødundervisning efter lovens § 2, stk. 1 § 5. I tilfælde, hvor den enkelte skole eller institution på et tidspunkt helt eller delvist igen bliver forpligtet til at give nødundervisning, som følge af nye eller genindførte foranstaltninger mod covid-19, som skolen eller institutionen er nødt til at iværksætte, giver skolen eller institutionen umiddelbart denne nødundervisning, jf. § 8, og giver den i en så kort periode som muligt, dog højst i fire kalenderuger.
 Stk. 2. Stk. 1 omfatter også tilfælde, hvor skolens eller institutionens pligt til igen at give nødundervisning er en følge af, at skolen eller institutionen for at imødekomme sundhedsfaglige anbefalinger, som omfatter skolen eller institutionen, er nødt til at iværksætte foranstaltninger mod covid-19, som indebærer, at skolen eller institutionen ikke kan give sine elever, kursister eller deltagere almindelig undervisning.
Stk. 3. Den ansvarlige kommunalbestyrelse eller bestyrelse kan i helt ekstraordinære tilfælde træffe beslutning om at forlænge den periode, hvor en skole eller institution fortsat giver nødundervisning, jf. § 8, ud over den periode, som kommunalbestyrelsen eller bestyrelsen har fastsat herfor efter stk. 1, jf. stk. 2. En sådan forlængelse kan have en varighed på op til to kalenderuger.
Beslutning om forlængelse af perioden for fortsat nødundervisning efter 1. pkt. kan træffes mere end én gang.
 Stk. 4. En beslutning efter stk. 1-3 kan kun træffes, hvis kommunalbestyrelsen eller den ansvarlige bestyrelse konkret vurderer, at ikke alle elever, kursister eller deltagere på skolen eller institutionen kan modtage den almindelige undervisning som følge af den eller de iværksatte covid-19-foranstaltninger, selv ikke under udfoldelse af enhver mulig bestræbelse på i videst mulige omfang, praktisk og pædagogisk, at afbøde de afledte virkninger på elevernes, kursisternes og deltagernes undervisning, som vil være eller kunne være en følge af de foranstaltninger, som fortsat er fastsat som led i forebyggelse og afhjælpning i forbindelse med covid-19. Skolen eller institutionen kan dermed alene iværksætte nødundervisning, hvis den ikke ved en eller flere mindre vidtgående foranstaltninger mod covid-19 vil kunne give alle sine elever, kursister eller deltagere almindelig undervisning.
Stk. 5. En beslutning efter stk. 1-3 skal begrundes, jf. stk. 4. Kommunalbestyrelsen eller institutionens bestyrelse skal udarbejde en kort begrundelse herfor, som sendes til Styrelsen for Undervisning og Kvalitet og offentliggøres på skolens eller institutionens hjemmeside.
Kommunalbestyrelsen eller bestyrelsen skal anvende en formular for begrundelsen, som Styrelsen for Undervisning og Kvalitet udarbejder og offentliggør på styrelsens hjemmeside.
En beslutning efter stk. 3 kan tidligst træffes en kalenderuge før og skal træffes og offentliggøres senest inden udløbet af den igangværende periode med fortsat nødundervisning.
Undtagelser og fravigelser § 6. Procedurereglerne i § 5 gælder ikke i tilfælde, hvor skolen eller institutionen kun skal gennemføre nødundervisning for en eller flere enkelte elever, kursister eller deltagere, der af sundhedsfaglige grunde er vurderet til ikke at skulle møde fysisk frem til undervisning, herunder nødundervisning, på skolen eller institutionen.
Skolen eller institutionen giver umiddelbart den eller disse elever, kursister eller deltagere nødundervisning efter de regler herom, som børne- og undervisningsministeren har fastsat i medfør af lovens § 2, stk. 2.
§ 7. Børne- og undervisningsministeren kan fravige procedurereglerne i § 5 i forhold til en eller flere nærmere bestemte skoler, uddannelsesinstitutioner eller andre institutioner, herunder alle eller grupper af skoler, uddannelsesinstitutioner eller andre institutioner, som er afgrænset geografisk eller på anden måde.
Ministeren offentliggør en sådan beslutning om fravigelse fra reglerne i § 5 på Børne- og Undervisningsministeriets hjemmeside.
Den eller de berørte skoler eller institutioner offentliggør ligeledes ministerens beslutning herom på skolens eller institutionens hjemmeside.
Overordnede regler for nødundervisning § 8. Den nødundervisning, som skolen eller institutionen bliver forpligtet til at give, skal gives i overensstemmelse med bestemmelserne i lovgivningen om nødundervisning, og med de sundhedsfaglige foranstaltninger, som heri er fastsat eller givet efter lov om foranstaltninger mod smitsomme og andre overførbare sygdomme.
Retningslinjerne gælder, så længe skolen eller institutionen er omfattet af foranstaltninger til forebyggelse og afhjælpning i forbindelse med covid-19.
Ikrafttræden § 9. Bekendtgørelsen træder i kraft den 24. august 2020.
 Stk. 2. Bekendtgørelse nr. 1087 af 26. juni 2020 om midlertidige regler og retningslinjer for dagtilbud og om forholdet mellem almindelig undervisning og nødundervisning omfattet af covid-19 foranstaltninger ophæves.
