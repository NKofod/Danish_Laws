Skriftlig fremsættelse (5. oktober 2016) Erhvervs- og vækstministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om ændring af varemærkeloven og forskellige andre love (Styrket indsats mod piratkopiering ved etablering af en særlig enhed om håndhævelse og piratkopiering samt overførsel af gebyrindtægter) (Lovforslag nr.
L 24) Formålet med lovforslaget er at tilpasse bestemmelserne i lov nr. 309 af 28. marts 2015 om etablering af en særlig håndhævelsesenhed i Patent- og Varemærkestyrelsen af hensyn til statsstøttereglerne.
Endvidere har lovforslaget til formål at skabe materiel hjemmel til, at der kan overføres gebyrindtægter mellem Patent- og Varemærkestyrelsens rettighedsområder.
Med lov nr. 309 fra 2015 blev der skabt hjemmel til etablering af en særlig håndhævelsesenhed i Patent- og Varemærkestyrelsen.
Formålet er at styrke indsatsen mod piratkopiering ved at samle styrelsens kompetencer og opgaver inden for håndhævelse og piratkopiering i en særlig enhed.
Enheden skal fungere som kontaktpunkt for forbrugere, virksomheder og myndigheder og kunne vejlede og informere generelt om håndhævelse og piratkopiering.
Patent- og Varemærkestyrelsens øvrige opgaver vedrørende håndhævelse og piratkopiering skal ligeledes varetages af enheden, blandt andet samarbejdet mellem styrelsen og politiet og anklagemyndigheden om piratkopiering.
Enheden får beføjelser til at vejlede i konkrete sager om piratkopiering, herunder til at afgive en skriftlig vejledende udtalelse mod et gebyr på 1.500 kr.
Ordningen sigter på at give forbrugere og virksomheder et bedre grundlag for at træffe beslutning om, hvorvidt de vil gå videre med sagen til f.eks. en privat rådgiver eller politiet.
I forbindelse med en forhåndsanmeldelse af denne ordning tilkendegav Europa-Kommissionen, at ordningen alene harmonerer med statsstøttereglerne, hvis vejledningen til virksomhederne bliver forbeholdt små og mellemstore virksomheder.
Denne begrænsning skal fremgå af lovteksten.
Lovforslaget omfatter derfor en justering af reglerne, således at enhedens vejledning i konkrete sager om piratkopiering er forbeholdt forbrugere og små og mellemstore virksomheder.
Af lovtekniske grunde omfatter lovforslaget nye bestemmelser om etablering af en håndhævelsesenhed, idet bestemmelserne om etablering af en håndhævelsesenhed i loven fra 2015 endnu ikke er trådt i kraft.
Endvidere omfatter lovforslaget bestemmelser af bevillings- og regnskabsmæssig karakter om overførsel af gebyrindtægter mellem Patent- og Varemærkestyrelsens rettighedsområder.
Denne del af lovforslaget har ikke været i offentlig høring.
Lovforslaget omfatter erhvervsrettet regulering med ikrafttrædelsesdatoen 1. januar 2017, og loven bør derfor bekendtgøres senest fire uger før ikrafttrædelse.
Det foreslås derfor, at behandlingen i Folketinget bliver afsluttet senest fire uger før den 1. januar 2017.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
