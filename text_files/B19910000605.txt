 I henhold til § 19a, stk. 3 og 4, i lov om erhvervsuddannelser, jf.  

 lovbekendtgørelse nr. 480 af 22. juni 1990, og § 15, stk. 3 og 4, i lov nr.  

 434 af 13. juni 1990 om de erhvervsgymnasiale uddannelser til højere  

 handelseksamen og højere teknisk eksamen fastsættes:
 § 1.  Udgifterne til undervisningsmidler ved  

 erhvervsuddannelserne og de erhvervsgymnasiale uddannelser til højere  

 handelseksamen og højere teknisk eksamen afholdes af skolerne.
 Stk. 2.  Skolerne kan dog bestemme, at elever ved de i  

 stk. 1 nævnte uddannelser selv i begrænset omfang anskaffer en del af  

 undervisningsmidlerne.
 Stk. 3.  Skolen træffer afgørelse om, hvilke  

 undervisningsmidler, jf. stk. 2, eleverne selv skal anskaffe.
§ 2.  Skolerne kan bestemme, at der til de  

 uddannelser, der er nævnt i § 1, også opkræves en elevbetaling for  

 fotokopier, der modsvarer skolens faktiske udgifter til de kopier, som  

 eleverne modtager til undervisningsbrug.
Den enkelte elevs betaling kan af  

 skolen fastsættes som en forholdsmæssig andel af skolens samlede udgifter til  

 fotokopier til undervisningsbrug inden for de uddannelser, der er nævnt i §  

 1. Betalingen kan fastsættes som en gennemsnitsbetaling for skolens elever  

 eller for grupper af elever inden for disse uddannelser.
 § 3.  Undervisningsmidler og fotokopier, som eleverne  

 selv har afholdt udgifterne til, forbliver deres ejendom.
 § 4.  Bekendtgørelsen træder i kraft den 16. januar  

 1991. Bekendtgørelse nr. 29 af 22. januar 1990 om elevers betaling for visse  

 undervisningsmidler på handelsskolerne og de tekniske skoler ophæves.
