Bekendtgørelse om lånepulje til bedre fordeling i daginstitutioner I medfør af tekstanmærkning nr. 111, stk. 1, ad 15.25.31. til § 15 på finansloven for finansåret 2019 fastsættes:
Kapitel 1 Anvendelsesområde og formål § 1. Bekendtgørelsen finder anvendelse for lånepuljen til bedre fordeling i daginstitutioner, jf. finansloven for 2019, § 15.25.31.
 § 2. Lånepuljens formål er at bidrage til kapacitetstilpasning i kommuner med daginstitutioner eller enheder i daginstitutioner beliggende i udsatte boligområder, jf. listen over udsatte boligområder, jf. § 61 a, i lov om almene boliger m.v.
Kapitel 2 Ansøgerkreds og målgruppe § 3. Lånedispensationen kan søges af kommuner med daginstitutioner eller enheder i daginstitutioner beliggende i udsatte boligområder, jf. listen over udsatte boligområder, jf. § 61 a, i lov om almene boliger m.v.
 § 4. Målgruppen for lånedispensation er kommuner med daginstitutioner eller enheder i daginstitutioner, jf. dagtilbudslovens § 19, stk. 2-4 og stk. 6, der planlægges nedlagt som følge af dagtilbudslovens § 23, stk. 4, eller § 26 a, stk. 1-10.
Kapitel 3 Tildelingskriterier § 5. Økonomi- og indenrigsministeren yder efter indstilling fra børne- og socialministeren lånedispensation til kommuner, jf. § 16 i bekendtgørelse om kommunernes låntagning og meddelelse af garantier m.v.
 Stk. 2. Der kan ydes lånedispensation til kommuner med daginstitutioner eller enheder i daginstitutioner, jf. dagtilbudslovens § 19, stk. 2-4 og stk. 6, beliggende i et udsat boligområde, der er planlagt nedlagt eller planlagt flyttet til en adresse uden for det udsatte boligområde, jf. § 61 a, i lov om almene boliger m.v.
 § 6. Ansøgningen vurderes på baggrund af følgende tildelingskriterier:
 1) Ansøgningens formål falder inden for lånepuljens formål, jf. § 2.
 2) Ansøger falder inden for lånepuljens ansøgerkreds, jf. § 3.
 3) Ansøgningens målgruppe falder inden for ansøgningspuljens målgruppe, jf. § 4.
 4) Ansøgningen opfylder krav til ansøgning, jf. § 8.
 § 7. Lånepuljen tildeles på baggrund af:
1) antallet af pladser i daginstitutioner eller enheder i daginstitutioner beliggende i et udsat boligområde, der er planlagt nedlagt eller planlagt flyttet til en adresse uden for det udsatte boligområde, jf. § 61 a, i lov om almene boliger m.v., 2) antallet af pladser, der er etableret i daginstitutionen eller enheden i daginstitutionen til erstatning for de nedlagte pladser i det udsatte boligområde, 3) aldersfordelingen blandt børn optaget pr. 1 januar 2019 i daginstitutionen eller enheden, 4) den gennemsnitlige etableringsudgift pr. plads for hver af aldersgrupperne 0-2 år og 3 år-skolestart og 5) fradrag for frigivelse af deponerede beløb eller deponerede obligationer vedrørende de daginstitutioner eller enheder i daginstitutioner, som ansøgningen vedrører, jf. § 6 i bekendtgørelse om kommunernes låntagning og meddelelse af garantier m.v.
 Stk. 2. Overstiger ansøgningerne den afsatte lånepulje, fordeles puljen forholdsmæssigt med udgangspunkt i bygningstilskuddet til privatinstitutioner pr. plads i alderssvarende dagtilbud, jf. § 16 i bekendtgørelse om dagtilbud.
 Stk. 3. Der kan højst tildeles det søgte beløb.
Kapitel 4 Ansøgning om lånepulje og indberetning af oplysninger § 8. Børne- og Socialministeriet fastsætter tidsfrister samt retningslinjer for indkaldelse af ansøgninger og for kravene til sådanne ansøgninger.
Tidsfrister og retningslinjer offentliggøres på Børne- og Socialministeriets hjemmeside og på Økonomi- og Indenrigsministeriets hjemmeside.
 § 9. Indgivelse af ansøgning og indberetning af oplysninger til ansøgningspuljen sker digitalt på Økonomi- og Indenrigsministeriets indberetningsside www.indtast.dk.
Kapitel 5 Vilkår § 10. Lånene kan optages i perioden 2019-2020.
 Stk. 2. Låntagningen skal herudover ske på de vilkår, der fremgår af bekendtgørelse om kommunernes låntagning og meddelelse af garantier m.v.
 § 11. Meddelte lånetilsagn bortfalder vedrørende daginstitutioner eller enheder i daginstitutioner, hvortil der er meddelt dispensation fra dagtilbudslovens § 23, stk. 4, eller § 26 a, stk. 1-10, til daginstitutionen eller enheden i daginstitutionen, jf. kapitel 9 i bekendtgørelse om dagtilbud.
Kapitel 6 Ikrafttræden § 12. Bekendtgørelsen træder i kraft den 3. marts 2019.
