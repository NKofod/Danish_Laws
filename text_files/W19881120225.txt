 Fundet, at der ikke fra et telefonselskab skete videregivelse af  

 hemmelige numre/ikke registrerede numre til et markedsanalyseinstitut, idet  

 de omhandlede telefonnumre blev frembragt (genereredes) af analyseinstituttet  

 ved hjælp af et edb-program.
Et advokatfirma rettede på vegne af et dagblad henvendelse til  

 Registertilsynet med forespørgsel om, hvorvidt anvendelse af hemmelige/ikke  

 registrerede telefonnumre i forbindelse med telefoninterview til brug for  

 markedsundersøgelser ville være i strid med registerlovgivningen.
Det blev  

 oplyst, at et telefonselskab stillede sit landsdækkende nummerkartotek til  

 rådighed for et markedsanalyseinstitut til brug ved telefoninterview.
Det  

 anførtes endvidere, at denne videregivelse var i strid med lov om private  

 registre m.v. § 4, stk. 2, 1. pkt., idet det blev gjort gældende, at  

 videregivelse af hemmelige numre/ikke registrerede numre ikke kunne siges at  

 være et naturligt led i den normale drift af et telefonselskab.
 I den anledning indhentede Registertilsynet oplysninger fra  

 telefonselskabet og markedsføringsinstituttet, og det blev i forbindelse  

 hermed oplyst, at telefonselskabet ikke stillede noget nummerkartotek til  

 rådighed for markedsanalyseinstituttet.
Det var oplyst, at telefonnumrene genereres via et af  

 markedsanalyseinstituttet udarbejdet edb-program, kaldet nummergenerator,  

 således at edb-maskinen blandt samtlige mulige telefonnumre genererer et  

 tilfældigt nummer.
De mulige numre defineres ud fra hvilke centraler, der  

 findes i Danmark.
I programmet indgår oplysninger om de af telefonselskabet  

 offentliggjorte nummerintervaller, der er i aktiv brug inden for hver  

 central.
Det beror således på tilfældigheder, hvorvidt et nummer dannet ved  

 hjælp af edb-programmet er et hemmeligt nummer.
Numrene lægges ind i et  

 kartotek og fremkommer for intervieweren på en dataskærm.
Intervieweren ved  

 ikke, om nummeret er hemmeligt eller ej, ligesom det kan forekomme, at  

 nummeret ikke findes.
Intervieweren foretager et telefonopkald og oplyser, at  

 der ringes fra markedsanalyseinstituttet, og at nummeret er konstrueret af  

 markedsanalyseinstituttet via et specielt edb-program.
Intervieweren meddeler  

 derefter, at man gerne vil stille nogle spørgsmål i forbindelse med en  

 markedsundersøgelse, såfremt respondenten er indstillet på at medvirke heri.  

 Såfremt nummeret ikke eksisterer, vil intervieweren høre det på svartonen, og  

 nummeret registreres som ikke eksisterende på dataskærmen.
 Det var endvidere oplyst, at der ikke efterfølgende kan ske identifikation  

 af hemmelige numre, og at der ikke foretages nogen listeføring eller lignende  

 registerdannelse af hemmelige numre.
 Sagen blev behandlet på et møde i Registerrådet.
 Registertilsynet udtalte herefter, at man som sagen forelå oplyst måtte  

 lægge til grund, at der ikke fra telefonselskabet skete videregivelse af  

 hemmelige numre/ikke registrerede numre, idet de omhandlede telefonnumre  

 genereres af markedsføringsinstituttet ved hjælp af et edb-program.  

 Registertilsynet meddelte herefter, at man på det foreliggende grundlag ikke  

 agtede at foretage videre.
 Registertilsynets årsberetning 1988.
