Cirkulære om fællesinstruks for folkekirkens konsulenter § 1. Folkekirkens konsulenter, som er omfattet af denne instruks, er varme-, energi- og klimakonsulenterne, orgelkonsulenterne, klokkekonsulenterne, kirkegårdskonsulenterne, bygningskonsulenterne for tjenesteboliger m.v. og præstegårdskonsulenterne for landbrug.
 § 2. Konsulenterne virker indenfor deres fagområde som rådgivere for de kirkelige myndigheder efter reglerne i denne instruks.
 Stk. 2. Hvor der udpeges 2 konsulenter på landsplan, skal disse konsulenter gensidigt orientere hinanden og udveksle erfaringer, således at identiske opgaver løses ens i hele landet.
 § 3. Efter anmodning fra en stiftsøvrighed, et provstiudvalg eller et menighedsråd afgiver en konsulent erklæring i sager, der vedrører den pågældende konsulents fagområde.
 Stk. 2. Såfremt konsulenten anser det for nødvendigt, foretager konsulenten en undersøgelse på stedet, førend der afgives erklæring.
Stk. 3. En konsulent skal afgive erklæring senest 30 kalenderdage efter at have modtaget anmodning derom.
Såfremt denne frist ikke kan overholdes, skal konsulenten underrette vedkommende myndighed herom samt oplyse, hvornår erklæringen kan forventes at foreligge.
 § 4. Konsulenterne yder menighedsråd, der anmoder om det, råd og vejledning i spørgsmål, der angår den enkelte konsulents fagområde.
 § 5. En konsulent kan ikke påtage sig projekteringsopgaver for menighedsråd indenfor det geografiske område de er tilknyttet, med mindre stiftsøvrigheden undtagelsesvis godkender det.
§ 6. Konsulenterne fører et arkiv over ind - og udgåede skrivelser, herunder tegninger.
Ved fratræden afleveres arkivet til stiftsøvrigheden, der videregiver det til den efterfølgende konsulent.
§ 7. Konsulenterne vederlægges med et honorar for hver sag, der forelægges til erklæring, jf. § 3. Honoraret fastsættes af Kirkeministeriet, og det udgør samme beløb pr. sag, uanset om sagen giver anledning til flere ekspeditioner, besøg på stedet eller forhandlinger med myndigheder eller andre.
I sager, hvor stiftsøvrigheden skal indhente mere end én erklæring fra en konsulent i samme sag, skal konsulenten betales ét honorar pr. afgivne erklæring.
En konsulent er også berettiget til et særskilt honorar, der beregnes efter reglerne i § 8, hvis konsulenten efter anmodning fra stiftsøvrigheden/provstiudvalget deltager i et møde, der er arrangeret af stiftsøvrigheden/provstiudvalget til drøftelse af en sag.
Pr. 1. januar 2009 udgør honoraret kr. 1265 pr. sag.
Honoraret reguleres årligt hver d. 1. januar.
 Stk. 2. På besigtigelsesrejser modtager konsulenterne time  og dagpenge samt transportgodtgørelse efter de regler, der gælder for ansatte i staten.
 Stk. 3. Der ydes ikke særskilt godtgørelse til konsulenterne for udgifter til korrespondance, telefon, porto m.v.
§ 8. For virksomheden som rådgiver for menighedsrådene, jf. § 4, vederlægges konsulenterne med et honorar, der beregnes i forhold til medgået tid.
Honoraret fastsættes af Kirkeministeriet og udgør pr. 1. januar 2009 kr. 843 pr. time.
Honoraret reguleres årligt hver d. 1. januar.
Udover honorar er konsulenterne berettiget til transportgodtgørelse efter det i § 7, stk. 2. anførte.
 § 9. Når en konsulent har afgivet en erklæring, sendes en honoraropgørelse m.m. til den myndighed, der har rekvireret erklæringen.
 Stk. 2. Konsulenterne sender honoraropgørelse m.m. for rådgivning direkte til vedkommende menighedsråd.
