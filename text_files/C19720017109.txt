 Efter at den ved kirkeministeriets cirkulære af 31. januar 1970 indførte  

 ordning angående brug af skemaer i sager om opførelse og istandsættelse af  

 kirker nu har været i kraft i nogen tid, har ministeriet som en videreførelse  

 af denne ordning i samråd med 3. revisionsdepartement ladet fremstille 2  

 skemaer (skema III og IV) til brug ved aflæggelse af regnskab vedrørende  

 større istandsættelser af kirker, hvortil der ydes tilskud af statskassen.
 Da brug af sådanne skemaer ikke er forudsat i den i ministeriets cirkulære  

 af 10. november 1953 indeholdte vejledning for menighedsrådene om  

 regnskabsføring og revision vedrørende byggearbejder, restaureringsarbejder  

 m.m., hvortil der ydes tilskud af statskassen, fastsættes i stedet følgende  

 nye bestemmelser:
I.
Valg af kasserer og revisor.
 1. Såfremt kassererforretningerne ikke findes at burde  

 overlades til kirkekassens kasserer, udpeger menighedsrådet straks ved  

 arbejdets påbegyndelse en kasserer.
2. Menighedsrådet udpeger ligeledes ved arbejdets  

 påbegyndelse 1 eller 2 revisorer.
Til varetagelse af dette hverv skal så vidt  

 muligt udpeges personer, som ikke har sæde i menighedsrådet.
Eventuelt kan en  

 faguddannet revisor antages.
II.
Kassererforretningernes varetagelse.
 3. I en til formålet anskaffet regnskabsbog, der  

 autoriseres af menighedsrådets formand, posteres i datoorden i hver sin  

 kolonne samtlige indtægter og udgifter forsynet med dato og løbenummer.
 4. Regninger fra entreprenører, leverandører,  

 håndværkere m.fl. må ikke betales, forinden de af den tilsynsførende arkitekt  

 er forsynet med attestation og angivelse af det beløb, der kan udbetales.  

 Tilsvarende gælder udbetalinger a conto for udført arbejde.
5. Endelig afregning med entreprenører, leverandører  

 og håndværkere må ikke finde sted, forinden det udførte arbejde er afsynet af  

 menighedsrådet, provstiudvalget og den tilsynsførende arkitekt, og der fra  

 denne sidste foreligger attest for, at eventuelle ved afleveringssynet  

 forefundne mangler er afhjulpne.
I tilfælde hvor særlige  

 godkendelsesforretninger er foreskrevet, må disse tillige være afholdt med  

 tilfredsstillende udfald, forinden endelig afregning finder sted.  

 Garantisummer tilbageholdes, indtil garantiperioden er udløbet.
III.
Det revisionsmæssige tilsyn.
 6. De af menighedsrådet valgte revisorer skal under  

 arbejdets gang føre revisionsmæssigt tilsyn med regnskabsføringen og kontrol  

 med kassererforretningerne.
 7. Revisorerne påser, at regnskabet er rigtigt ført,  

 herunder at alle ind- og udbetalinger er bogført og behørigt dokumenterede.
 8. Endvidere gennemgår revisorerne det afsluttende  

 regnskab og forsyner dette med revisionspåtegning, jfr. pkt. 22.
 9. Om den stedfundne revision indføres i  

 regnskabsbogen en af revisorerne underskrevet påtegning, hvori det tillige  

 attesteres, hvorvidt beholdningen efter regnskabet er tilstede.
 10 Revisorerne har pligt til ufortøvet til menighedsrådet, eventuelt  

 byggeudvalget, jfr. pkt. 11, at indberette forefundne misligheder eller grov  

 uorden ved regnskabsføringen.
IV.
Menighedsrådets tilsyn med arbejdets udførelse og økonomi.
 11. Som administrator af restaureringsarbejdet skal  

 menighedsrådet - eventuelt et af dette nedsat byggeudvalg - i hvis møder den  

 tilsynsførende arkitekt deltager i fornødent omfang, med denne forhandle alle  

 under arbejdets udførelse opstående tekniske og økonomiske spørgsmål,  

 herunder tilrettelæggelse af licitationer og afslutning af kontrakter.
12. Menighedsrådet - eventuelt byggeudvalget - skal  

 derhos kontrollere, at den antagne arkitekt overholder trufne aftaler og  

 givne bevillinger og skal skride ind, hvis der konstateres afvigelser fra  

 godkendte planer og overslag.
Om de under arbejdets gang trufne beslutninger  

 foretages tilførsel til menighedsrådets forhandlingsprotokol i fornødent  

 omfang.
13. Endvidere vil der til brug ved menighedsrådets  

 tilsyn med arbejdets økonomi af den tilsynsførende arkitekt være at føre et  

 løbende byggeregnskab.
Dette må udarbejdes således, at det uden videre kan  

 indføres i det endelige regnskab (skema III), jfr. pkt. 15.
V.
Regnskabsaflæggelse.
 14. Snarest muligt efter arbejdets afslutning  

 udarbejdes på grundlag af den førte regnskabsbog og det af den tilsynsførende  

 arkitekt udarbejdede byggeregnskab et endeligt regnskab.
 15. Regnskabet udfærdiges på skema III og indsendes ad  

 sædvanlig tjenstlig vej i 2 eksemplarer til kirkeministeriet bilagt samtlige  

 indtægts- og udgiftsbilag ordnet kontovis.
16. Samtlige udgiftsbilag skal være forsynet med  

 behørig kvittering.
Udgiftsbilag vedrørende byggearbejder skal tillige være  

 forsynet med attestation af den tilsynsførende arkitekt.
Det samme gælder  

 udgiftsbilag vedrørende inventaranskaffelser og leverancer, der er forestået  

 af arkitekten.
17. Til dokumentation for udgifter til arkitekthonorar  

 vedlægges en af den tilsynsførende arkitekt afgivet fuldstændig specificeret  

 opgørelse over det af ham beregnede honorar.
Tilsvarende gælder  

 ingeniørhonorar og eventuelle andre under hovedpost F opførte honorarer.
 18. Endvidere skal der med regnskabet følge en af  

 menighedsrådet udarbejdet specifikation af det under post F.8. Øvrige  

 omkostninger opførte udgiftsbeløb, hvorunder eksempelvis vil henhøre  

 stempelafgifter og provisioner i forbindelse med optagelse af lån, renter af  

 midlertidige lån og kassekreditter, oprydnings- og rengøringsudgifter samt  

 udgifter i forbindelse med genåbning eller genindvielse af kirken.
19. I tilfælde af større afvigelser mellem det  

 ministeriet senest forinden bevillingens meddelelse forelagte overslag og de  

 endelige udgifter må der af den tilsynsførende arkitekt afgives nærmere  

 redegørelse for årsagerne hertil.
Redegørelsen må så vidt muligt anføres i  

 den skema III dertil indrettede anmærkningsrubrik og ellers vedlægges som et  

 særskilt bilag i 2 eksemplarer.
20. Til brug ved efterkontrollering af den af  

 ministeriet foretagne statstilskudsberegning skal der med regnskabet  

 yderligere følge en af arkitekten eventuelt i samarbejde med den  

 projekterende ingeniør udarbejdet opstilling over de endelige udgifter til  

 arbejder og anskaffelser, der ifølge den af ministeriet fulgte praksis ikke  

 indgår i tilskudsberegningen.
Opgørelsen udfærdiges på forsiden af skema IV.
 21. Såfremt der på grund af væsentlige merudgifter  

 ansøges om yderligere statstilskud, må de til brug ved ansøgningens  

 behandling fornødne oplysninger anføres i de hertil beregnede rubrikker på  

 bagsiden af skema IV, der herefter underskrives af menighedsrådets formand.
 22. Efter at såvel skema III som IV er underskrevet af  

 arkitekt og ingeniør, og efter at revisor ved underskrift i den dertil  

 beregnede rubrik på skema III har attesteret, at regnskabet er i  

 overensstemmelse med regnskabsbog og bilag, og at de opførte beholdninger er  

 til stede, forelægges regnskabet (skema III) til godkendelse på et  

 menighedsrådsmøde og underskrives af samtlige medlemmer af menighedsrådet.
VI.
Forskellige bestemmelser 23. Forskrifterne i nærværende cirkulære om  

 regnskabsføring og revision m.v. vil i alle tilfælde, hvor der ansøges om  

 statstilskud, være at iagttage fra arbejdets påbegyndelse, uanset om der på  

 dette tidspunkt ikke haves vished for, om statstilskud vil kunne opnås.
 24. Eksemplarer af nærværende cirkulære udleveres af  

 menighedsrådet ved arbejdets påbegyndelse til kassereren, revisor og den  

 tilsynsførende arkitekt.
 25. De i cirkulæret omtalte skemaer fås udleveret ved  

 henvendelse til kirkens overtilsyn.
 26. Begæring om hel eller delvis udbetaling af et  

 bevilget statstilskud indsendes ad sædvanlig tjenstlig vej til  

 kirkeministeriet ledsaget af en af den tilsynsførende arkitekt underskrevet  

 erklæring om, for hvilke beløb der er udført arbejde og/eller indkøbt  

 materialer.
 27. Kirkeministeriets cirkulære nr. 146 af 10.  

 november 1953 indeholdende vejledning for menighedsrådene om regnskabsføring  

 og revision vedrørende byggearbejder, restaureringsarbejder m.m., hvortil der  

 ydes tilskud af statskassen, er hermed bortfaldet.
 Kirkeministeriet, den 1. august 1972.
 P.M.V.
 Arne Truelsen.
