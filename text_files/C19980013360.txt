Denne vejledning knytter sig til Miljø- og Energiministeriets cirkulære om  

 regionplanlægning og landzoneadministration for lavbundsarealer, der er  

 potentielt egnede som vådområder.
Vejledningen præciserer de kriterier, som  

 skal lægges til grund for amtsrådenes udpegning af de områder, der skal  

 optages i regionplanerne.
1. Cirkulærets baggrund Lov om ændring af lov om miljøbeskyttelse, lov om naturbeskyttelse, lov om  

 vandløb og lov om planlægning (lov nr. 478 af 1. juli 1998) blev vedtaget af  

 Folketinget den 26. juni 1998. Loven skal sikre retsgrundlaget for  

 iværksættelse af de initiativer, som indgår i regeringens Vandmiljøplan II.  

 Efter lovens § 4 skal regionplanerne indeholde retningslinier for  

 beliggenheden af lavbundsarealer, der kan genoprettes som vådområder.
I Vandmiljøplan II indgår bl. a., at ca. 16.000 ha lavbundsareal på  

 landsplan skal udtages af omdrift og genoprettes som vådområder med henblik  

 på en reduktion af kvælstofudvaskningen med 5.600 tons om året.
Det svarer  

 til, at der skal fjernes i gennemsnit 350 kg kvælstof om året pr ha  

 lavbundsareal, som udtages af landbrugsarealet og genoprettes som vådområde.
Vådområder er præget af høj naturlig grundvandstand og fremstår som våde  

 enge, moser, sumpe, kildevæld, lavvandede søer, sumpskove, strandsumpe eller  

 som overrislingsarealer.
Den høje vandstand kan være permanent i form af  

 udstrømningsområder (kilder, væld og kær) og stillestående områder (søer og  

 moser). Eller den høje vandstand kan være temporær i form af oversvømmelser  

 af vandløbsnære arealer, engvanding og engoverrisling.
Ved lavbundsarealer forstås i denne sammenhæng tidligere vådområder,  

 herunder afvandede ådalsstrækninger, samt inddæmmede vige og fjordarme, som  

 ved sænkning af vandstanden er indvundet som landbrugsareal.
Endvidere  

 forstås tilgrænsende arealer, hvor afvandingsdybden ved vandstandshævningen  

 vil blive reduceret i forhold til almindelig drændybde.
Genopretningen af de 16.000 ha gennemføres enten ved, at lodsejerne  

 kompenseres for at deltage i et projekt, eller ved at de nødvendige arealer  

 opkøbes, genoprettes og derefter atter sælges.
Genopretningen skal så vidt  

 muligt ske på grundlag af frivillige aftaler med lodsejerne, eventuelt i  

 forbindelse med en jordfordeling, og der vil kun blive tale om  

 ekspropriation, hvis en enkelt eller nogle få lodsejere forhindrer et  

 projekt, der i øvrigt er stor lodsejertilslutning til.
For at muliggøre, at genopretningen primært kan ske på grundlag af  

 frivillige aftaler, vil der skulle udpeges 60-80.000 ha lavbundsareal, som  

 skal sikres mod byggeri og anlæg, der kan forhindre, at de kan genoprettes  

 som vådområder.
Det er derfor forudsat, at miljø- og energiministeren  

 udsteder et cirkulære (landsplandirektiv), der pålægger amtsrådene inden for  

 en fastsat frist at tilvejebringe regionplantillæg, som efter nærmere  

 fastsatte kriterier udpeger de lavbundsarealer, der er potentielt egnede som  

 vådområder med henblik på den forudsatte reduktion af kvælstofudvaskningen.
Cirkulæret vedrører de lavbundsarealer, der efter Vandmiljøplan II skal  

 udpeges som potentielt egnede vådområder.
De pågældende arealer udpeges  

 samtidig til SFL områder, jf. bekendtgørelse nr. 198 af 27. marts 1998 om  

 tilskud til miljøvenlige jordbrugsforanstaltninger. Øvrige lavbundsarealer,  

 der udpeges efter § 4 i lov om ændring af lov om miljøbeskyttelse, lov om  

 naturbeskyttelse, lov om vandløb og lov om planlægning, er således ikke  

 omfattet af cirkulæret.
 De udpegede områder i regionplantillæggene forudsættes optaget i  

 regionplanerne ved revisionen i år 2001 og revurderet i forbindelse med  

 regionplanernes revision i år 2005.
 2. Kriterier for udpegning af lavbundsarealer, der er  

 potentielt egnede som vådområder.
Det er en forudsætning for, at der kan fjernes kvælstof i tilstrækkeligt  

 omfang ved denitrifikation (nitratfjernelse) i et lavbundsareal, at det  

 naturlige vandstandsniveau, det vil sige et vandstandsniveau uden påvirkning  

 af kunstig afvanding, og dermed de naturlige biologiske og geokemiske forhold  

 genetableres.
Naturgenopretning af vådområderne er således et virkemiddel til  

 at opfylde Vandmiljøplan II's mål om reduktion af kvælstofudvaskningen.
Det  

 er derfor forudsat, at der normalt genoprettes større sammenhængende  

 vådområder (f.eks. en ådalsstrækning, dele af et vandløbssystem, en tørlagt  

 sø eller en inddæmmet vig), hvor de fysiske og naturgivne forhold muliggør en  

 genskabelse af det naturlige hydrologiske kredsløb.
I særlige tilfælde kan  

 der etableres våde enge ved kunstig engvanding, hvis der sker en infiltrering  

 af vandfilmen i jordbunden.
 Det forudsættes derfor, at følgende kriterier lægges til grund for  

 amtsrådenes udpegning af de lavbundsarealer, der er potentielt egnede som  

 vådområder:
a at arealerne ligger i afstrømningsoplande til sårbare fjorde, havområder  

 og evt. søer, hvor der kan forventes en forbedring af miljøtilstanden ved en  

 reduktion af kvælstofbelastningen, a at arealerne gennemstrømmes af vandløb med høj kvælstoftilførsel, det  

 vil sige vandløb med et betydeligt landbrugsmæssigt opland eller et  

 landbrugspåvirket grundvandsopland, a at arealerne ligger i områder, hvor de naturlige hydrologiske og  

 topografiske forhold fører til, at der dannes vådområder med højtliggende  

 vandspejl (omkring eller over terrænoverfladen), a at naturkvaliteten på arealerne øges, a at arealerne holder fosfor tilbage, således at der på årsbasis ikke sker  

 en nettofrigivelse af fosfor fra de enkelte projektområder.
 Hvor flere amter deles om oplande til sårbare recipienter, forudsættes  

 udpegningen koordineret imellem de pågældende amter.
3. Metode til identificering af lavbundsarealer, der  

 er potentielt egnede som vådområder Lavbundsarealer, der er potentielt egnede som vådområder, kan i det  

 omfang, det eksisterende videngrundlag tillader det, identificeres på  

 følgende måde:
 1. På grundlag af beliggenheden af belastede  

 recipienter (især fjorde og lavvandede kystområder) udpeges oplandene hertil.
 2. På grundlag af de eksisterende vand- og  

 stoftransportdata fra vandmiljøplanens overvågningsprogram, udpeges de dele  

 af ovennævnte oplande, som er tilstrækkeligt belastede til, at der kan opnås  

 den i planen forudsatte gennemsnitlige kvælstoffjernelse.
 3. På grundlag af regionplaner m.m., fratrækkes de  

 dele af ovennævnte oplande, som er planlagt til formål, der vil være i strid  

 med genopretning af vådområder, og hvor det ikke er muligt at ændre de  

 allerede vedtagne initiativer.
 4. På grundlag af regionplaner, naturkvalitetsplaner,  

 fredninger og jordbrugsanalyser udpeges indenfor ovennævnte tilbageværende  

 dele af oplandene de områder, der synes at rumme naturgivne muligheder for  

 genopretning af vådområder.
 5. På grundlag af generalstabskort fra 1900-tallet  

 eller højkant målebordsblade fra slutningen af 1800-tallet og  

 lavbundskortlægningen fra 1980erne indskrænkes oplandene til de områder, der  

 topografisk har de fornødne forudsætninger for at blive vådområder.
6. Det undersøges, om der indenfor de tilbageværende  

 oplande er affaldsdepoter, gasledninger, bygninger eller andet, der umuliggør  

 eller fordyrer en genopretning af vådområder væsentligt.
Oplandene reduceres  

 på baggrund heraf, idet der ved genopretningen bør satses på løsninger med  

 beskedne anlægsomkostninger.
7. Det undersøges om de tilbageværende oplande rummer  

 friluftsmæssige og/eller natur- og kulturhistoriske værdier, og hvor en  

 genopretning vil resultere i en samlet forringelse af disse værdier.  

 Oplandene reduceres yderligere på baggrund heraf.(* 1) Det må sikres, at der i oplandet til de udvalgte områder i dag sker en  

 udvaskning af kvælstof, samt at det nitratholdige grundvand og overfladevand  

 løber til det udpegede område, og at det udpegede område har potentiale for  

 fjernelse af kvælstof.
Dette kan med fordel ske ved, at der f.eks.  

 gennemføres en sammenhængende oplandsanalyse ud fra allerede eksisterende  

 kort- og datamateriale (eksempelvis Corine+, landcover,  

 grundvandspotentialekort, synkronmålingskort, drænvandskort og jordartskort,  

 samt mulige oplysninger om kvælstofkoncentrationer i drænvand og vandløb.
 Det anbefales, at der ved identificeringen anvendes kort i målestok  

 1:25.000.
4. Regler for landzoneadministrationen Det er efter cirkulærets § 3 forudsat, at der ikke meddeles  

 landzonetilladelse til byggeri og anlæg m.v., som kan forhindre, at det  

 naturlige vandstandsniveau kan genskabes inden for de områder, der i henhold  

 til cirkulærets § 2 udpeges i regionplantillæg og i forslag til  

 regionplantillæg.
Bestemmelsen omfatter opførelse af bolig- og erhvervsbebyggelse, som ikke  

 er erhvervsmæssigt nødvendigt til jordbruget, herunder beboelses- og  

 driftsbygninger uden tilknytning til eksisterende landbrugsbebyggelse, samt  

 væsentlige ombygninger af overflødiggjorte driftsbygninger til  

 ikke-jordbrugsmæssige formål.
Endvidere omfatter bestemmelsen opstilling af  

 vindmøller og antennemaster o. lign.
 Bestemmelsen omfatter derimod ikke udstykninger i forbindelse med magelæg  

 og arronderinger m.v. af landbrugsejendomme.
 Landzonemyndigheden vurderer i de aktuelle tilfælde, hvorvidt konkrete  

 bygge- og anlægsarbejder vil kunne forhindre, at det naturlige  

 vandstandsniveau kan genskabes, og dermed er omfattet af bestemmelsen.
Miljø- og Energiministeriet, den 15. juli 1998 Niels Østergård / Solveig Øster (* 1) Det er forudsat, at den hidtidige administrationspraksis for arealer  

 omfattet af naturbeskyttelseslovens § 3 og arealer, der er udpeget i henhold  

 til EF-fuglebeskyttelsesdirektivet eller udpeges i henhold til  

 EF-habitatdirektivet, opretholdes.
Det indebærer, at der bl.a. kan gives  

 dispensation fra naturbeskyttelseslovens § 3, hvis dispensationen ud fra en  

 samlet vurdering fører til en naturmæssig forbedring i projektområdet.
