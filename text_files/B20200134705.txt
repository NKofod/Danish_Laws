Bekendtgørelse om ændring af bekendtgørelse om rådighed § 1 I bekendtgørelse nr. 1172 af 25. november 2019 om rådighed foretages følgende ændringer:
 1. Indledningen affattes således:
»I medfør af § 52 f, § 57, stk. 5, § 62, stk. 10, § 62 a, stk. 4, § 62 b, stk. 3, § 63 a, stk. 3, § 65, stk. 6, § 65 a, stk. 7, § 88, stk. 4, og § 100 c i lov om arbejdsløshedsforsikring m.v., jf. lovbekendtgørelse nr. 199 af 11. marts 2020, og efter forhandling med Beskæftigelsesrådet fastsættes efter bemyndigelse:« 2. I § 22, stk. 3, 2. pkt., indsættes efter »arbejdsfordelingsordningen«: », jf. dog stk. 5«.
 3. I § 22 indsættes som stk. 5:
»Stk. 5. For et medlem, der er omfattet af en arbejdsfordeling i henhold til lov om adgang til iværksættelse af midlertidig arbejdsfordeling som led i håndteringen af covid-19, gælder fritagelsen for pligten til at være jobsøgende i hele perioden med arbejdsfordeling.« 4. I § 32 indsættes efter stk. 3 som nyt stykke:
»Stk. 4. Et medlem, der er omfattet af en arbejdsfordeling i henhold til lov om adgang til iværksættelse af midlertidig arbejdsfordeling som led i håndteringen af covid-19, og opfylder betingelserne i § 62 c i lov om arbejdsløshedsforsikring m.v., bevarer ligeledes retten til dagpenge ved deltagelse i uddannelse.« Stk. 4 og 5 bliver herefter stk. 5 og 6.
§ 2 Bekendtgørelsen træder i kraft den 14. september 2020.
