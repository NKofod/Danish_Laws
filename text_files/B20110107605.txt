Bekendtgørelse om delegation til Miljøstyrelsen af opgaver efter lov om arbejdsmiljø vedrørende periodisk funktionskontrol af pesticidudbringningsudstyr i henhold til Europa-Parlamentets og Rådets direktiv 2009/128/EF I medfør af § 74, stk. 1, jf. § 46, § 72, stk. 1, nr. 3, og § 73 i lov om arbejdsmiljølov, jf. lovbekendtgørelse nr. 1072 af 7. september 2010, som ændret ved lov nr. 597 af 14. juni 2011, fastsættes:
 § 1. Bekendtgørelsen omhandler delegation til Miljøstyrelsen af visse af beskæftigelsesministerens beføjelser i lov om arbejdsmiljø.
§ 2. Arbejdstilsynet delegerer beføjelsen til at fastsætte og håndhæve regler om periodisk funktionskontrol af indretningen af pesticidudbringningsudstyr til Miljøstyrelsen.
Delegationen omfatter beføjelser til at fastsætte regler om periodisk funktionskontrol af udstyret i henhold til kravene i artikel 8 og bilag II i direktiv 2009/128/EF, herunder om uddannelse og kontrol af de virksomheder, der skal foretage den periodiske funktionskontrol.
 § 3. Afgørelser, der træffes af Miljøstyrelsen efter bestemmelser fastsat i medfør af § 2, kan påklages efter reglerne i lov om miljøbeskyttelse eller regler fastsat i medfør heraf.
 § 4. Bekendtgørelsen træder i kraft den 2. december 2011.
