Nr BSF 19 Forslag til folketingsbeslutning om en aktiv dansk freds- og  

 afspændingspolitik Fremsat af Ritt Bjerregaard (S) Svend Auken (S) Ole Espersen (S) Hans  

 Hækkerup (S) Anker Jørgensen (S) Trøjborg (S) den 9. november 1988 Idet Folketinget understreger behovet for, at regeringen arbejder aktivt i NATO og alle andre internationale organer for at fremme de danske synspunkter i den internationale afspænding, henstiller Folketinget til regeringen især - at arbejde for, at atomvåbnenes rolle i verden mindskes, og at NATO  

 reducerer sin afhængighed af atomvåben, - at arbejde for en begrænsning af de konventionelle våben i Europa -  

 først og fremmest de mest offensive våben - og parallelt hermed for en aftale  

 mellem Øst og Vest, der sikrer en fjernelse af de taktiske atomvåben fra  

 Europa, samt at arbejde for, at NATO ændrer sin strategi hen imod  

 ikke-førstebrug af atomvåben, - at arbejde for etablering af europæiske atomvåbenfrie zoner som en  

 tillidskabende foranstaltning - og herunder ikke mindst at fremme planerne om  

 etablering af en atomvåbenfri zone i Norden, - at støtte planerne om at reducere de langtrækkende atomvåben med mindst  

 50 procent og at arbejde for betydelige reduktioner af de luft- og søbaserede  

 mellem- og kortdistanceatomvåben, - at arbejde for, at der sker en begrænsning af den militære opbygning i  

 de nordlige hav- og landområder, - at arbejde for et generelt internationalt forbud mod  

 atomprøvesprængninger, - at arbejde for et forbud mod produktion og oplagring af kemiske våben, - at arbejde for en fredelig udnyttelse af og dermed imod en yderligere  

 militarisering af det ydre rum og at sikre, at der i NATO og i de direkte  

 forhandlinger mellem USA og Sovjet opfordres til, at den strenge fortolkning  

 af ABM-traktaten opretholdes.
Bemærkninger til forslaget Ved indgangen til det sidste årti i det tyvende århundrede er der en række  

 vigtige ændringer og positive tendenser i den internationale udvikling.
USA og Sovjet har indgået en aftale om fjernelse af landbaserede  

 INF-våben.
USA og Sovjet forhandler om 50 procent formindskelse af lagrene  

 med langtrækkende atomvåben.
Iran og Irak har standset krigen i Golfen, som  

 har varet otte meningsløse år, og som har kostet 1 mio. mennesker livet.  

 Sovjet trækker sig ud af Afghanistan efter næsten 10 års besættelse og blodig  

 undertrykkelse.
Og hos supermagterne er der positive signaler om en ny  

 anerkendelse af FN's freds- og afspændingspolitiske rolle i verden.
 Den nye internationale forståelse skal bruges som grundlag for nye  

 initiativer, som kan sikre og forstærke de opnåede positive resultater i  

 afspændingen.
Danmark har med sit udgangspunkt i FN, NATO, EPS, Norden og andre  

 internationale organer gode muligheder for at spille en aktiv rolle i denne  

 proces.
Vi skal fremsætte konstruktive forslag og ideer, således at de danske  

 synspunkter i langt højere grad end hidtil kommer til at præge de  

 internationale bestræbelser for afspænding.
I den forbindelse er der særlig grund til at fremhæve den europæsiske  

 søjle i NATO-samarbejdet.
Danmark har en naturlig interesse i, at Europa  

 påtager sig en større del af ansvaret for og indflydelsen på sin egen  

 sikkerheds- og udenrigspolitik.
Processen skal foregå i et samarbejde med USA  

 inden for NATO-alliancen, og en større vesteuropæisk selvstændiggørelse må  

 under ingen omstændigheder føre til en europæisk militæroprustning.
Formålet  

 er ikke at gøre Vesteuropa til en tredje selvstændig supermagt.
Det  

 Europæiske Politiske Samarbejde mellem EF-landene (EPS) kan også være et af  

 de steder, hvor drøftelserne om disse spørgsmål kan finde sted.
 Danmark skal arbejde aktivt for, at atomvåbnenes rolle i verden mindskes.  

 Danmark skal i NATO arbejde for, at NATO reducerer sin afhængighed af  

 atomvåben.
Danmark skal arbejde aktivt for en begrænsning af de konventionelle våben  

 i Europa - først og fremmest de mest offensive våben.
Og Danmark skal i tæt  

 forbindelse hermed arbejde for en aftale mellem Øst og Vest, der sikrer en  

 fjernelse af de taktiske atomvåben fra Europa.
Det er i denne sammenhæng vigtigt, at strategierne og styrkestrukturen  

 udformes på en sådan måde, at der ikke skabes misforståelser eller ubegrundet  

 frygt med hensyn til intentionerne.
I forhandlingerne skal princippet om  

 asymmetriske nedskæringer fastholdes, og forhandlingerne bør foregå i tæt  

 sammenhæng, således at reduktioner på eet område ikke fører til oprustning på  

 et andet.
Aftaler på dette område vil gøre det lettere at ændre NATO's  

 strategi hen imod ikke-førstebrug af atomvåben.
 I forlængelse heraf skal Danmark i FN-regi forstærke arbejdet for  

 indgåelse af en international aftale om ikke-førstebrug af atomvåben.
Danmark skal arbejde aktivt for etablering af en traktatfæstet  

 atomvåbenfri zone i Norden, som kan medvirke til afspænding i det nordlige  

 område.
Zonen bør garanteres af de atomvåbenmagter, der har stationeret  

 atomvåben i Europa, og bør tiltrædes af NATO og Warszawapagten.
Arbejdet med  

 etablering af en nordisk zone må ses i sammehæng med arbejdet for en  

 atomvåbenfri korridor gennem Europa - og eventuelt andre mere regionale  

 zoner.
Oprettelse af atomvåbenfrie zoner i forskellige dele af verden vil  

 kunne være et værdifuldt bidrag til afspænding.
Initiativet må udgå fra  

 staterne i det pågældende område, og zonens oprettelse forudsætter enighed  

 mellem disse.
 Omlægningen af de militære strategier og den militære styrkestruktur vil  

 sammen med etablering af atomvåbenfri zoner i Europa være et væsentligt  

 bidrag til, at Danmark kan forblive atomvåbenfrit i freds-, krise- og  

 krigstid.
Danmark skal støtte planerne om at reducere USA's og Sovjets langtrækkende  

 atomvåben med 50 procent.
Et resultat på dette område vil være en vigtig  

 tillidskabende foranstaltning, som kan fastholde og forstærke det positive  

 internationale politiske klima.
Det vil virke begrænsende på atomkapløbet, og  

 det vil virke stabiliserende for den netop indgåede INF-aftale.
For at undgå, at den opnåede afspænding i Centraleuropa fører til øget  

 spænding i andre områder, er det væsentligt, at der sker betydelige  

 reduktioner af de luft- og søbaserede mellem- og kortdistancevåben, i særlig  

 grad de luft- og søbaserede krydsermissiler.
Omgåelse af og kompensation for  

 INF-aftalens resultater skal undgås.
Der er i det seneste årti sket en meget kraftig militarisering af de  

 nordlige hav- og landområder, hvilket direkte har påvirket spændingen i det  

 nordiske område.
Det er derfor af afgørende betydning, at Danmark arbejder  

 for at begrænse den militære opbygning i de nordlige hav- og landområder.
Danmark skal arbejde aktivt for et generelt internationalt forbud mod  

 atomprøvesprængninger.
Kontrolproblemerne kan langt hen løses, og en  

 verificerbar aftale vil være en effektiv foranstaltnng til at standse  

 yderligere udvikling og modernisering af atomvåben og ikke mindst til at  

 hindre spredning af dem.
Et generelt internationalt forbud mod  

 atomprøvesprængninger vil være den mest effektive vej til en universel  

 tilslutning til traktaten om ikke-spredning af atomvåben (NPT-traktaten).
Danmark skal arbejde aktivt for et forbud mod produktion og oplagring af  

 kemiske våben.
Danmark må presse på for hurtige og konsekvente internationale  

 sanktioner, når den allerede indgåede traktat om forbud mod anvendelse af  

 kemiske våben bliver brudt.
Danmark skal arbejde for en fredelig udnyttelse af og dermed imod en  

 yderligere militarisering af det ydre rum.
Den militære anvendelse af rummet  

 må begrænses til observation, navigation og kommunikation.
Danmark skal  

 derfor opfordre til, at den strenge fortolkning af ABM-traktaten opretholdes.  

 Det vil sige imod test og anbringelse af ABM-systemer eller dele heraf i  

 rummet, som det blandt andet forekommer i det amerikanske  

 »stjernekrigsprogram« - SDI.
