Pressenævnets kendelse i sag nr. 2009-6-0893 [K] har klaget til Pressenævnet over en artikel i Børsen den 23. september 2009, idet han mener, at god presseskik er tilsidesat.
Børsen bragte den 23. september 2009 forsideoverskriften Udlændinge malker skattesystemet.
Samme dag inde i avisen bragte Børsen artiklerne Statskassen et tag-selv-bord for udlændinge, Skat: Der skal være penge at hente og Partier vil have skattebonanza kulegravet.
Artiklerne beskrev, hvordan Skat manglede ressourcer til at kontrollere og inddrive udenlandske statsborgeres, navnlig østeuropæeres, skat i Danmark.
 [K] har til støtte for klagen bl.a. anført, at han som islandsk statsborger, og samtidig en af tusindvis af sagesløse udenlandske statsborgere i Danmark, føler sig dybt krænket over at blive hængt ud i avisen på baggrund af et anonymt brev.
 Pressenævnets formand udtaler:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man selv som person, organisation, virksomhed eller lignende skal være omtalt, afbilledet eller på anden måde identificeret i mediet.
Det er ikke tilstrækkeligt, at man har en generel interesse i det emne, der er behandlet.
Da [K] ikke selv er direkte eller indirekte nævnt, har klageren ikke en sådan interesse i sagen, at der er grundlag for at behandle klagen.
Det forhold, at han selv er udenlandsk statsborger i Danmark, kan ikke føre til et andet resultat.
Klagen afvises herefter, jf. medieansvarsloven § 43, stk. 2, nr. 2.
