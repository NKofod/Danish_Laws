 På samhandelen mellem dansk moder og datterselskab, ejet af en  

 schweizisk koncern, og et af samme koncern ejet schweizisk selskab, blev  

 selskabsskattelovens § 12 anset for anvendelig, idet man bl.a.
lagde vægt på forskellen mellem afregningspriser fra selskaberne i  

 Danmark til Schweiz og priser ved salg til andre.
De foretagne forhøjelser  

 fandtes imidlertid for store i forhold til tidligere års overskud, men da  

 Landsskatteretten ikke fandt grundlag for selv at kunne fastsætte de lavere  

 forhøjelsesbeløb, blev der afsagt delkendelse om principperne herfor.
 Aktieselskabet A klagede over de af amtsligningsrådet foretagne  

 forhøjelser af selskabets indkomst for skatteårene 1983/84 og 1984/85.
Det var oplyst, at A A/S og det 100% ejede datterselskab B A/S begge  

 kontrolleredes af en schweizisk koncern K.
Amtsligningsrådet havde forhøjet  

 moderselskabets selvangivne indkomst med yderligere avance ved salg af  

 produkter fra B A/S til C AG, Schweiz, der også var datterselskab i  

 K-koncernen.
Myndighederne havde ifølge en udførlig revisionsrapport efter  

 omfattende undersøgelser af selskabets aktiviteter konstateret, at de danske  

 selskaber i deres samhandel med det koncernforbundne selskab havde været  

 underkastet andre vilkår end dem, som ville gælde for et uafhængigt  

 foretagende.
I medfør af selskabsskattelovens § 12 var selskabets selvangivne  

 indkomst skønsmæssigt forhøjet med 7,5 mio. kr. for skatteåret 1983/84 og med  

 8,5 mio. kr. for skatteåret 1984/85, idet beløbene var anset for rettelig at  

 vedrøre indkomstopgørelsen for de danske selskaber.
De skønsmæssige forhøjelser var beregnet som en opgørelse af produkternes  

 salgsværdi ved viderefakturering fra C AG til kunderne, sammenholdt med  

 prisfastsættelsen ved fakturering fra B til C.
Der var herved konstateret  

 yderligere dækningsbidrag for produkterne på henholdsvis 8,9 mio. kr. og 10,3  

 mio. kr., hvori blev indrømmet et skønsmæssigt nedslag på udgifter, der kunne  

 henføres til Schweiz, og man havde herefter anset skønsmæssigt 7,5 mio. kr.  

 og 8,5 mio. kr. for rettelig at vedrøre indkomstopgørelsen for de danske  

 selskaber.
Det var videre oplyst, at selskabet A A/S var oprettet i 1946, og  

 virksomhedens hovedprodukt var et middel, som ved påføring på murværk og  

 betonvægge medførte, at væggene blev vandafvisende.
Ejeren havde i 1979 solgt  

 aktierne i A A/S tillige med de af hende personligt ejede patenter og andre  

 rettigheder til K-koncernen, der herefter havde gennemført en strukturændring  

 i koncernen fra 1980. Således var der stiftet et særskilt produktionsselskab,  

 nemlig B A/S, der var datterselskab til A A/S, og salget skete derefter til  

 to kunder, nemlig A A/S og det nystiftede datterselskab i koncernen, C AG,  

 hvorfra produkterne blev viderefaktureret.
Selskabets advokat gjorde gældende, at forhøjelserne var gennemført mod  

 det forkerte selskab, idet selskabet A A/S havde solgt produkterne til højest  

 opnåelige priser, hvilket udelukkede anvendelse af selskabsskattelovens § 12,  

 mens kritikken var rettet imod B A/S' samhandel med C AG.
De sambeskattede  

 danske selskaber skulle ifølge praksis behandles som selvstændige selskaber,  

 og deres skattepligtige indkomst opgøres hver for sig, hvorefter  

 sambeskatningsindkomsten kunne reguleres.
Forhøjelsen burde derimod have taget udgangspunkt i B A/S' indkomst.
Dette  

 selskab udførte en ren lønarbejdeproduktion med et for 1982 beregnet  

 dækningsbidrag på 62%, og tillagt 7,5 mio. kr. ville dækningsbidraget udgøre  

 82,2% i forhold til normalt for produktionsvirksomheder 5-10%. Dette viste,  

 at den begåede formalitetsfejl havde medført et i realiteten forkert  

 resultat.
Advokaten gjorde endvidere gældende, at de foretagne forhøjelser savnede  

 enhver rimelighed, da virksomheden i Danmark efter ejerskiftet var en typisk  

 lønarbejdeproduktion uden patenter og varemærker, idet alle rettigheder var  

 overført til Schweiz.
Han henviste til, at forhøjelserne udelukkende vedrørte  

 salg fra B A/S til C AG, og at dette salg for 1982 på ca. 5,5 mio. kr. ifølge  

 skattemyndighederne skulle have udløst en yderligere nettofortjeneste på 7,5  

 mio. kr., mens salget for 1983 på 5,4 mio. kr. skulle have udløst en  

 tilsvarende højere indtjening på 8,5 mio. kr.
Tværtimod havde regnskabet for  

 1985 - trods stigende omsætning - vist et underskud på 225.000 kr. samt fald  

 i egenkapitalen, og selskabet havde ingen mulighed for at overleve med det  

 rejste skattekrav.
Dette bekræftedes af, at det schweiziske moderselskab i  

 1987 havde besluttet at afvikle virksomheden i Danmark.
Advokaten kritiserede skattemyndighederne for, at man ved gennemgangen af  

 de ca. 5.000 bilag i sagen ikke havde taget kontakt med selskabet for at få  

 oplyst, hvad der foregik i Schweiz.
Man havde derfor draget forkerte  

 konklusioner om de i Schweiz ansatte personer, der netop havde beskæftiget  

 sig med virksomhedens produkter.
Amtsligningsrådets begrundelse for at bringe  

 selskabsskattelovens § 12 i anvendelse lå derfor uden for rammerne af § 12,  

 idet forhøjelsen skulle ske med udgangspunkt i det danske selskabs  

 indtjeningsforhold.
Den omstændighed, at samtlige patenter og eneforhandlingskontrakter var  

 overført til udlandet, havde betydet, at det danske selskab var forvandlet  

 til et lønproducerende selskab, og at man efter ejerskiftet ingen indflydelse  

 havde på prisfastsættelsen.
Baggrunden for den lave afregningspris til  

 Schweiz var den kendsgerning, at produktet, der var meget nemt at fremstille,  

 kunne produceres overalt i verden, og man var derfor nødsaget til at afregne  

 til en pris, der nogenlunde svarede til fremstillingsprisen for at undgå, at  

 den danske produktion blev flyttet til et andet land, hvor produktion også  

 foregik.
Handelssamkvemmet med den schweiziske koncern havde efter advokatens  

 opfattelse af de foreliggende regnskabstal været i overensstemmelse med arm's  

 length-princippet, hvorfor skattemyndighederne havde været uberettigede til  

 at foretage en skønsmæssig ansættelse for de omhandlede skatteår.
Det efter  

 ejerskiftet dårlige regnskabsresultat skyldtes, at indtjeningen før  

 overdragelsen havde været kunstig høj tilligemed andre faktorer, såsom  

 byggekrisen i 1979 og konkurrenter.
I C AG var der for de omhandlede år konstateret underskud på grund af  

 store hensættelser til tab på tilgodehavender hos tilknyttede selskaber.
Uden  

 disse hensættelser ville den totale nettoavance i C AG for disse to år have  

 udgjort ca. 7 mio. kr. i alt, og de skønsmæssige forhøjelser kunne således  

 ifølge advokaten ikke indeholdes heri.
Skattemyndighederne gjorde gældende, at det var fuldt korrekt, at den  

 påklagede kendelse var stilet til bestyrelsen i A A/S.
De to selskaber, A A/S  

 og B A/S, var ubestridt sambeskattede i medfør af selskabsskattelovens § 31,  

 hvorefter det er Ligningsrådet, der tillader sambeskatningen samt fastsætter  

 betingelserne herfor.
Ifølge Statsskattedirektoratets cirkulærer, 1983 nr. 1,  

 22, 34 og 48, er moderselskabet det afgørende skattesubjekt, og det var  

 derfor med rette, at der var foretaget en samlet skatteansættelse på grundlag  

 af de sammenlagte ansatte indkomster for de to selskaber, eller en  

 sambeskatningsindkomst.
Desuden var B A/S et 100% ejet datterselskab, der  

 ikke havde ansat personale eller ejede produktionsanlæg og bygninger, men kun  

 levede i A A/S' regi.
Derfor var gennemførelsen af forhøjelsen alene et  

 spørgsmål om, hvor forhøjelsen skulle placeres, og da sagsbehandlingsfejl  

 ifølge den forvaltningsretlige teori kun kunne medføre ugyldighed, hvis  

 fejlen havde påvirket afgørelsens indhold, var der ikke mulighed for at  

 anfægte ansættelsens gyldighed.
Med hensyn til fortolkningen af selskabsskattelovens § 12 var det  

 skattemyndighedernes opfattelse, at denne bestemmelse gav adgang til en rent  

 skønsmæssig ansættelse, og at indholdet var udtryk for et internationalt  

 godkendt princip, jf. dobbeltbeskatningsoverensskomsten mellem Danmark og  

 Schweiz, samt OECD-modellen, artikel 9. Endvidere var ved Østre Landsrets to  

 domme af 21. januar 1987 vedrørende Texaco og BP fastlagt, hvilke krav der  

 stilles for, at betingelserne i § 12 kan anses for opfyldt.
Udgangspunktet  

 var herefter, at det var ligningsmyndighederne, der havde bevisbyrden, mens  

 der påhvilede selskabet en videregående oplysningspligt.
Skattemyndighedernes  

 konklusion var herefter, at betingelserne for at bringe selskabsskattelovens  

 § 12 i anvendelse havde været opfyldt, og at de skønsmæssige forhøjelser  

 havde været berettigede.
 Skattemyndighederne fremhævede, at det efter den i forbindelse med  

 ejerskiftet gennemførte strukturændring havde været en kendsgerning, at  

 afregningspriserne til C AG f.eks. var 1,20 kr. pr. kg for det mest solgte  

 produkt, mens listeprisen til tredjemand havde ligget på 6,30 kr. pr. kg,  

 hvilket var et udtryk for den betydelig lavere fakturering, der var sket ved  

 salg til selskabet i Schweiz.
Af revisionsrapporten fremgik, at den samlede produktion umiddelbart kunne  

 sammenlignes før og efter ejerskiftet i 1979, idet antallet af solgte kilo  

 udviste en stigning samt et mindre omsætningsfald, mens indtjeningsbidraget  

 var faldet markant.
De her beregnede dækningsgrader/overskudsgrader viste  

 således, at den gennemførte strukturændring, hvor salg og marketing var  

 henført til det schweiziske selskab, havde taget sigte på at overføre hele  

 indtjeningen til Schweiz.
Den rejste kritik mod den foretagne gennemgang af det uhyre store antal  

 bilag i sagen kunne ikke rettes mod resultatet af undersøgelsen af de i  

 Danmark ansatte personer.
Stort set al aktivitet vedrørende salg,  

 markedsføring, rådgivning og kundepleje var foregået i Danmark, og denne  

 konklusion var heller ikke anfægtet af advokaten.
Revisionsrapporten  

 konkluderede således, at rejse- og reklameudgifter samt salgsrelaterede  

 omkostninger var kraftigt forøget efter ejerskiftet, ligesom de danske  

 ingeniører dagligt havde været i kontakt med agenterne, hvilket var imod  

 hensigten i strukturændringen.
Det var derfor uberettiget, at hele  

 indtjeningsbidraget var henført til Schweiz.
Desuden konkluderede revisionsrapporten, at de ansatte i det schweiziske C  

 AG ikke udelukkende havde beskæftiget sig med de danske produkter, mens  

 hovedparten af arbejdet var udført af ansatte i A A/S.
På den baggrund kunne  

 den svage organisation i Schweiz ikke berettige til den faldende indtjening i  

 Danmark, og dette stod i øvrigt i skærende modsætningsforhold til den øgede  

 afsætning af de danske produkter.
Med den vidtgående oplysningspligt, der var gældende her, måtte det ifølge  

 skattemyndighederne være moderselskabets pligt at godtgøre andet end det i  

 rapporten påviste, og dette var ikke sket.
Desuden havde selskabets advokat  

 heller ikke godtgjort, at de af det schweiziske selskab, C AG, foretagne  

 fradrag for hensættelser modsvarede tab, der var lidt på de udenlandske  

 selskaber, der var beskæftiget med produkterne fra Danmark, ligesom det  

 præcise grundlag for disse hensættelser ikke var oplyst.
Skattemyndighederne  

 havde derfor ikke kunnet bedømme berettigelsen af de foretagne fradrag i  

 indtjeningen i det schweiziske foretagende.
 Efter de foreliggende oplysninger - hvorefter begge selskabers indkomster  

 indgik i de for moderselskabet opgjorte sambeskatningsindkomster - var  

 Landsskatteretten enig med skattemyndighederne i, at den omstændighed, at der  

 ikke var gennemført særskilte forhøjelser for datterselskabet, men alene  

 forhøjelser af sambeskatningsindkomsterne i moderselskabet, ikke kunne anses  

 for en formel fejl, der kunne medføre ugyldighed.
Med hensyn til berettigelsen af de foretagne forhøjelser udtalte  

 Landsskatteretten, at betingelsen i selskabsskattelovens § 12 om, at det  

 danske selskab skulle være domineret af et udenlandsk selskab, var opfyldt i  

 det foreliggende tilfælde.
Efter det oplyste om afregningspriserne mellem  

 selskaberne i Danmark og Schweiz, sammenholdt med de afregningspriser, der  

 var anvendt ved salg af produkterne til andre, fandtes det endvidere  

 godtgjort, at der var handlet til andre priser, end der kunne opnås hos  

 andre.
Der var således sket en vis overførsel af indkomst til Schweiz, der  

 som hidrørende fra indkomstdannende aktiviteter her med rette skulle have  

 været beskattet i Danmark.
Der var herved endvidere lagt vægt på, at der i de  

 danske selskaber var sket et markant fald i indtjeningen fra ca. 4,6 mio. kr.  

 til ca. 600.000 kr. efter aktionærskiftet, uanset en moderat stigende  

 afsætning i kilo til stigende priser, og uanset at salgsaktiviteter m.v. var  

 opretholdt i A A/S.
Retten fandt herefter, at det var berettiget at anvende  

 selskabsskattelovens § 12.
Retten fandt imidlertid ikke grundlag for fuldt ud at opretholde de  

 foretagne forhøjelser med yderligere salgsavancer, som ikke stod i rimeligt  

 forhold til de tidligere års overskud.
Der var herved også henset til det  

 oplyste om omsætningen i det danske selskab, der tillagt forhøjelserne  

 fandtes at være ude af proportion med omsætningen for de foregående år.  

 Endvidere måtte det ved vurderingen af overskuddene her i landet tillægges  

 ikke ubetydelig vægt, at samtlige rettigheder var overdraget til det  

 schweiziske selskab, ligesom der efter rettens opfattelse også burde tages  

 hensyn til en passende forrentning af den i de danske selskaber investerede  

 kapital.
Med hensyn til beregningen af de skønsmæssige forhøjelser fandt retten  

 ikke på det foreliggende grundlag at kunne fastsætte størrelsen af de beløb,  

 hvormed selskabets indkomster ville være at forhøje.
Retten fandt imidlertid,  

 at der ved skønsudøvelsen burde tages udgangspunkt i en videreførsel af  

 selskabets overskud i årene før overdragelsen til den schweiziske koncern,  

 idet der heri burde ydes et passende nedslag for de i det schweiziske selskab  

 udførte begrænsede aktiviteter vedrørende de danske selskaber samt for  

 royalty og forrentning af den af den schweiziske koncern investerede kapital  

 i de danske selskaber.
 LV 1987, SE 3.
