Skriftlig fremsættelse (10. januar 2018) Erhvervsministeren (Brian Mikkelsen):
 Herved tillader jeg mig for Folketinget at fremsætte:
Forslag til lov om forretningshemmeligheder (Lovforslag nr.
L 125) Formålet med lovforslaget er at styrke beskyttelsen af forretningshemmeligheder og skabe ensartede rammevilkår for erhvervslivet på tværs af EU.
 Lovforslaget gennemfører Europa-Parlamentets og Rådets direktiv 2016/943/EU af 8. juni 2016 om beskyttelse af fortrolig knowhow og fortrolige forretningsoplysninger (forretningshemmeligheder) mod ulovlig erhvervelse, brug og videregivelse.
 Direktivet bliver gennemført ved en ny selvstændig lov om forretningshemmeligheder, der i vidt omfang samler den danske regulering på området, således at det bliver nemmere at få overblik over reglerne for beskyttelsen af forretningshemmeligheder.
Lovforslaget omfatter bl.a. regler om, i hvilke tilfælde erhvervelse, brug eller videregivelse af forretningshemmeligheder udgør en lovlig henholdsvis en ulovlig handling.
Som noget nyt i dansk ret indeholder forslaget en definition af selve begrebet forretningshemmelighed.
Lovforslaget indeholder ligeledes bestemmelser om beskyttelse af forretningshemmeligheder under en retssag.
En række af de foreslåede bestemmelser omfatter retsmidler, som kan benyttes, såfremt ulovlige handlinger finder sted.
Det drejer sig om sikrende retsmidler, dvs. påbud, forbud m.v. med henblik på at forhindre uberettiget anvendelse af forretningshemmeligheder, både før og efter at domstolene har truffet en realitetsafgørelse om sagen.
I den forbindelse indeholder lovforslaget en særlig undtagelsesbestemmelse, der sikrer hensynet til arbejdstageres interesser samt til informations- og ytringsfrihed og til muligheden for at agere whistleblower.
 Herudover indeholder forslaget hjemmel til erstatning for krænkelser og til offentliggørelse af domme om krænkelser for den krænkende parts regning m.v.
 For i videst muligt omfang at samle reglerne om forretningshemmeligheder i én lov foreslås, at markedsføringslovens bestemmelser om krænkelse af erhvervshemmeligheder og om straf herfor bliver ophævet og omfattet af dette lovforslag.
Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
Jeg skal venligst anmode Tinget om, at lovforslaget vedtages senest fire uger før den 9. juni 2018, hvor det foreslås, at forslaget skal træde i kraft.
