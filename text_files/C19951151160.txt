 Denne vejledning henvender sig især til de medarbejdere i  

 Kriminalforsorgens anstalter og arresthusene, som deltager i behandlingen af  

 sager om disciplinærstraf, konfiskation eller erstatning.
 Vejledningen indeholder en beskrivelse af fremgangsmåden samt de  

 betingelser, som skal opfyldes i forbindelse med behandlingen af sager om  

 disciplinærstraf m.v.
 1. Retsgrundlag.
 Reglerne om disciplinærstraf m.v. findes i § 47 i straffeloven, §§ 33-38 i  

 bekendtgørelse af 21. juni 1973 om fuldbyrdelse af frihedsstraf  

 (fuldbyrdelsesbekendtgørelsen), §§ 33-38 i bekendtgørelsen af 21. juni 1973  

 om behandling af personer, der anbringes i forvaring og cirkulære af 10.  

 marts 1976 om anvendelse og fuldbyrdelse af disciplinærstraf over for  

 indsatte og disciplinærsagers gennemførelse (disciplinærcirkulæret).
Reglerne om disciplinærstraf m.v. for så vidt angår varetægtsarrestanter  

 findes i §§ 35-38 i bekendtgørelse af 12. september 1978 om ophold i  

 varetægtsfængsel (varetægtsbekendtgørelsen) og i cirkulære af 13. september  

 1978 om anvendelse og fuldbyrdelse af disciplinærstraf over for  

 varetægtsarrestanter og om disciplinærsagers gennemførelse.
I det følgende er  

 de i parentes anførte paragraffer henvisning til regler gældende for  

 varetægtsarrestanter.
Herudover gælder forvaltningsloven og almindelige forvaltningsretlige  

 grundsætninger.
I den forbindelse henvises til Direktoratet for  

 Kriminalforsorgens vejledning om forvaltningsloven og offentlighedsloven for  

 Kriminalforsorgens personale, som findes i Kriminalforsorgens  

 cirkulæresamling.
 2. Oplysning af sagen.
 Der må ikke træffes afgørelse før sagen er tilstrækkeligt oplyst, jf.  

 fuldbyrdelsesbekendtgørelsens § 35, stk. 1 (varetægtsbekendtgørelsens § 37,  

 stk. 1). Den, der udøver disciplinærmyndigheden, har ansvaret for, at sagen  

 er tilstrækkeligt oplyst til, at der kan træffes en forsvarlig afgørelse, jf.  

 disciplinærcirkulærets § 7, stk. 1 (§ 6, stk. 1). Forhørslederen afgør  

 således, om disciplinærsagen kan gennemføres på grundlag af den foreliggende  

 indberetning, eller om det af hensyn til klarlæggelse af sagen omstændigheder  

 er påkrævet at indhente yderligere indberetninger eller foretage afhøringer  

 af personale eller indsatte.
 3. Fremgangsmåde.
 Reglerne om anvendelse af bødeforelæg findes i disciplinærcirkulærets § 8  

 ( § 7).
 Meddelelse af advarsel, jf. fuldbyrdelsesbekendtgørelsens § 36, stk. 2 (§  

 38, stk. 2), kan ske under samme betingelser.
Reglerne om afholdelse af forhør findes i disciplinærcirkulærets § 9 (§  

 8). Forhør skal bidrage til sagens oplysning samt sikre den indsatte adgang  

 til partshøring.
Den, der har foretaget indberetning om det disciplinære  

 forhold eller på anden måde har været involveret i forholdet, må ikke være  

 forhørsleder.
Er det ikke muligt at finde en stedfortræder, bør forhøret  

 udsættes, medmindre den indsatte ønsker forhøret gennemført, eller særlige  

 omstændigheder taler imod udsættelse.
 4. Vejledning.
 Ved et forhørs begyndelse skal den indsatte orienteres om sine rettigheder  

 i forbindelse med sagens behandling, herunder:
 - Retten til på ethvert tidspunkt af sagens behandling at lade sig bistå  

 af andre, jf. forvaltningslovens § 8, stk. 1, med de begrænsninger der følger  

 af samme bestemmelses stk. 2, se punkt 5.
 - Retten til aktindsigt i de dokumenter, der ligger til grund for  

 forhøret, se punkt 7.
 - Retten til at udtale sig i sagen inden der træffes afgørelse og at dette  

 ikke medfører nogen pligt for den indsatte til at udtale sig.
 - Retten til ikke at godkende forhørslederens referat af sin forklaring.
 - Retten til efter anmodning at få udleveret kopi af notatet om  

 disciplinærsagen, jr. disciplinærcirkulærets § 11 (§ 10).
 5. Bisidder.
En indsat, der er part i en disciplinærsag, kan på ethvert tidspunkt af  

 sagens behandling lade sig bistå af andre, jf. § 8, stk. 1, i  

 forvaltningsloven.
Da det er af betydning for afgørelsen af en  

 disciplinærsag, at parten medvirker personligt, kan en indsat ikke lade sig  

 repræsentere af andre under forhør.
Krav om personlig medvirken, vil dog ikke  

 være til hinder for, at en bisidder vil kunne være til stede.
§ 8,  stk. 2, i forvaltningsloven indeholder visse  

 begrænsninger med hensyn til den indsattes ret til bisidder.
Således vil en  

 indsat ikke kunne lade sig bistå af andre, hvis dennes interesse heri findes  

 at burde vige for væsentlige hensyn til offentlige eller private interesser,  

 eller hvor andet er fastsat ved lov.
F.eks. vil hensynet til orden og  

 sikkerhed efter en helt konkret vurdering kunne føre til, at en bisidder  

 afvises, hvis denne er ganske uegnet til at varetage partens interesser eller  

 måske direkte vil kunne skade denne.
 6. Partshøring.
Der må ikke træffes afgørelse, før den indsatte har lejlighed til at  

 udtale sig, jf. forvaltningslovens § 19. Heri ligger et krav om, at den  

 indsatte skal præsenteres for de oplysninger vedrørende sagens faktiske  

 omstændigheder, der er til ugunst for ham og i øvrigt af væsentlig betydning  

 for sagens afgørelse.
Det kan ske ved oplæsning eller udlevering af  

 indberetningen og øvrige fremlagte bilag.
 7. Aktindsigt.
 Med de undtagelser, der er angivet i forvaltningslovens kapitel 4 -  

 navnlig § 15 - har den indsatte som part i sagen ret til aktindsigt i alle  

 sagens dokumenter, jf. forvaltningslovens § 10.
Det fremgår af forvaltningslovens § 15, stk. 1, at en parts adgang til  

 aktindsigt efter en konkret afvejning i hvert enkelt tilfælde kan begrænses,  

 når afgørende hensyn til parten selv eller andre private eller offentlige  

 interesser taler imod, at parten gøres bekendt med oplysningerne.
Herunder  

 falder blandt andet forebyggelse, opklaring og forfølgning af  

 lovovertrædelser, straffuldbyrdelse og lignende samt beskyttelse af sigtede,  

 vidner eller andre i sager om strafferetlig eller disciplinær forfølgning.
 Foreligger disse hensyn kun for en del af dokumentet, er det kun denne  

 del, der kan undtages fra den indsattes adgang til aktindsigt, jf.  

 forvaltningslovens § 15, stk. 2.
 Hvis den indsatte under sagens behandling anmoder om aktindsigt og denne  

 begæring efter forvaltningsloven skal imødekommes, skal sagens afgørelse  

 udsættes, indtil den indsatte har haft lejlighed til at gennemlæse  

 dokumenterne, jf. forvaltningslovens § 11.
 8. Vidne.
 Alle afhøringer skal overværes af en af institutionens funktionærer, jf. §  

 9, stk. 3, i disciplinærcirkulæret (§ 8, stk. 3).
Alle personalemedlemmer kan fungere som vidne under forhøret af den  

 indsatte.
Den, der har foretaget indberetning om det disciplinære forhold,  

 eller andre, der har været involveret i forholdet, må dog ikke fungere som  

 vidne.
Er der ikke andre personalemedlemmer til stede, bør forhøret udsættes,  

 medmindre den indsatte ønsker forhøret gennemført, eller særlige  

 omstændigheder taler imod en udsættelse.
 I tilfælde af efterfølgende uoverensstemmelse om afviklingen af forhør,  

 vil vidnet kunne medvirke til en afklaring af uoverensstemmelsen.
 9. Notatpligt.
Kravene til indholdet af det notat, der skal udfærdiges om  

 disciplinærsagens gennemførelse, er angivet i disciplinærcirkulærets § 8,  

 stk. 3, og § 9, stk. 4 (§ 7, stk. 3, og § 8, stk. 4). Notatet skal indeholde  

 en begrundelse, der opfylder kravene i forvaltningslovens § 24. Herudover  

 gælder en pligt til at notere andre faktiske oplysninger, der har betydning  

 for sagens behandling, jf. offentlighedslovens § 6. Formålet med disse regler  

 er at sikre muligheden for at efterprøve afgørelsens indholdsmæssige  

 holdbarhed og de formelle reglers overholdelse.
Det er derfor vigtigt, at  

 notatet indeholder oplysninger om:
 - De faktiske omstændigheder, der er tillagt betydning for afgørelsen,  

 herunder en gengivelse af det indberettede og de afgivne forklaringer.
 - Hvad der er anset for bevist og ikke bevist.
 - Hvad der i forbindelse med denne bevisdømmelse er lagt vægt på.
- Hvilke bestemmelser, der anses for overtrådt - med angivelse af loven,  

 bekendtgørelsen eller cirkulæret, samt ved præcis angivelse af §, stk., litra  

 eller nr. etc.
I sager vedrørende indtagelse af euforiserende stoffer vil en  

 henvisning til lov om euforiserende stoffer uden henvisning til bilaget til  

 bekendtgørelse om euforiserende stoffer være tilstrækkelig, idet det ikke i  

 alle tilfælde er muligt at fastslå arten af indtagne stoffer.
 - Præcis angivelse af hjemlen for den reaktion (straf), som  

 disciplinærsagen resulterer i (lov, bekendtgørelse, cirkulære, §, stk., litra  

 eller nr. etc.).
 - Baggrunden for en eventuel fravigelse af sædvanlig praksis med hensyn  

 til strafudmåling.
 - Hvad der er vejledt om, jr. pkt. 4.
- Eventuelle yderligere oplysninger af væsentlig betydning for sagens  

 behandling og afgørelse.
Det kan f.eks. være oplysning om, at forhør er  

 afholdt på et andet sprog end dansk og hvem, der i givet fald har fungeret om  

 tolk, varigheden af en eventuel forudgående forhørscelleanbringelse etc.
 10. Protokol.
Kravet om en "særlig protokol", jf.  

 fuldbyrdelsesbekendtgørelsens § 35, stk. 2, og disciplinærcirkulærets § 8,  

 stk. 3, og § 9, stk. 4, (§ 37, stk. 2, og § 7, stk. 3 og § 8, stk. 4) kan  

 opfyldes ved anvendelse af ringbind under forudsætning af, at der sker  

 fortløbende paginering.
Hvis en side ikke udfyldes helt, bør det markeres med  

 en lodret streg fra sidste sætning og siden ud.
 Notater i protokollen skal skrives på maskine eller med læsbar håndskrift.
 Dato for indberetning og øvrige dokumenter, der fremlægges til  

 protokollen, skal tydeligt fremgå af protokollen.
Det skal fremgå af protokollen, om den indsatte har godkendt gengivelsen  

 af sin forklaring.
Hvis den indsatte ikke kan eller vil godkende gengivelsen  

 af sin forklaring og angiver en grund hertil, bør den også fremgå af  

 protokollen.
 Endvidere skal det med angivelse af titel og navn fremgå, hvem der har  

 udarbejdet indberetningen, og hvem der har fungeret som vidne under forhør.  

 Protokollen skal underskrives af forhørslederen.
Indholdet af protokollen søges affattet således, at det kan godkendes af  

 vidnet.
Vidnets godkendelse bør fremgå af protokollen eventuelt ved dennes  

 underskrift.
 11. Andre reaktioner end disciplinærstraf.
For så vidt angår strafafsonere bør det overvejes, om indsattes forhold  

 bør give anledning til andre reaktioner end disciplinærstraf, f.eks.  

 enrumsanbringelse, udgangskarantæne, overførsel til anden anstalt m.v.
Hvis  

 der træffes sådanne andre foranstaltninger, må anvendelse af disciplinærstraf  

 kun finde sted i det omfang, afgørende hensyn til opretholdelse af orden og  

 sikkerhed i institutionen kræver det, jf. disciplinærcirkulærets § 5.  

 Anvendelse af andre foranstaltninger sker efter de herom gældende regler, men  

 de ovenfor nævnte krav til sagens behandling (sagsoplysning, partshøring  

 m.v.) gælder fortsat.
Det skal fremgå af protokollen, hvis der er truffet  

 bestemmelse om andre reaktioner end disciplinærstraf.
Hvis der er foretaget politianmeldelse, skal den indsatte orienteres om  

 det.
Der gøres notat herom i journalen eller i forhørsprotokollen.
 12. Konfiskation og erstatning.
 Reglerne om konfiskation af de indsattes effekter findes i straffelovens §  

 47, stk. 3, og fuldbyrdelsesbekendtgørelsens § 37 og for så vidt angår  

 varetægtsarrestanter i bekendtgørelse nr. 850 af 27. oktober 1993 om  

 udenretlig vedtagelse af konfiskation.
Reglerne om erstatning i anledning af de indsattes skadevoldelse findes i  

 fuldbyrdelsesbekendtgørelsens § 38, der henviser til de almindelige  

 erstatningsregler.
Det fremgår af disse regler, at indsatte kun er  

 erstatningsansvarlige, såfremt skaden er forvoldt forsætligt eller ved grov  

 uagtsomhed.
Det er som udgangspunkt skadelidte (Kriminalforsorgen), der har  

 bevisbyrden for, at den indsatte har handlet forsætligt eller groft uagtsomt,  

 dog således at Kriminalforsorgen efter omstændighederne må kunne kræve af den  

 indsatte, at han sandsynliggør, at han ikke har handlet forsætligt eller  

 groft uagtsomt.
Afgørelsen af om der foreligger forsæt eller grov uagtsomhed,  

 beror på en konkret vurdering af de foreliggende omstændigheder.
 Konfiskation og erstatning kan anvendes samtidig med disciplinærstraf.
De ovenfor nævnte krav til sagsbehandlingen gælder også ved behandlingen  

 af sager om konfiskation og erstatning, jf. fuldbyrdelsesbekendtgørelsens §  

 37, stk. 1, og § 38, stk. 3. De i disciplinærcirkulæret beskrevne procedurer  

 m.v. skal derfor også følges i sådanne sager.
Mindre sager om konfiskation og  

 erstatning kan afgøres efter § 8 i cirkulæret, medmindre den indsatte ønsker  

 at udtale sig i sagen, jf. § 8, stk. 2. Til kategorien mindre sager om  

 konfiskation og erstatning hører sager omhandlende genstande til en værdi af  

 500 kr. eller derunder. Øvrige sager omhandlende værdier over dette maximum  

 afgøres efter § 9 i cirkulæret, der foreskriver afholdelse af forhør.
Konfiskation hos varetægtsarrestanter sker som udgangspunkt ved, at  

 arrestanten administrativt vedtager konfiskation af de genstande, som er  

 omfattet af bekendtgørelsen om udenretlig vedtagelse af konfiskation.
Såfremt  

 arrestanten nægter at vedtage konfiskation, må genstandene overdrages til  

 politiet til behandling i medfør af retsplejelovens almindelige regler om  

 beslaglæggelse m.v.
Er der tale om genstande, som ikke er omfattet af bekendtgørelsen, men som  

 ikke er tilladt i henhold til reglerne om de indsattes effekter m.v. (f.eks.  

 alkohol), er der ikke hjemmel til at konfiskere hos varetægtsarrestanter.
I  

 det omfang sådanne effekter er ulovligt indført, erhvervede eller tilvirkede  

 i institutionen, må genstandene henlægges på depot indtil løsladelsen.
 13. Klagevejledning.
 Den indsatte skal vejledes om adgangen til at klage til direktoratet over  

 sagens behandling og afgørelse, jf. forvaltningslovens § 25. Den indsatte bør  

 opfordres til at indsende eventuelle klager til direktoratet gennem  

 anstalten, jf. cirkulære af 10. september 1975 om ekspedition af ansøgninger,  

 klager og andre skriftlige henvendelser fra indsatte.
