Skriftlig fremsættelse (26. marts 2020) Justitsministeren (Nick Hækkerup):
 Herved tillader jeg mig for Folketinget at fremsætte:
Forslag til lov om ændring af lov om fuldbyrdelse af straf m.v. og retsplejeloven (Adgang til sociale behandlingstilbud mod stofmisbrug for indsatte i kriminalforsorgens institutioner m.v.) (Lovforslag nr.
L 150) Indsattes ret til social stofmisbrugsbehandling er en vigtig del af kriminalforsorgens resocialiserende arbejde.
Det er afgørende for regeringen, at indsatte tilbydes en effektiv, fokuseret og koordineret social stofmisbrugsbehandling, der i videst muligt omfang er tilpasset den enkelte indsattes konkrete situation og behov.
Lovforslaget har til formål målrettet at styrke og udvide det nuværende tilbud om social stofmisbrugsbehandling i kriminalforsorgens institutioner.
Lovforslaget indebærer således, at indsatte kan tilbydes en mere intensiv og effektiv social stofmisbrugsbehandling end i dag.
 Lovforslaget har endvidere til formål at tilpasse reglerne om behandlingsgarantien for social stofmisbrugsbehandling, så de kommer til at afspejle praksis.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
