Nr BTL 51 Betænkning over Forslag til lov om ændring af ligningsloven (Ophævelse af  

 fradragsretten for udgifter til bestikkelse)   

 Nr L 51 1997-98. 1. samling Afgivet af Skatteudvalget Afgivet: 19971211 Udvalget har behandlet lovforslaget i nogle møder og har herunder stillet  

 spørgsmål til skatteministeren, som denne har besvaret skriftligt.
 Endvidere har udvalget modtaget en skriftlig henvendelse fra Transparency  

 International.
 Herefter indstiller udvalget lovforslaget til vedtagelse  

 uændret.
Et mindretal (Venstres, Det Konservative Folkepartis og  

 Centrum-Demokraternes medlemmer af udvalget) bemærker, at skadevirkningerne  

 af korruption er alvorlige og vidtrækkende.
Den er en trussel mod det  

 politiske og økonomiske system, der bl.a. fører til usaglighed i  

 beslutningsprocessen samt skaber mistillid mellem landenes befolkninger og  

 myndigheder.
Korruption indebærer tillige, at der opstår ulige  

 konkurrencevilkår og unaturlige prisdannelser.
Af de indkomne høringssvar til  

 lovforslaget fremgår det da også næsten enslydende, at man generelt har  

 forståelse for, at der på internationalt niveau bør gøres mest muligt for at  

 forhindre korruptionen.
På den anden side advarer en række af de hørte  

 organisationer mod, at Danmark går enegang, ligesom man - ganske som  

 ordførerne fra mindretallet fremhævede under 1. behandling - finder, at  

 lovforslaget kan give anledning til afgrænsningsvanskeligheder og  

 fortolkningsspørgsmål.
 Under henvisning til det anførte og til, at det i forbindelse med  

 udvalgsbehandlingen er oplyst, at det i slutningen af november 1997 er  

 vedtaget, at OECD-landene skal underskrive og ratificere en konvention om  

 kriminalisering af bestikkelse, at en række lande, herunder Norge og Finland,  

 ikke tillader fradrag af udgifter til bestikkelse, og at skatteministeren har  

 tilkendegivet, at ophævelse af fradragsretten ikke rækker videre end  

 anbefalet af OECD, kan mindretallet støtte lovforslaget.
Mindretallet har i den forbindelse tillige lagt vægt på, at det af  

 skatteministeren er tilkendegivet, at det ikke er hensigten at ophæve  

 fradragsretten efter hidtidig praksis for bestikkelse af medarbejdere ved  

 erhvervsvirksomheder - heller ikke erhvervsvirksomheder, der er ejet eller  

 kontrolleret af det offentlige.
Endvidere er det tilkendegivet, at begrebet  

 »bestikkelse« i forbindelse med lovforslaget ikke vil blive  

 fortolket videre end efter praksis efter straffelovens § 144, og at der vil  

 blive udsendt et cirkulære herom.
Jacob Buksti (S) nfmd.
Lis Greibe (S) Klaus Hækkerup (S)  

 Anna-Marie Hansen (S) Per Kaalund (S) Jes Lunde (SF) Elisabeth Arnold (RV)  

 Frank Aaen (EL) Sonja Albrink (CD) Peter Brixtofte (V) Svend Aage Jensby (V)  

 Charlotte Antonsen (V) Mariann Fischer Boel (V) Flemming Hansen (KF) fmd.  

Gitte Seeberg (KF) Brian Mikkelsen (KF) Kim Behnke (FP) Dansk Folkeparti havde ikke medlemmer i udvalget.
