Ankestyrelsen traf afgørelse om, at det i en konkret sag ikke kunne  

 pålægges en kommune at yde kørselsgodtgørelse i form af kilometerpenge til  

 kørsel i egen bil hele vejen mellem hjemmet og udannelsesstedet.
Samtidig  

 udtalte Ankestyrelsen, at der også efter de nye regler kunne ydes hjælp til  

 befordringsudgifter for kørsel inden for lokalområdet.
 SAGSFREMSTILLING:
 A, der havde modtaget hjælp efter BIS § 42 siden juni 1988 til en  

 uddannelse som byggetekniker, havde fået hjælp til befordring i forbindelse  

 med uddannelsen, dels som kilometerpenge til kørsel i egen bil mellem sit  

 hjem og nærliggende station, dels som udgifter til togkort mellem stationen  

 og uddannelsesstedet i København.
Efter lovændringen pr. 1. oktober 1990 anmodede A om at få kilometerpenge  

 for kørsel i egen bil hele strækningen mellem hjem og uddannelsessted, da han  

 ikke ville kunne nå frem til uddannelsesstedet til undervisningens begyndelse  

 ved benyttelse af offentlige transportmidler.
Såfremt han fik bevilget  

 kilometerpenge, ville han være i stand til at køre ind til uddannelsesstedet,  

 når hustruen kom fra natarbejde.
Nævnet tiltrådte kommunens afslag og anførte, at A havde fået dækning efter de nye regler til nødvendig befordring.
 A havde overfor Ankestyrelsen oplyst, at han fik udbetalt 2.705,90kr.  

 Såfremt A skulle have kilometerpenge, ville det andrage 7.406 kr. pr. måned.
 A henviste til, at der manglede klare retningslinier for, hvornår der kan  

 ydes tilskud til kørsel i egen bil af geografiske grunde.
 Sagen blev antaget til principiel behandling med henblik på klargøring af  

 praksis for hjælp til befordringsudgifter efter bistandslovens § 43.
 AFGØRELSE:
Ankestyrelsen fandt ikke, at der vedrørende uddannelses- og  

 handicapbetingede udgifter var sket ændring i forhold til de tidligere  

 revalideringsbestemmelser, hvorefter kommunen skulle yde hjælp til  

 uddannelses- og handicapbetingede udgifter uafhængigt af de økonomiske  

 forhold, såfremt udgifterne var rimelige og nødvendige for gennemførelsen af  

 revalideringsplanen.
Ankestyrelsen fandt således, at der fortsat var tale om  

 en skønsmæssig afgørelse på dette område.
 Ankestyrelsen fandt ikke grundlag for at kritisere det skøn, der var  

 udøvet af nævnet.
 Ankestyrelsen fandt tillige, at der også efter de nye regler kan ydes  

 hjælp til befordringsudgifter for kørsel indenfor lokalområdet, uanset at  

 vejledningen indeholder en begrænsning på dette område.
 Ankestyrelsen tiltrådte således nævnets afgørelse.
