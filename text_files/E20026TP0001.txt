Dokumentationspligten er en del af regelsættet vedrørende transfer  

 pricing og er lovfæstet i skattekontrollovens § 3 B, se bilag 1. Omfattet  

 af dokumentationspligten er skatteydere, som har koncernrelationer eller  

 på anden måde er forbundet med et udenlandsk selskab, et fast driftssted,  

 en person m.v., og som har transaktioner med disse udenlandske forbundne  

 parter.
Se nærmere herom i afsnit 3. Begrebet koncern anvendes i  

 vejledningen for alle disse former for relationer.
De skattepligtige, som  

 er omfattet af dokumentationspligten, har pligt til at dokumentere,  

 hvorledes priser og vilkår er fastsat for de handelsmæssige eller  

 økonomiske transaktioner, som de har med de forbundne udenlandske parter,  

 de såkaldte kontrollerede transaktioner.
Dokumentationen kan udarbejdes på  

 dansk, norsk, svensk eller engelsk.
Dokumentationspligten har virkning for  

 indkomstår, som påbegyndes den 1. januar 1999 eller senere.
Begrebet transfer pricing vedrører prisfastsættelsen af koncerninterne  

 transaktioner og dermed fordelingen af bl.a. internationale koncerners  

 samlede indtjening (og skattebetaling) imellem de lande, hvor de  

 koncernselskaber, som har bidraget til indtjeningen, er beliggende.
Der  

 kan opstå en skævvridning, hvis koncernen ved for høje eller lave interne  

 afregningspriser "flytter" fortjenester, som eksempelvis er indtjent i et  

 dansk selskab, til et selskab i koncernen, som er beliggende i et andet  

 land, hvorved Danmark kan miste skatteprovenu.
Den stigende  

 internationalisering, herunder grænseoverskridende koncerndannelser, har  

 gjort denne problematik stadig mere aktuel.
Armslængdebegrebet er et grundliggende princip for transfer pricing.  

 Når der handles på armslængdevilkår, vil det sige, at der handles på  

 vilkår, som uafhængige parter ville anvende - dvs. markedsvilkår.  

 Armslængdebegrebet er defineret i ligningslovens § 2, stk. 1, se bilag 2.  

 Sker samhandelen i en grænseoverskridende koncern ikke på  

 armslængdevilkår, flyttes fortjeneste - og dermed også skattebetaling -  

 således fra ét land til et andet.
Ligningslovens § 2 og  

 armslængdeprincippet gælder både, hvor der er tale om rent danske  

 transaktioner, og hvor der er tale om en transaktion mellem et dansk og et  

 udenlandsk selskab m.v., hvorimod reglerne om oplysnings- og  

 dokumentationspligt i skattekontrollovens § 3 B kun gælder for  

 grænseoverskridende relationer.
Armslængdebegrebet behandles nærmere i  

 afsnit 2.
De danske regler om transfer pricing er i overensstemmelse med de  

 internationale regler på området, herunder især de retningslinier  

 (guidelines) som OECD har udarbejdet.
OECD's retningslinier præsenteres i  

 afsnit 2.2.
 Dokumentationspligten skal - sammen med oplysningspligten - øge  

 skattemyndighedernes mulighed for at sikre, at armslængdeprincippet  

 anvendes i forbindelse med opgørelsen af skattepligtiges indkomst ved  

 koncerninterne transaktioner på tværs af landegrænserne.  

 Skattemyndighedernes muligheder for at vurdere, om en grænseoverskridende  

 transaktion er på armslængdevilkår, forbedres betydeligt, når  

 virksomhederne dokumenterer, hvorledes afregningspriserne er fastsat.
Set fra virksomhedernes synsvinkel vil en fyldestgørende dokumentation  

 kunne mindske risikoen for dobbeltbeskatning.
Ikke blot danske, men også  

 andre landes skattemyndigheder, vil være mindre tilbøjelige til at  

 korrigere en skattepligtig indkomst, hvis der foreligger en behørig  

 dokumentation for, at afregningspriserne er fastsat i overensstemmelse med  

 armslængdeprincippet.
En skattemæssig korrektion indebærer en risiko for  

 dobbeltbeskatning på trods af, at internationale aftaler pålægger landene  

 at søge at ophæve eventuelle dobbeltbeskatningssituationer.
Vejledningen vil herefter i afsnit 1.2 gennemgå hovedelementerne i en  

 dokumentation for herved at danne en grundlæggende forståelse af området  

 før den mere detaljerede gennemgang.
De internationale regler om transfer  

 pricing, som Danmark har tilsluttet sig, og som kan være  

 fortolkningsbidrag til de danske regler, præsenteres i afsnit 2. I afsnit  

 3 beskrives kort hvilke skatteydere, som falder ind under  

 dokumentationspligten, dette emne behandles uddybende i Told- og  

 Skattestyrelsens vejledning "Transfer pricing - kontrollerede  

 transaktioner, Oplysningspligt". Afsnit 4 indeholder en gennemgang af  

 komponenterne i dokumentationen, og OECD' s metoder til at fastsætte  

 armslængdepriser for kontrollerede transaktioner gennemgås i afsnit 5. Til  

 slut gives i afsnit 6 en orientering om, hvorledes dokumentationen skal  

 ajourføres og opbevares.
1.1 Formål med vejledningen Selvangivelsespligtige, som er omfattet af dokumentationspligten, skal  

 udfærdige og opbevare skriftlig dokumentation for, hvorledes priser og  

 vilkår er fastsat for de kontrollerede transaktioner.
Dokumentationen skal  

 forelægges skattemyndighederne på forlangende og skal kunne danne grundlag  

 for skattemyndighedernes vurdering af, om priser og vilkår er fastsat i  

 overensstemmelse med, hvad der kunne være opnået, hvis transaktionerne var  

 afsluttet mellem uafhængige parter - dvs. på armslængdevilkår.
Dette  

 følger af skattekontrollovens § 3 B, stk. 4. I stk. 5 fastsættes  

 endvidere, at hvis dokumentationen ikke er udarbejdet, kan  

 skattemyndighederne foretage en skønsmæssig ansættelse efter de  

 almindelige regler herom.
Dette gælder tilsvarende, hvis dokumentationen  

 ikke er fyldestgørende, dvs. hvis dokumentationen ikke kan danne grundlag  

 for en vurdering af, om priser og vilkår er fastsat i overensstemmelse med  

 armslængdeprincippet.
 Denne vejlednings formål er at give et bud på, hvad skattepligtige kan  

 gøre for at udarbejde en så god og fyldestgørende dokumentation som  

 muligt, herunder hvordan en skattepligtig kan fastsætte de  

 armslængdepriser, som skal dokumenteres.
Det må formodes, at koncerner ved prisfastsættelsen af de varer og  

 ydelser, som overdrages internt, gør sig nogle tanker om, hvilken pris som  

 afspejler den reelle værdi af de pågældende varer og ydelser.
Dette vil  

 være et led i koncernens vurdering af, hvor rentable de enkelte  

 aktiviteter er, om de forskellige funktioner kan udføres mere fordelagtigt  

 af uafhængige parter osv.
Prisen på de overdragne varer og ydelser bør  

 afspejle, hvilke funktioner den overdragende virksomhed har udført, hvilke  

 risici som er påtaget, og hvad varen eller ydelsen ville koste, hvis den  

 skulle erhverves i fri handel.
Det er bl.a. disse oplysninger, som skal  

 indgå i en dokumentation.
Det er vejledningens mål at opstille en anvendelig og operationel model  

 til udarbejdelse af dokumentationen.
Der findes ingen formkrav til,  

 hvordan en dokumentation skal præsenteres, og det er således heller ikke  

 et krav, at dokumentationen opbygges som modellen i denne vejledning.
Det  

 vil ikke være muligt at opstille en helt udtømmende standardmodel for,  

 hvordan en dokumentation skal udarbejdes, idet alle virksomheders forhold  

 er forskellige.
Det vigtigste er, at dokumentationen rent faktisk viser,  

 hvordan priser og vilkår for de kontrollerede transaktioner er fastsat, og  

 at armslængdeprincippet følges.
Den model, som præsenteres i vejledningen, opbygger en dokumentation  

 fra bunden.
Skatteydere, som allerede er godt i gang med at prisfastsætte  

 og dokumentere, vil dog også kunne finde inspiration og vejledning i  

 beskrivelserne af de enkelte trin i modellen.
Vejledningens model til udarbejdelse af dokumentationen er i  

 overensstemmelse med OECD's retningslinier om transfer pricing.
Disse  

 retningslinier giver anvisninger på, hvordan man finder armslængdepriser  

 og -vilkår, samt hvilke elementer en dokumentation skal indeholde.
Det er  

 vejledningens intention at gøre OECD's retningslinier mere operationelle,  

 dvs. at give en mere praktisk tilgangsvinkel til anvisningerne i  

 retningslinierne samt at supplere med eksempler.
Det er ikke vejledningens mål blot at angive retningslinier for, hvilke  

 oplysninger de dokumentationspligtige som minimum skal afgive for at leve  

 op til lovgivningen.
Vejledningen giver anvisninger på, hvilke oplysninger  

 og analyser som i mange tilfælde er nødvendige for at kunne fastsætte  

 armslængdepriser og for så godt og fyldestgørende som muligt at kunne  

 dokumentere, at disse priser under de givne vilkår opfylder  

 armslængdeprincippet.
Det er således ikke et lovkrav, at vejledningens  

 fremgangsmåde følges, og at dokumentationen indeholder alle de beskrevne  

 elementer.
Skattepligtige kan vurdere, om elementer i vejledningen ikke er  

 relevante eller nødvendige for at dokumentere disse skatteyderes konkrete  

 prisfastsættelser.
1.2 Introduktion Vejledningen er bygget op omkring syv trin eller komponenter i  

 dokumentationen, som er tænkt som en kronologisk tilgangsvinkel, efter  

 hvilken skatteyder kan fastsætte armslængdepriser og dokumentere disse.  

 Punkterne er:
Punkterne kan deles op i tre niveauer.
De første fire punkter er rent  

 beskrivende og har til formål at beskrive virksomheden og relevante  

 omgivende faktorer samt de kontrollerede transaktioner.
Disse afsnit udgør  

 grundlaget for en senere sammenligning med uafhængige transaktioner.
Punkt  

 5) og 6) er den analyserende del, hvor virksomheden på baggrund af  

 beskrivelsen af egne forhold finder sammenlignelige uafhængige  

 transaktioner og ud fra disse vælger den bedst egnede  

 prisfastsættelsesmetode for de interne overdragelser af varer eller  

 ydelser.
Punkt 7) omhandler, hvordan de forbundne parter bør indgå  

 skriftlige aftaler vedrørende de priser og vilkår for de interne  

 overdragelser, som parterne er nået frem til.
Kronologien er dog ikke helt stringent.
Hvilke sammenlignelige  

 transaktioner og data, som vælges i forbindelse med  

 sammenlignelighedsanalysen, afhænger således til dels af, hvilken  

 prisfastsættelsesmetode som ud fra en foreløbig vurdering er den mest  

 oplagte, idet hver metode stiller forskellige krav til de anvendte data.  

 Det kan således være en fordel at have en vis formodning for, hvilken  

 metode (eller metoder) som kan anvendes, for at kunne finde de mest egnede  

 sammenlignelige data, men de valgte sammenlignelige data og  

 sammenlignelighedsanalysen er samtidig grundlaget for vurderingen af,  

 hvilken metode som er den mest optimale.
Ovenstående - meget summariske - sammenfatning skal illustrere, at den  

 praktiske tilgang til prisfastsættelsen af de kontrollerede transaktioner  

 og dokumentationen heraf kan have et cirkulært præg.
Det er derfor en  

 fordel at have kendskab til centrale elementer og begreber, før man går i  

 dybden med vejledningens forskellige afsnit.
I denne introduktion skal  

 derfor gives en kort, grundlæggende præsentation af dokumentationsopgaven.
1.2.1 Sammenlignelighed Udgangspunktet for prisfastsættelsen af varer og ydelser mellem  

 forbundne parter er, at priserne og vilkårene skal være i overensstemmelse  

 med, hvad der kunne være opnået, hvis transaktionerne var afsluttet mellem  

 uafhængige parter.
For at kunne fastsætte priser på transaktioner mellem  

 forbundne parter er det derfor nødvendigt at tage udgangspunkt i de  

 priser, som bliver fastsat for tilsvarende sammenlignelige transaktioner  

 mellem uafhængige parter.
Sammenlignelighed er således et nøglebegreb, når  

 armslængdepriser for kontrollerede transaktioner skal fastsættes og  

 dokumenteres.
 At fastsætte en armslængdepris ved at foretage sammenligninger mellem  

 kontrollerede transaktioner og transaktioner mellem uafhængige parter  

 forudsætter naturligvis, at transaktionerne rent faktisk også er  

 sammenlignelige, eller at det er muligt at foretage korrektioner af  

 eventuelle forskelle for at opnå  

 sammenlignelighed.
 1.2.2 Beskrivelse af virksomheden  

 m.v.
Det er vigtigt at have et grundlæggende kendskab til egne forhold for  

 at kunne finde egnede uafhængige transaktioner som sammenligningsgrundlag  

 med henblik på at fastsætte armslængdepriser.
Man bør således starte med  

 at beskrive de parter, som indgår i de kontrollerede transaktioner, samt  

 de sammenhænge den dokumentationspligtige virksomhed indgår i.
Beskrivelsen af virksomheden bør indeholde en oversigt over den  

 juridiske struktur, parterne indgår i.
Ligeledes bør den organisatoriske  

 struktur i de pågældende virksomheder beskrives, herunder en klarlæggelse  

 af, hvem som har beslutningskompetence på hvilke områder og hvordan  

 beslutningerne træffes.
I beskrivelsen af virksomheden indgår naturligvis også informationer  

 om, hvilken slags aktiviteter som udføres, hvilke produkter som produceres  

 osv.
Det er også vigtigt at informere om, hvilken strategi virksomheden  

 følger, dvs. om virksomheden f.eks. satser på unikke højt specialiserede  

 mærkevarer eller ydelser, eller om man forsøger at konkurrere på lave  

 priser.
Om virksomheden er i en opstartsfase eller allerede har skabt sig  

 en markedsposition er ligeledes relevant.
Af relevans er også de ydre omstændigheder, som økonomisk påvirker  

 virksomheden og dermed sammenligneligheden.
Dvs. beskrivelse af markedet  

 for virksomhedens produkter; hvordan konkurrencen er, hvilke substitutter  

 som findes m.v., samt andre forhold af betydning såsom offentlige  

 reguleringer.
 Hvad en virksomhedsbeskrivelse kan indeholde behandles mere udførligt i  

 afsnit 4.1.
For hver transaktion bør beskrives, hvad der er overdraget, omfanget  

 heraf, til hvilken modtager, samt hvorledes der sker afregning for de  

 leverede varer eller ydelser.
Se nærmere herom i afsnit 4.2.
Fordelingen af funktioner og risici mellem de forbundne parter har stor  

 betydning for armslængdepriser, eftersom det må forventes, at den største  

 del af en koncerns indtjening skal tilfalde de enheder, hvor den  

 værdiskabende aktivitet sker, og hvor de største risici tages.
De aktiver,  

 som indgår, har naturligvis også betydning, dvs. hvilke af parterne som  

 ejer f.eks. produktionsanlæg og - ikke mindst - de immaterielle  

 aktiver.
En funktions- og risikoanalyse kan udarbejdes som en verbal  

 beskrivelse, og virksomheden kan i mere eller mindre detaljeret skemaform  

 angive, hvilke enheder i koncernen der udfører de forskellige funktioner,  

 samt hvem der har risiciene forbundet hermed.
Der kan endvidere sættes  

 vægtninger ind for at vise, hvilke funktioner og risici som har størst  

 betydning for værditilvæksten.
Funktions- og risikoanalysen behandles i  

 afsnit 4.3.
1.2.3 Sammenlignelighedsanalyse På baggrund af ovenstående forhold søges efter sammenlignelige  

 transaktioner med henblik på at fastsætte armslængdepriser for de  

 kontrollerede transaktioner.
Er der problemer med at finde tilstrækkeligt sammenlignelige  

 transaktioner, må virksomheden i første omgang se på, om det er muligt at  

 justere eller korrigere for eventuelle forskelle, så transaktionerne  

 bliver sammenlignelige.
Kan virksomheden ikke finde data, som dækker  

 præcis den pågældende transaktion, kan det være nødvendigt at gruppere  

 transaktionerne, således at f.eks. en hel produktlinie sammenlignes  

 fremfor det enkelte produkt.
Sammenligninger af transaktioner over flere  

 år kan korrigere for forskelle i de sammenlignede transaktioners  

 livscyklus, ligesom det kan være relevant at indsamle data for en mængde  

 af de mest sammenlignelige transaktioner og heraf udarbejde et interval,  

 indenfor hvilket armslængdeprisen anses for at ligge.
 Hele processen med at finde sammenlignelige data bør behørigt  

 dokumenteres, herunder valg og fravalg samt de eventuelle justeringer, som  

 foretages for at opnå sammenlignelighed.
 Se afsnit 4.5 for en grundig gennemgang af sammenlignelighedsanalysen.
1.2.4 Valg af transfer pricing metode OECD har udarbejdet retningslinier vedrørende transfer pricing (se  

 nærmere herom i afsnit 2.2), og heri beskrives fem metoder til at  

 fastsætte armslængdepriser for kontrollerede transaktioner.
Arten af  

 transaktionerne samt hvilke sammenlignelige data, som kan findes, danner  

 udgangspunktet for valget af den mest optimale af  

 prisfastsættelsesmetoderne.
Metoderne anvender data vedrørende sammenlignelige uafhængige  

 transaktioner (sammenligningsgrundlaget) for at fastsætte armslængdeprisen  

 for en kontrolleret transaktion.
Der kan enten være tale om at anvende  

 selve prisen på sammenlignelige transaktioner som grundlag for  

 prisfastsættelsen af transaktionerne, eller armslængdeprisen kan bestemmes  

 via sammenlignelige transaktioners brutto- eller nettoavance.
Der er en art rangfølge mellem metoderne, dvs. at nogle metoder går  

 forud for andre, fordi disse metoder er mere direkte, hvorved  

 armslængdeprisen kan opgøres med større sikkerhed.
Hvor langt man skal ned  

 i "hierarkiet" afhænger bl.a. af, hvilke sammenlignelige data man har til  

 rådighed.
I det efterfølgende beskrives metoderne enkeltvist med angivelse af,  

 hvornår metoderne kan anvendes samt hvilke sammenlignelige data  

 (sammenlignelighedsfaktorer), der er nødvendige for at anvende de  

 forskellige metoder.
Sammenlignelighedsfaktorerne beskrives nærmere i  

 afsnit 4.5.1, og i afsnit 5 findes en detaljeret gennemgang af alle  

 metoderne.
I bilag 3 og 4 findes endvidere oversigter over metodernes  

 karakteristika m.v.
 Metoderne er følgende:
CUP-metoden er den foretrukne, idet den sammenligner direkte på den  

 vare eller tjenesteydelse, som bliver overdraget.
Metoden kræver  

 imidlertid en stor overensstemmelse specielt m.h.t. produktegenskaber, men  

 også omstændighederne er vigtige, f.eks. volumen og transportomkostninger,  

 og metoden er derfor svær at anvende i praksis.
Metoden er mest  

 anvendelig, hvis virksomheden også sælger/køber tilsvarende varer eller  

 tjenesteydelser, som overdrages mellem de forbundne parter, til/fra  

 uafhængige parter.
I sådanne tilfælde tales om en intern CUP i modsætning  

 til de tilfælde, hvor der sammenlignes med produkter eller ydelser, som  

 sælges mellem andre uafhængige parter - hvilket kaldes en ekstern CUP.
Den  

 eksterne CUP kan typisk anvendes ved salg af ensartede standardprodukter,  

 hvor der er et offentligt marked.
 Eftersom CUP-metoden anvender prisen på selve produkterne til at  

 prisfastsætte, er det egenskaberne ved de konkrete varer eller  

 tjenesteydelser, som er primær sammenlignelighedsfaktor ved denne  

 metode.
Videresalgsprismetoden (Resale price method)Metoden kan bruges  

 i tilfælde, hvor en vare sælges fra en forbunden part til en anden og  

 derefter videre til en uafhængig kunde.
Videresalgsprisen ved salget til  

 den uafhængige kunde er en uafhængig markedspris, og denne pris reduceres  

 med en markedsmæssig bruttoavanceprocent for at finde armslængdeprisen  

 mellem de forbundne parter.
Videresalgsprismetoden er en mere indirekte metode end CUP-metoden,  

 idet den ser på bruttoavancen fremfor selve prisen på produkterne.
Metoden  

 kan især anvendes på distributionsselskaber og salgsselskaber, som  

 varetager et minimum af funktioner og påtager sig en begrænset risiko,  

 således at der ikke sker en nævneværdig værditilvækst inden videresalget.  

 Bruttoavanceprocenten skal være i overensstemmelse med, hvad virksomheden  

 eventuelt opnår i bruttoavance for sammenlignelige transaktioner med  

 uafhængige parter, eller hvad en uafhængig virksomhed ville opnå i  

 bruttoavance for at udføre de samme funktioner og løbe de samme risici.
Den primære sammenlignelighedsfaktor i videresalgsprismetoden er de  

 funktioner, som den videresælgende part udfører inden salget til den  

 uafhængige kunde, samt de risici som løbes.
Disse funktioner og risici er  

 grundlaget for den bruttoavance, som kan opnås ved videresalget.
De  

 produkter, som overdrages, behøver således ikke at være fuldstændig  

 sammenlignelige, men sandsynligheden for at finde egnede sammenlignelige  

 transaktioner er større i den samme branche m.v.
Kostpris plus avancemetoden (Cost plus method)Til en vares  

 eller tjenesteydelses kostpris lægges et markedsmæssigt tillæg for at  

 fastsætte armslængdeprisen.
Dette tillæg beregnes som et procenttillæg til  

 omkostninger.
Denne metode anvendes primært på produktionsselskaber, men er også  

 anvendelig for virksomheder, som leverer tjenesteydelser, eller ved f.eks.  

 kontraktsforskning.
Til produktionsomkostningerne medregnes både de  

 direkte og de indirekte omkostninger forbundet med transaktionen, opgjort  

 pr. produkt eller eventuelt pr. produktgruppe.
Størrelsen af  

 procenttillægget skal være i overensstemmelse med, hvad virksomheden  

 eventuelt opnår ved tilsvarende salg til en uafhængig aftager, eller med  

 hvad en uafhængig virksomhed med de samme funktioner og risici m.v. vil  

 kunne opnå.
Sammenlignelighedsfaktoren, som er afgørende for procenttillæggets  

 størrelse, er primært de funktioner og risici, som ligger hos den ene  

 part, før eller i forbindelse med at der sker overdragelse af en vare til  

 en forbunden part, eller at der udføres en tjenesteydelse for en forbunden  

 part.
Ligeledes er det af betydning for sammenlignelighed, at  

 produktionsomkostningerne er nogenlunde ens, og at der ikke f.eks.  

 sammenlignes direkte mellem en virksomhed, som ejer anlægsaktiverne, og en  

 virksomhed, som leaser disse, uden at der - om muligt - justeres for  

 konsekvenserne heraf.
Det er endvidere vigtigt, at de data, som anvendes i  

 sammenligningen, er opstillet efter de samme regnskabsprincipper m.v.
Metoden kan med fordel anvendes ved transaktioner, som er så stærkt  

 integrerede, at de ikke kan vurderes separat, samt når mere end én af  

 parterne ejer immaterielle aktiver.
Endvidere kan metoden bruges til at  

 lave en kontrolberegning på en anden metode.
 Ved anvendelse af metoden tages udgangspunkt i de forbundne parters  

 samlede nettoavance på en transaktion, og fordelingen mellem parterne sker  

 på baggrund af de funktioner, parterne udfører, og de risici, som  

 tages.
Der findes flere varianter af metoden, og de mest almindelige er  

 bidragsanalysen og residualanalysen.
Ved bidragsanalysen fordeles den  

 samlede fortjeneste mellem parterne efter værdien af de funktioner, som  

 parterne har udført, og de risici, som er taget.
Ved residualanalysen sker  

 fordelingen af fortjenesten i to faser.
Først tildeles parterne, hvad der  

 svarer til markedets sædvanlige afkast for den pågældende transaktion, og  

 dernæst fordeles et eventuelt resterende overskud (eller underskud) efter  

 specielle faktorer, f.eks. parternes bidrag af immaterielle aktiver til  

 processen.
Da avancefordelingsmetoden bygger på, at fordelingen af den samlede  

 fortjeneste findes ved, at værdien af parternes bidrag vurderes, er  

 metoden ikke direkte afhængig af sammenlignelige data.
Ved ansættelsen af  

 værdien af parternes bidrag bør der dog anvendes data fra uafhængige  

 parter i videst muligt omfang.
 Transaktionsbestemt nettoavancemetode (Transactional net margin method  

 - TNMM)Ved denne metode skal nettoavancen for en kontrolleret  

 transaktion fastsættes som en procentsats af et passende grundlag (f.eks.  

 omkostninger, salg eller aktiver) og svare til, hvad en uafhængig part  

 ville beregne i nettoavance for en sammenlignelig transaktion.
Ved TNMM-metoden tager man udgangspunkt i den af parterne i en  

 kontrolleret transaktion, som er den mest simple m.h.t. funktioner, risici  

 og involverede (immaterielle) aktiver, da det er den part, for hvem det er  

 lettest at finde virksomheder med sammenlignelige transaktioner.  

 Nettoavancen ved transaktionen skal for denne part være i overensstemmelse  

 med, hvad virksomheden eventuelt har i nettoavance ved tilsvarende  

 transaktioner med uafhængige parter, eller hvad nettoavancen for en  

 tilsvarende transaktion mellem to uafhængige parter ville være.
Den  

 resterende nettoavance ved transaktionen tilfalder den anden part i  

 transaktionen.
Nettoavancen skal beregnes som en procentsats af et passende grundlag,  

 og dette grundlag kan f.eks. være omkostninger, salg eller virksomhedens  

 driftsfremmende aktiver.
Hvilket grundlag, som bør vælges, afhænger af,  

 hvilken slags virksomhed der er tale om.
Er der tale om en  

 salgsvirksomhed, kan man se på nettoavancen i forhold til omsætningen,  

 dvs. virksomhedernes overskudsgrad.
For en produktionsvirksomhed kan det  

 være nettoavancen i forhold til omkostningerne, som ses på, eller man kan  

 anvende afkastningsgraden, dvs. nettoavancen i forhold til driftsfremmende  

 aktiver.
Primær sammenlignelighedsfaktor for TNMM-metoden er, i lighed med  

 videresalgsprismetoden og kostpris plus avancemetoden, funktioner og  

 risici.
Eftersom nettoavancen kan være mindre følsom overfor eventuelle  

 forskelle i de funktioner, som udføres af parterne, stilles der dog ikke  

 ved TNMM-metoden helt de samme krav til sammenlignelighed.
 Når en prisfastsættelsesmetode er valgt, må virksomheden demonstrere,  

 at priserne for skatteyderens kontrollerede transaktioner rent faktisk er  

 i overensstemmelse med den valgte metode.
