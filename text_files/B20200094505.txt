Bekendtgørelse om forsyning af tv og on demand audiovisuelle medietjenester med overliggende indslag til kommercielle formål m.v.1) I medfør af § 89, stk. 2, i lov om radio- og fjernsynsvirksomhed m.v., jf. lovbekendtgørelse nr. 248 af 16. marts 2019, som ændret ved lov nr. 805 af 9. juni 2020, fastsættes:
 § 1. Bekendtgørelsen finder anvendelse på programvirksomhed ved udsendelse af billedprogrammer fra udbydere af fjernsynsvirksomhed og on demand audiovisuelle medietjenester, der hører under dansk myndighed.
 Stk. 2. De udbydere og den programvirksomhed, der er omfattet af stk. 1, er:
1) udbydere af fjernsynsvirksomhed og on demand audiovisuelle medietjenester, som er omfattet af kapitel 8 i lov om radio- og fjernsynsvirksomhed m.v. om udøvelse af programvirksomhed på grundlag af tilladelse og registrering og af bestemmelser fastsat i medfør af lovens kapitel 8, 2) DRs, TV 2 DANMARK A/S og de regionale TV 2-virksomheders public service-programvirksomhed efter lovens §§ 12, 31 og 38 a, og 3) public service-programvirksomhed efter lovens § 11, stk. 2, jf. § 45, stk. 1 og 2.
 § 2. Efter § 89, stk. 1, i lov om radio- og fjernsynsvirksomhed m.v. må programvirksomhed, der er omfattet af § 1, ikke forsynes med overliggende indslag til kommercielle formål eller ændres uden samtykke fra de udbydere, der udøver programvirksomheden, jf. dog stk. 2.
 Stk. 2. Uanset stk. 1 skal en udbyder ikke give samtykke til:
1) overliggende indslag, som modtageren af tjenesten udelukkende har taget initiativ til eller tilladt til privat brug såsom overliggende indslag som følge af tjenester for individuel kommunikation, 2) kontrolelementer af enhver brugergrænseflade, der er nødvendige for driften af udstyret eller for programnavigering såsom volumenbjælker, søgefunktioner, navigationsmenuer eller kanaloversigter, 3) overliggende indslag i form af advarselsmeddelelser, oplysninger i offentlighedens interesse, undertekster eller kommerciel kommunikation såsom reklamer m.v., der leveres af udbyderen af programvirksomheden, og 4) datakompressionsteknikker, der mindsker størrelsen af en datafil, og andre teknikker, der kan tilpasse en tjeneste til distributionsmidlet, såsom opløsning og kodning, uden nogen ændring af indholdet, med forbehold for Europa-Parlamentets og Rådets forordning om foranstaltninger vedrørende adgang til det åbne internet m.v.
 § 3. Bekendtgørelsen træder i kraft den 1. juli 2020.
Kulturministeriet, den 18. juni 2020 Joy Mogensen / Katrine Tarp 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2018/1808/EU af 14. november 2018 om ændring af direktiv 2010/13/EU om samordning af visse love og administrative bestemmelser i medlemsstaterne om udbud af audiovisuelle medietjenester (direktiv om audiovisuelle medietjenester) i betragtning af de ændrede markedsforhold, EU-tidende 2018, nr.
L 303, side 69.
