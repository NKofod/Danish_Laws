Cirkulæreskrivelse om meddelelse om  

 udbetaling af refusion for sygedagpenge i relation til udbetaling af  

 iværksætterydelse/etableringsydelse Kommentar m.v.:
Et medlem fik som medindehaver af en virksomhed udbetalt  

 iværksætterydelse.
Under medlemmets sygdom fik medlemmet udbetalt  

 fuld løn af virksomheden og kommunen udbetalte refusion for  

 sygedagpenge til virksomheden.
Direktoratet og Arbejdsmarkedets  

 Ankenævn fandt, at der ikke kunne udbetales  

 iværksætterydelse under medlemmets sygdom, idet den udbetalte  

 refusion var begrundet i medlemmets sygdom.
 Meddelelse om afgørelsen:
 Et medlem blev bevilget iværksætterydelse fra  

 1991 til 1994 til en virksomhed, hvor medlemmet skulle være  

 medindehaver.
Medlemmet blev syg i en periode og kommunen udbetalte  

 refusion af dagpengebeløbet til virksomheden, idet medlemmet fik fuld  

 løn under sin sygdom.
Kassen standsede udbetaling af  

 iværksætterydelse, fordi kommunen meddelte kassen, at medlemmet  

 modtog sygedagpenge.
Iværksætterydelsesperioden blev senere  

 forlænget med sygeperioden.
 Kassen traf herefter afgørelse om tilbagebetaling  

 af den udbetalte iværksætterydelse i den omhandlede sygeperiode  

 samt en effektiv karantæne på 37 timer for uagtsomhed.
 Direktoratet fandt i sin afgørelse, at  

 iværksætterydelse udbetalt i medlemmets sygedagpengeperioder var  

 udbetalt med urette, og at beløbet skulle tilbagebetales af ham, idet  

 han havde undladt at oplyse herom uanset den ubetingede oplysningspligt, og  

 uanset det af udbetalingserklæringen klart fremgik, at  

 sygefraværsperioder havde betydning for udbetalingen.
Direktoratet begrundede sin afgørelse med, at  

 uanset at det var medlemmets virksomhed, og ikke medlemmet personligt, der  

 havde fået udbetalt sygedagpengene, var udbetalingen heraf betinget af  

 og begrundet i medlemmets uarbejdsdygtighed, og udbetalingen havde fundet  

 sted som refusion til arbejdsgiveren, det vil sige det selskab, som medlemmet  

 var medejer af.
Der var efter direktoratets opfattelse tale om en sådan  

 identifikation, at sygedagpengene måtte anses for modtaget af  

 medlemmet.
 Direktoratet lagde vægt på, at udbetalingen  

 alene var begrundet i medlemmets sygefravær, og at udbetalingen kun var  

 sket til selskabet i stedet for til medlemmet, fordi han havde  

 oppebåret fuld løn fra sin virksomhed under sygefraværet.  

 Det kunne derfor ikke lægges særskilt betydning, at  

 beløbet formelt var udbetalt som en refusion til medlemmets  

 virksomhed.
 Direktoratet fandt videre, at forholdet skulle anses for  

 uagtsomt, således at medlemmet skulle gennemgå en effektiv  

 karantæne på 37 timer.
 Medlemmets advokat anførte i sin klage til  

 Ankenævnet, at det ikke kunne betvivles, at medlemmet hele tiden havde  

 drevet selvstændig virksomhed, når hensås til at  

 virksomheden kunne videreføres under dennes fravær, og når  

 der gennem forsikring ydedes virksomheden en vis kompensation for  

 vikarassistance eller overarbejde m.v.
 Advokaten anførte endvidere, at der ikke var  

 belæg for direktoratets identifikationsbetragtning, eftersom medlemmet  

 ejede 25 % af det familieejede selskab, og såvel medlemmets  

 sønner som ægtefælle havde hver en helt selvstændig  

 interesse i virksomheden.
 Det var på denne baggrund, at virksomheden havde  

 forsikret sig mod de ansattes sygdom således, at virksomheden efter de  

 gældende regler var berettiget til refusion, når de ansatte var  

 syge, og under disse forhold var det vanskeligt at se, hvordan direktoratet  

 kunne begrunde en identifikation, og det var ikke nogen formalitet at  

 refusionsbeløbet blev sendt til virksomheden og ikke til medlemmet, da  

 det jo var virksomheden, der havde tegnet forsikringen.
 Ankenævnet fandt, at medlemmet ikke har været  

 berettiget til iværksætterydelse i den periode, hvor han var  

 sygemeldt fra den 30. august 1993 til juni 1994, jf. § 94, stk. 2, i  

 Arbejdsministeriets bekendtgørelse nr. 93 af 3. marts 1993 om  

 arbejdstilbud m.v.
 Ankenævnet lagde til grund, at arbejdsgiverens krav  

 på refusion af de udbetalte dagpenge er et krav, som er afledt af  

 lønmodtagerens ret til sygedagpenge, jf. lov om dagpenge ved sygdom  

 eller fødsel § 26 og 27.
Det har således været en forudsætning  

 for refusionen, at medlemmet har haft ret til sygedagpenge.
Det forhold, at  

 sygedagpengene er udbetalt som refusion til arbejdsgiveren, finder  

 ankenævnet ikke er afgørende i relation til bestemmelsen i § 94,  

 stk. 2, i ovennævnte bekendtgørelse.
 Ankenævnet henviser i den forbindelse til, at  

 medlemmet er ansat i den virksomhed, som han har fået bevilget  

 iværksætterydelse til under den forudsætning, at han driver  

 virksomheden som sin hovedbeskæftigelse, og i hvilken han er  

 direktør.
 Ankenævnet er derfor enig med direktoratet i, at der  

 er en sådan identitet mellem virksomheden og medlemmet, at  

 sygedagpengene må anses for modtaget af medlemmet.
 Ankenævnet tiltrådte den del af direktoratets  

 afgørelse, hvorefter iværksætterydelse udbetalt til  

 medlemmet er udbetalt med urette og skal tilbagebetales, idet medlemmet  

 på baggrund af teksten på erklæring til brug for udbetaling  

 af iværksætterydelse burde have været klar over, at  

 sygedagpengene kunne have betydning for iværksætterydelsen.
 Ankenævnet fandt imidlertid ikke  

 tilstrækkeligt grundlag for at ikende medlemmet en uagtsomhedssanktion  

 efter arbejdsløshedsforsikringslovens § 87, stk. 3, og ændrer  

 således denne del af direktoratets afgørelse.
