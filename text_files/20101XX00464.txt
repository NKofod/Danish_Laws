Skriftlig fremsættelse (27. januar 2011) Finansministeren (Claus Hjort Frederiksen) Herved tillader jeg mig for Folketinget at fremsætte:
Forslag til lov om tillægsbevilling for finansåret 2010 (Lovforslag nr.
L 110) Tillægsbevillingslovforslaget (FTB) formaliserer de bevillingsændringer, som i finansårets løb er foretaget på forventet efterbevilling.
FTB har dermed en bevillingsretlig og ikke en statsfinansiel funktion.
Bevillingsændringer på FTB for 2010 En stor del af ændringerne i forhold til finansloven for 2010 har enten tidligere været forelagt Folketinget i form af lovforslag eller aktstykker eller har karakter af udgiftsneutrale overførsler mellem bevillinger efter reglerne herom.
 FTB for 2010 indeholder netto bevillingsændringer for i alt 4.445,8 mio. kr. i forhold til finansloven for 2010. Bevillingsændringerne skyldes især aktstykker og ny lovgivning, jf. tabel 1.
Ændringer der ikke optages på FTB for 2010 Økonomiske dispositioner i finansåret, der foretages inden for allerede givne bevillingsmæssige hjemler, optages som udgangspunkt ikke på FTB.
 Blandt de væsentligste dispositioner, der således ikke optages på FTB, kan nævnes ændrede skøn for lovbundne udgifter og skatter mv. samt ikke-fradragsberettiget købsmoms.
 Folketinget er løbende blevet orienteret om statsfinansernes udvikling i de tre budgetoversigter, som Finansministeriet har udsendt i 2010. Der er heri blandt andet redegjort for ændringerne i skønnene for statens udgifter og indtægter på de lovbundne områder.
 Da ændrede skøn mv. ikke medtages på FTB, er der ikke nogen direkte sammenhæng mellem DAU-saldoen på FTB og det endelige resultat i statsregnskabet, jf. tabel 2. I tabellen fremgår forskellen i DAU-saldoen mellem FTB, statsregnskabet samt det senest skøn i december-budgetoversigterne fra 2001 til 2010.
Nationalbankens opgørelse af statens nettokassesaldo, der blev offentliggjort den 4. januar 2011, viser et underskud på 92,1 mia. kr. i 2010. Underskuddet er 10,3 mia. kr. mindre end skønnet for nettokassesaldoen i Budgetoversigt 3 fra december 2010. Heraf kan ca. 4 ¼  mia. kr. af forskellen henføres til et lavere omfang af lån til statslige virksomheder og ca. 1 mia. kr. til højere skatteindtægter.
Lån til statslige virksomheder har ikke betydning for de offentlige finanser og den offentlige nettogæld, da passiver og aktiver øges parallelt.
 Den resterende forskel på 5 mia. kr. i skønnet for statens nettokassesaldo samt saldoens betydning for statens finanser, herunder DAU-saldoen, kan der redegøres for når statsregnskabet for 2010 foreligger medio april 2011.
Specifikation af bevillingsændringer på FTB 2010 Forslaget til lov om tillægsbevilling for 2010 udviser merbevillinger på udgiftsbudgettet på 1.909 mio. kr., mindrebevillinger på indtægtsbudgettet på 1.981,7 mio. kr. samt merbevillinger på anlægsbudgettet på 555,1 mio. kr., jf. tabel 3.
 De væsentligste bevægelser på udgifts-, indtægts- og anlægsbudgetterne gennemgås i det følgende.
Væsentlige bevægelser på driftsbudgettet - udgifter Nettomindrebevillingen på § 6. Udenrigsministeriet på 370,1 mio. kr. kan primært henføres til et aktstykke hvor 320 mio. kr. overføres fra Udenrigsministeriets ulandsramme til Integrationsministeriet.
Overførslen vedrører merudgifter til indkvartering af asylansøgere, der i henhold til OECDs internationale regler kan opgøres som udviklingsbistand.
Nettomerbevillingen på § 7. Finansministeriet på 1.929,4 mio. kr. vedrører primært køb af aktier i DONG Energy på 1.350,2 mio. kr. samt kapital udvidelse i SAS AB på 525 mio kr.
Herudover er overført 99 mio. kr. fra andre ministerområder til § 07.13.06 Barselsfonden til finansiering af merudgifter i 2009, jf. cirkulære om dispositionsbegrænsning vedr.
Barselsfonden for 2010 af 12. juni 2010. Der overføres endvidere 450 mio. kr. fra Arbejdsmarkeds feriefonds formue til § 07.13.15 Diverse indtægter mv.
Der er desuden optaget indtægter og udgifter ifm. indskud af 39 ejendomme i Statens Ejendomssalg A/S.
 Nettomerbevillingen på § 8. Økonomi- og Erhvervsministeriet på 227,6 mio. kr. kan overvejende henføres til merudgifter på 150 mio. kr. til styrkelse af vækstkautionsordningen angående nye investeringer i erhvervsbyggeri samt 96 mio. kr. til kapitalindskud i Eksport Kredit Fonden, der dækkes af tilsvarende indtægter ifm. nedlæggelse af eksportfinansieringsprogrammet til Irak og Afghanistan.
Nettomerbevillingen på § 9. Skatteministeriet på 136,5 mio. kr. kan overvejende henføres til merudgifter på 138 mio. kr. ifølge et aktstykke vedr. dækning af omkostninger, der anvendes til en ekstraordinær indsats til bekæmpelse af skattesnyd og socialt bedrageri samt til nedbringelse af borgernes restancer til det offentlige.
Omvendt er Skatteministeriets udgiftsramme justeret med -56,6 mio. kr., som led i dispositionsbegrænsningen, jf. cirkulære om begrænsning af dispositionsadgangen vedrørende bevillinger på finansloven for 2010 af 10. juni 2010.
Nettomindrebevillingen på § 11. Justitsministeriet på 82,6 mio. kr. kan primært henføres til dispositionsbegrænsninger på i alt -134,7 mio. kr. til begrænsning af de statslige driftsudgifter i 2010, jf. cirkulære om begrænsning af dispositionsadgangen vedrørende bevillinger på finansloven for 2010 af 10. juni 2010, bedre offentligt indkøb, jf. cirkulære om dispositionsbegrænsninger for 2010 af 22. januar 2010, samt finansiering af merforbrug til Barselsfonden, jf. cirkulære om dispositionsbegrænsning vedr.
Barselsfonden for 2010 af 12. juni 2010. Nettomindrebevillingen kan også henføres til transaktioner på aktstykker blandt andet til en forhøjet sikkerhedsindsats til personbeskyttelse, konvertering af åbne til lukkede fængselspladser og styrket sikkerhed i kriminalforsorgen samt overførsel af 52,8 mio. kr. til kommunerne som følge af lov- og cirkulæreprogrammet.
Nettomerbevillingen på 145,4 mio. kr. på § 12. Forsvarsministeriet kan primært henføres til en overførsel af i alt 123,5 mio. kr. fra anlægsbevillinger til drift i Forsvarskommandoen.
Forøgelsen af driftsrammen i Forsvarskommandoen modsvares af en reduktion af ministeriets anlægsramme.
Nettomindrebevillingen på § 15. Socialministeriet på -188.228 mio. kr. samt merbevillingen på § 16. Indenrigs- og Sundhedsministeriet på 189.709,1 mio. kr. kan primært henføres til ressortomlægningen mellem Socialministeriet og Indenrigs- og Sundhedsministeriet, jf.
Kongelig resolution af 23. februar 2010. Med ressortomlægningen overføres indenrigsområdet og herunder bloktilskud til kommunerne og regionerne til Indenrigs- og Sundhedsministeriet.
Mindrebevillingen på 168,8 mio. kr. på § 17. Beskæftigelsesministeriet kan primært henføres til Akt 163 af 24. juni 2010 vedr. statens bloktilskud til kommunerne.
Endvidere er der på § 17.31.41 Berigtigelser vedrørende refusion af kommunale udgifter optaget en mindreudgift på 55,5 mio. kr. som følge af efterbetaling fra kommunerne vedrørende ydelser fra tidligere år.
Merbevillingen på 344,2 mio. kr. på § 18 Ministeriet for Flygtninge, Indvandrere og Integration kan primært henføres til merudgifter til indkvartering af asylansøgere mv. som følge af et stigende antal indkvarterede.
Der overføres i den forbindelse 320 mio. kr. fra Udenrigsministeriet, jf.
Akt 150 af 24. juni 2010.
§ 20. Undervisningsministeriets tillægsbevillingsforslag viser en nettomerbevilling på 329,8 mio. kr.
Heraf kan 579 mio. kr. henføres til aktstykke om meraktivitet på taxameterstyrede uddannelsesområder.
I modsat retning trækker en mindrebevilling på 115 mio. kr., der modsvares af en tilsvarende nettomerbevilling på anlægsbudgettet og følger af aktstykke om fradrag for vedligeholdelsesefterslæb i salgspris i forbindelse med de tidligere amtslige uddannelsesinstitutioners overgang til bygningsselveje.
Hertil kommer bortfald af 59 mio. kr. vedrørende reserve til supplerende grundforløbsundervisning, der modsvares af øgede udgifter til praktikpladser i 2011-2013, jf.
Aftale om flere praktikpladser i 2011, og en mindrebevilling på 55 mio. kr. vedrørende bloktilskudsreguleringer, jf. aktstykke om statens bloktilskud til kommunerne.
Nettomerbevillingen på 2.239, mio. kr. på § 28. Transportministeriet kan primært henføres til en samlet nettoudgift på i 1.979 mio. kr. ifm. etableringen af Naviair som en selvstændig offentlig virksomhed.
Hertil kommer udgifter på 100 mio. kr. til et statsligt kapitalindskud i Bornholmstrafikken Holding A/S.
Endvidere har Trafikstyrelsen optaget udgifter på i alt 101,8 mio. kr. ifm. projekteringsopgaver vedr. den faste forbindelse over Femern Bælt, hvor udgifterne dog modsvares af indtægter på 101,8 mio. kr. fra Femern Bælt A/S.
Merbevillingen på § 29. Klima- og Energiministeriet på 260,1 mio. kr. kan primært henføres til aktstykke vedr. udmøntning af klimareserve på i alt 225 mio. kr.
Reserven er udmøntet med henblik på at sikre, at Danmark overholder sine internationale forpligtelser til CO2-reduktion.
 Mindrebevillingen på § 35. Generelle reserver på 2.950 mio. kr. skyldes teknisk nulstilling af reserver og budgetreguleringer på paragraffen efter udmøntning på ministerområderne.
Mindrebevillingen på § 38. Skatter og afgifter på 1.560 mio. kr. skyldes, at moms- og BNI-bidraget til EU er reduceret med 1.695 mio. kr., mens afregningen af Danmarks bidrag til EU vedrørende told netto er forøget med 135 mio. kr.
Mindreudgiften skyldes primært, at EU-Kommissionens skøn for Danmarks andel af EUs samlede BNI og momsgrundlag i 2010 er nedjusteret.
Væsentlige bevægelser på driftsbudgettet  indtægter De samlede nettomindreindtægter på 170,5 mio. kr. på § 28. Transportministeriet skyldes primært et reduceret udbytte fra Post Danmark A/S på 166 mio. kr.
Udbyttebetalingen i 2010 vedrører selskabets regnskab for 2009, hvor selskabet opnåede et lavere nettoresultatet end forventet ved indbudgetteringen på finansloven for 2010.
 Merindtægten på § 37. Renter skyldes primært en lavere intern statslig overførsel til § 19.55.07 Højteknologifonden som følge af dispositionsbegrænsninger af statslige driftsudgifter, jf. cirkulære om begrænsning af dispositionsadgangen vedrørende bevillinger på finansloven for 2010 af 10. juni 2010.
 Merindtægten på § 38. Skatter og afgifter på 280 mio. kr. kan primært henføres til en opjustering af indtægterne fra told på 180 mio. kr. som følge af reviderede skøn i ændrings- og tillægsbudgetter til EUs budget for 2010. Desuden indebærer højere afgifter på alkoholsodavand og tobak i forbindelse med Serviceeftersyn af forårspakke 2.0 en merindtægt på 90 mio. kr.
Mindreindtægten på § 41. Beholdningsbevægelser skyldes, at skattedebitorbeholdningen er steget ekstraordinært meget som følge af en forhøjelse af skatteansættelsen af et enkelt selskab samt forrentningen af den forhøjede ansættelse.
De bogførte merindtægter på § 38 forventes ikke at blive indbetalt i 2010 og har således en modkontering på § 41.
Væsentlige bevægelser på anlægsbudgettet Nettomindrebevillingen på 191,9 mio. kr. på § 12. Forsvarsministeriet kan primært henføres til en overførsel af i alt 123,5 mio. kr. fra anlægs- til driftsbevillinger i Forsvarskommandoen.
 § 20. Undervisningsminsiteriets tillægsbevillingsforslag viser en nettomerbevilling på 115 mio. kr., der modsvares af en tilsvarende mindrebevilling på driftsbudgettet og følger af aktstykke om fradrag for vedligeholdelsesefterslæb i salgspris i forbindelse med de tidligere amtslige uddannelsesinstitutioners overgang til bygningsselveje.
På § 28. Transportministeriet kan nettomerudgiften på i alt 1.367,9 mio. kr. primært henføres til nettomerudgifter på i alt 821,6 mio. kr. ifm. den forstærkede vejvedligeholdelsesindsats.
Heraf er 781,6 mio. kr. overført fra § 35.11.25 Reserve vedr. vejvedligeholdelse.
Hertil kommer udgifter på i alt 100,4 mio. kr. ifm. anlæg af jernbanestrækningen København-Ringsted samt udgifter på i alt 65,3 mio. kr. ifm.
Nordvestbanen (strækningen Lejre-Vipperød).
Folketingets videre behandling af FTB Ovenfor er givet en kortfattet gennemgang af de væsentligste årsager til bevillingsændringerne i 2010, som de kommer til udtryk i forslaget til lov om tillægsbevilling for finansåret 2010. Der henvises i øvrigt til lovforslagets enkelte bevillingsforslag med de dertil hørende anmærkninger.
 Forslaget til lov om tillægsbevilling for finansåret 2010 anbefales til Folketingets velvillige behandling.
