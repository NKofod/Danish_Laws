Ankestyrelsens principafgørelse 46-15 om arbejdsskade - vaccination - følge af arbejdet eller arbejdets forhold - årsagssammenhæng Resumé:
En vaccination er at sidestille med en hændelse.
I henhold til ulykkesbegrebet i lov om arbejdsskadesikring er en hændelse kendetegnet ved, at der skal være forekommet en pludselig aktivitet.
 For at en skade efter en vaccination kan anerkendes som en arbejdsskade, skal vaccinationen være en følge af arbejdet eller de forhold, hvorunder arbejdet er foregået.
 Dernæst skal der være årsagssammenhæng mellem vaccinationen og skaden.
 I det konkrete tilfælde vurderede vi, at tilskadekomnes vaccination med Twinrix- og DiTePol-vaccine var en følge af arbejdet eller arbejdets forhold, fordi vaccinationen var et krav fra arbejdsgiverens side.
Samtidig vurderede vi dog, at der ikke var tilstrækkelig lægevidenskabelig dokumentation for, at der var årsagssammenhæng mellem vaccinationen og tilskadekomnes anmeldte skade.
Det er tilskadekomne, der har bevisbyrden for, at der er årsagssammenhæng mellem vaccinationen og den anmeldte skade.
 Lovgivning:
 Lov om arbejdsskadesikring - lovbekendtgørelse nr. 278 af 14. marts 2013 - §§ 5 og 6, stk. 1.
 Afgørelse:
1. Baggrund for at behandle sagen principielt Ankestyrelsen har behandlet sagen principielt til belysning af, at en vaccination skal være en følge af arbejdet eller de forhold, hvorunder arbejdet er foregået.
Dernæst skal der være årsagssammenhæng mellem vaccinationen og den anmeldte skade, for at der kan ske anerkendelse af skaden som en arbejdsskade.
2. Reglerne Lov om arbejdsskadesikring § 5 fastslår, at en ulykke skal være en følge af arbejdet eller de forhold, det er foregået under.
 Lov om arbejdsskadesikring § 6, stk. 1, fastslår, at en ulykke er defineret som en personskade, der er forårsaget af en hændelse eller påvirkning, der sker pludseligt eller inden for 5 dage.
3. Andre principafgørelser Kasserede U-33-03: historisk, gælder ikke længere.
Principafgørelse U-33-03 handlede om en anmeldt skade efter en vaccination.
Praksis er indarbejdet i denne principafgørelse.
 Ankestyrelsen har ikke andre principafgørelser om anmeldt skade efter en vaccination inden for arbejdsskadeområdet.
4. Den konkrete afgørelse Resultatet er   Vi kan ikke anerkende din skade som en arbejdsskade Det betyder, at du ikke har ret til erstatning eller andre ydelser efter arbejdsskadeloven.
 Vi er således kommet til samme resultat som Arbejdsskadestyrelsen, men med en anden begrundelse.
 Der var enighed på mødet.
Begrundelsen for afgørelsen Vi vurderer, at din vaccination den 2. november 2010 med Twinrix- og DiTePol-vaccine skete som en følge af dit arbejde eller de forhold, hvorunder dette foregik.
Vi vurderer, at der ikke er årsagssammenhæng mellem din vaccination den 2. november 2010 og din skade.
Indledningsvist bemærker vi, at vi finder, at en vaccination er at sidestille med en hændelse.
I henhold til ulykkesbegrebet i arbejdsskadeloven er en hændelse kendetegnet ved, at der skal være forekommet en pludselig aktivitet.
 Det fremgår af sagen, at du den 2. november 2010 var ansat som reparatør i Teknisk Afdeling på A Sygehus.
Vi har lagt vægt på dine oplysninger om, at vaccinationen var et krav fra din arbejdsgivers side.
Din tidligere arbejdsgiver har oplyst, at medarbejdere, som er ansat i Teknisk Afdeling, og som er i kontakt med kloakslam og spildevand, bliver vaccineret i henhold til at-vejledning D. 2.14 af januar 2005.
Du har oplyst, at du cirka 10-14 dage efter vaccinationen begyndte at føle dig træt, og i starten af december 2010 tilkom diffuse muskelsmerter.
Der er påvist neurologiske forstyrrelser i nervesystemet i begge dine arme.
Vi har lagt vægt på, at der ikke er tilstrækkelig lægevidenskabelig dokumentation for, at der er årsagssammenhæng mellem din skade og vaccination.
Der er i den lægevidenskabelige litteratur kun enkeltstående beskrivelse af tilfælde, der ligner, men der er ikke tilstrækkelig viden om en årsagssammenhæng.
 I sagen er der divergerende oplysninger om, hvilken type vaccination du egentligt fik den 2. november 2010. Hvis vi lagde til grund, at du den 2. november 2010 udelukkende blev vaccineret mod leverbetændelse (hepatitis), ville dette ikke ændre ved vores vurdering af din sag.
 Vi bemærker, at du synes at have haft gener i din venstre skulder forud for vaccinationen den 2. november 2010.
Ved en ulykke forstås efter arbejdsskadeloven en personskade, som er forårsaget af en hændelse eller en påvirkning, som sker pludseligt eller inden for 5 dage.
Det er en betingelse for at anerkende skaden, at hændelsen eller påvirkningen er egnet til at forårsage skaden.
Det er ikke tilstrækkeligt, at der er tidsmæssig sammenhæng mellem hændelsen og skaden.
 Oplysningerne fremgår særligt af anmeldelsen, journaloplysninger fra hospital, din besvarelse på Arbejdsskadestyrelsens spørgeskema, der blev modtaget i Arbejdsskadestyrelsen den 30. juni 2011, generel funktionsattest, brev af 28. september 2011 fra speciallæge, brev fra din tidligere arbejdsgiver, der blev modtaget i Arbejdsskadestyrelsen den 30. marts 2012, og neurologiske speciallægeerklæringer af 29. december 2011 og 8. juli 2013.
