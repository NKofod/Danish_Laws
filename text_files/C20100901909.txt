Bilag 1 Cirkulære om aftale om tillæg til protokollat om udmøntning af trepartsmidler til fastholdelse af seniorer i aftale om senior- og fratrædelsesordninger (Seniorbonus til tids- og opgavebegrænset ansatte og ansatte til sæsonarbejde) Generelle bemærkninger Finansministeriet og Offentligt Ansattes Organisationer  Det Statslige Område, Akademikernes Centralorganisation, Statstjenestemændenes Centralorganisation II, Lærernes Centralorganisation og Overenskomstansattes Centralorganisation har indgået vedhæftede aftale af 19. januar 2010 om tillæg til protokollat af 10. december 2008 om udmøntning af trepartsmidler til fastholdelse af seniorer (bilag 2 til aftale om senior- og fratrædelsesordninger, jf. cirkulære af 12. december 2008  Perst. nr. 075-08).
 Aftalen indebærer for det første, at ansatte til sæsonarbejde bliver berettiget til seniorbonus, uanset om de har bonusrelevant fødselsdag i den periode af året, hvor de er i arbejde eller i den del af året, hvor de ikke er i arbejde.
 For det andet indebærer aftalen, at seniorbonus til ansatte til sæsonarbejde og tids- eller opgavebegrænset ansatte beregnes på grundlag af den faktisk udbetalte løn i den seneste 12 måneders periode forud for den måned, hvori den bonusrelevante fødselsdag ligger.
 I bilag 1 er angivet eksempler på beregning af bonus efter aftalen.
Ikrafttræden Cirkulæret træder i kraft den 19. januar 2010 og har virkning fra den 1. januar 2009. Allerede skete udbetalinger af bonus til ansatte, der er omfattet af denne aftale kan ikke ændres til ugunst for de pågældende.
Personalestyrelsen, den 19. januar 2010 Gorm Neigaard Aftale om tillæg til protokollat om udmøntning af trepartsmidler til fastholdelse af seniorer i aftale om senior- og fratrædelsesordninger § 1. Indledning Tids- eller opgavebegrænset ansatte og ansatte til sæsonarbejde er omfattet af seniorbonusordningen med de modifikationer, der følger nedenfor, hvis de er omfattet af aftale af 10. december 2008 om senior- og fratrædelsesordninger.
§ 2. Definitioner Ved tids- eller opgavebegrænset ansættelse forstås i dette tillæg en ansættelsesaftale der indgås for et forud aftalt tidsrum eller til udførelse af en bestemt arbejdsopgave, og hvor det følger af aftalen, at ansættelsesforholdet automatisk ophører, når tidsrummet er forløbet eller arbejdsopgaven er udført. Åremålsansatte er ikke omfattet af tillægget.
 Stk. 2 Ved sæsonarbejde forstås i dette tillæg tidsbegrænset ansættelse i bestemte dele af året, der typisk er tilbagevendende for de pågældende medarbejdere.
§ 3. Beregningsgrundlag Beregningsgrundlaget for seniorbonus for medarbejdere, der opnår bonusrelevant alder, er den faktisk udbetalte løn, som defineret i punkt 2.4. i Seniorbonus og seniorsamtaler, December 2008, i de seneste 12 måneder før fødselsdagsmåneden.
§ 4. Særregel for sæsonarbejdere Sæsonarbejdere, der opnår bonusrelevant alder uden for en ansættelsesperiode, opnår ret til bonus ved begyndelsen af næstfølgende ansættelsesperiode.
 § 5. Ikrafttræden og opsigelse mv.
 Aftalen træder i kraft den 19. januar 2010 og har virkning fra 1. januar 2009. Allerede skete udbetalinger af bonus til ansatte, der er omfattet af denne aftale, kan ikke ændres til ugunst for de pågældende.
 Stk. 2. Aftalen kan opsiges med 3 måneders varsel til en 31. marts, dog tidligst til den 31. marts 2011.
Bilag 1 Eksempler på beregning af seniorbonus til sæsonarbejdere og tidsbegrænset ansatte Sæsonarbejdere Arbejdsperiode 1. december - 30. april Arbejdsfri periode 1. maj - 30. november Eksempel 1 AA har bonusberettigende fødselsdag den 15. februar 2009.
 Bonus beregnes på grundlag af den faktisk optjente løn i de seneste 12 måneder før fødselsdagen, dvs. i tidsrummet 15. februar 2008 - 14. februar 2009. Det betyder i praksis lønnen for perioden 15. februar 2008 - 30. april 2008 og perioden 1. december 2008 - 14. februar 2009. AA er ansat på fødselsdagen og retten til bonus opnås derfor på denne dag.
Eksempel 2 BB har bonusberettigende fødselsdag den 15. august 2009.
 Bonus beregnes på grundlag af den faktisk optjente løn i de seneste 12 måneder før fødselsdagen, dvs. i tidsrummet 15. august 2008 - 14. august 2009. Det betyder i praksis lønnen for perioden 1. december 2008 - 30. april 2009. BB er ikke ansat på fødselsdagen, og retten til bonussen opnås derfor ved næstfølgende ansættelse 1. december 2009.
Tidsbegrænset ansatte Ansættelsesperiode 1. januar 2009 - 30. juni 2010 Eksempel 3 CC har bonusberettigende fødselsdag den 20. april 2009.
 Bonus beregnes på grundlag af den faktisk optjente løn i de seneste 12 måneder før fødselsdagen, dvs. i praksis for tidsrummet 1. januar 2009 - 19. april 2009.
Eksempel 4 DD har bonusberettigende fødselsdag den 10. februar 2010.
 Bonus beregnes på grundlag af den faktisk optjente løn i de seneste 12 måneder før fødselsdagen, dvs. i praksis for tidsrummet 10. februar 2009 - 9. februar 2010.
