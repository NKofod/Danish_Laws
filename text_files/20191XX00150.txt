Skriftlig fremsættelse (14. november 2019) Miljøministeren (Lea Wermelin):
 Herved tillader jeg mig for Folketinget at fremsætte:
Forslag til lov om ændring af lov om miljøbeskyttelse og lov om afgift af visse emballager, poser, engangsservice og pvc-folier (Forbud mod gratis udlevering af bæreposer og forbud mod udlevering af tynde plastikbæreposer) (Lovforslag nr.
L 63) Der skal gøres op med det voksende unødvendige forbrug af plastik og den voksende produktion af plastikaffald, samt plastikforurening af natur og miljø. Et første skridt er at sikre, at vi i højere grad genbruger vores bæreposer og undgår at bruge bæreposer, som i ringe grad kan genbruges.
Vi har ikke uendelige ressourcer til vores rådighed, og der er ingen grund til at udvinde nye ressourcer, når vi kan bruge dem, vi allerede har.
Ved at bevare produkters og materialers værdi så længe som muligt og producere mindre affald, reduceres ressourceforbruget og affaldsmængderne.
På mange salgssteder udleveres bæreposer gratis ved køb af varer, hvilket bevirker, at vi som forbrugere ofte tager imod mange bæreposer.
Også flere end vi har brug for.
Gratis udlevering medvirker til at øge forbruget af bæreposer, og dermed øges behovet for udvinding af naturens ressourcer.
Lovforslaget indeholder et forbud mod udlevering af gratis bæreposer fra salgssteder.
Det foreslås, at forbuddet gælder alle bæreposer med hank, uanset materiale og størrelse, og ikke kun plastikbæreposer.
Dette skyldes, at bæreposer i andre materialer end plastik ikke nødvendigvis er et bedre miljømæssigt valg set i et livscyklusperspektiv.
Det handler om generelt at reducere forbruget af bæreposer og ikke kun forbruget af plastikbæreposer.
Lovforslaget indeholder desuden et forbud mod udlevering af tynde plastikbæreposer, som har en vægtykkelse på under 30 µm (vægtykkelse) med eller uden hank.
Dette skyldes, at den type tynde plastikbæreposer er meget skrøbelige, hvilket medfører, at de ofte har en meget kort levetid og kun kan anvendes én gang.
Tynde plastikbæreposer under 15 µm uden hank foreslås ikke forbudt, da det vurderes, at denne type af plastikposer spiller en rolle i forbindelse med bl.a. at forebygge madspild og sikre den nødvendige hygiejne i indkøbssituationer.
 Salg, der er undtaget for moms jf. momslovens § 13, nr. 3, undtages for reglerne om forbud mod udlevering af gratis bæreposer, således at fx frivillige genbrugsbutikker, som er momsfritaget, ikke skal opkræve betaling for bæreposer.
 Derudover indeholder lovforslaget hjemmel til fastsættelse af minimumspris for bæreposer.
 Lovforslaget gennemfører desuden dele af Europa-Parlamentets og Rådets direktiv 2015/720/EU af 29. april 2015 om ændring af direktiv 94/62/EF med henblik på at mindske forbruget af letvægtsplastbæreposer (letvægtsplastbæreposedirektivet), samt dele af Europa-Parlamentets og Rådets direktiv 2018/852/EU af 30. maj 2018 om ændring af direktiv 94/62/EF om emballage og emballageaffald.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
