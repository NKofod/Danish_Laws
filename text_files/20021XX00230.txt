Skriftlig fremsættelse (29. januar  

 2003) Videnskabsministeren Herved tillader jeg mig for Folketinget at  

 fremsætte:
 Forslag til lov om ændring af lov om Danmarks  

 Grundforskningsfond.
(Lovforslag nr.
L 141).
 Loven om Danmarks Grundforskningsfond blev senest  

 revideret i 1997. Ved denne revision fik fonden adgang til at uddele op til  

 halvdelen af grundkapitalen, idet fonden dog ikke kunne forpligte sig ud over  

 2006. Det blev samtidig fastsat, at loven senest skal revideres i  

 folketingsåret 2002/2003.
Med lovforslaget opnår Danmarks Grundforskningsfond  

 adgang til at anvende resten af fondens kapital, således at fonden frem  

 til år 2013 kan opretholde det nuværende uddelingsniveau.
Det  

 fastsættes dog, at videnskabsministeren senest i folketingssamlingen  

 2007/2008 skal fremsætte forslag til revision af lovens bestemmelser om  

 fondens organisation, kapitalgrundlag og uddelingsmuligheder.
 Lovforslaget skal ses i sammenhæng med forslaget til  

 en reform af det forskningsrådgivende system, hvorom der i oktober 2002  

 blev indgået aftale mellem alle folketingets partier.  Med forslaget  

 integreres Danmarks Grundforskningsfond yderligere i det  

 forskningsrådgivende system i og med, at bestyrelsesformanden bliver  

 medlem af Koordinationsudvalget i det forskningsrådgivende system.  

 Koordinationsudvalget får til opgave at fremme samarbejdet og den  

 gensidige orientering om aktiviteter i det forskningsrådgivende system.  

 Koordinationsudvalget skal derudover overtage de opgaver med rådgivning  

 i forbindelse med forskeruddannelsesinitiativer, som hidtil har været  

 varetaget af Forskeruddannelsesrådet.
Hensigten med forslaget er endvidere at styrke fondens  

 mulighed for at indgå samarbejde med private fonde og virksomheder om  

 etablering af forskningsmiljøer af høj kvalitet.
Fonden skal  

 således aktivt opsøge og udnytte mulighederne for samarbejde med  

 private fonde og virksomheder om etablering og finansiering af  

 forskningscentre af høj kvalitet, uden at det dog forrykker fondens  

 fokus fra grundforskning.
 Herudover foreslås, at der i højere grad end  

 i dag knyttes forskeruddannelse til de centre, som fonden finansierer.
Grundforskningsfonden har mulighed for at opnå  

 immaterielle rettigheder fra de forskningscentre, fonden finansierer.
Det var  

 ved fondens etablering hensigten at sådanne immaterielle rettigheder  

 skulle bidrage til fondens økonomi i form af licensindtægter,  

 salg af patenter m.v.
Med henblik på at fremme mulighederne for at  

 opnå indtægter fra immaterielle rettigheder foreslås det,  

 at fonden får mulighed for at afhænde immaterielle rettigheder  

 mod at modtage aktier som betaling.
 Idet jeg i øvrigt henviser til lovforslaget med  

 bemærkninger, tillader jeg mig hermed at anbefale lovforslaget til  

 velvillig behandling i det høje ting.
