Cirkulæreskrivelse om retningslinier om indsættelse og overførsel af dømte, der efter tilsigelse er udeblevet fra afsoning (Til kriminalforsorgens institutioner) Institutionerne skal følge nedenstående retningslinier i forbindelse med indsættelse og overførsel af dømte, der efter tilsigelse er udeblevet fra afsoning.
 Retningslinierne gælder tillige dømte, der efter tilsigelse udebliver fra afsoning af bødeforvandlingsstraf.
Generelt om indsættelse Dømte, der efter tilsigelse er udeblevet fra afsoning, skal som udgangspunkt indsættes i det åbne fængsel, de er udeblevet fra.
 Indsættelse i et åbent fængsel kan i perioder med normalt belæg ikke som udgangspunkt afvises på grund af pladsmangel, selvom dette måtte medføre et kortvarigt mindre overbelæg.
 Hvis der er særlig mistanke om, at den pågældende vil undvige, kan der dog  som altid  ske indsættelse i et arresthus, jf. straffuldbyrdelsesloven § 21. Indsættelse i arresthus kan tillige begrundes i lang transporttid til afsoningsinstitution.
 Forud for indsættelse i fængsel eller arresthus skal institutionen altid kontaktes.
Ved indsættelse i arresthus Hvis en udebliver indsættes i et arresthus, skal det fængsel, hvortil den udeblevne er tilsagt, kontaktes samme dag, som anholdelsen finder sted.
Hvis anholdelsen finder sted efter kl. 16.00 eller i weekender eller helligdage, kan arresthusets henvendelse til fængslet ske den efterfølgende (hver)dag.
 I forbindelse med indsættelsen, skal arresthuset udfylde Oplysningsblanket vedrørende udeblivelse fra afsoning og maile den til fængslets institutionspostkasse senest dagen efter indsættelsen.
 Arresthuset kan undlade at udfylde blanketten, hvis arresthus og fængsel kan blive enige om umiddelbar overførsel af en udebliver, f.eks. efter telefonisk kontakt.
Frister Fængslet har efter modtagelse af den udfyldte oplysningsblanket 3 hverdage til at vurdere, hvorvidt de ønsker at modtage den udeblevne.
 Hvis fængslet oplyser, at de kan modtage den pågældende, skal overførslen finde sted indenfor 5 hverdage.
 Hvis fængslet ikke har mulighed for at modtage den udeblevne indenfor 5 hverdage, f.eks. på grund af plads- eller transportproblemer, skal direktoratets Ressourcestyringskontor kontaktes.
Hvis fængslet ikke ønsker at modtage den udeblevne og finder, at denne bør anbringes i halvåben afdeling eller lukket fængsel, skal fængslet sende en indstilling til direktoratets Klientkontor om fornyet afgørelse om anbringelsessted.
Denne indstilling skal samtidig faxes til arresthuset med henblik på partshøring af den indsatte.
 Arresthuset har derefter 2 hverdage til at indsende eventuelle indsigelser fra den indsatte til Klientkontoret, der efterfølgende vil træffe afgørelse om afsoningssted (omanmeldelse).
 Cirkulæreskrivelsen træder i kraft den 15. februar 2008.
