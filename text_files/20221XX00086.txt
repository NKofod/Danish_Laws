Skriftlig fremsættelse (6. oktober 2022) Social- og ældreministeren (Astrid Krag):
 Herved tillader jeg mig for Folketinget at fremsætte:
Forslag til lov om ændring af lov om forsøg med et socialt frikort (Forlængelse af forsøg med et socialt frikort og indførelse af kontrol med sociale frikort) (Lovforslag nr.
L 47) Lovforslaget udmønter dele af Aftalen om udmøntning af reserven til foranstaltninger på social-, sundheds- og arbejdsmarkedsområdet 2021-2024, samt aftalen fra april 2022, indgået af Regeringen (Socialdemokratiet), Venstre, Dansk Folkeparti, Radikale Venstre, Socialistisk Folkeparti, Enhedslisten, Det Konservative Folkeparti, Alternativet og Liberal Alliance samt KristenDemokraterne, om at videreføre ordningen med et socialt frikort i 2023 og 2024.
 Lovforslaget har således til formål at sikre, at de mest udsatte borgere i samfundet også kan få et socialt frikort i 2023 og 2024, hvilket er med til at understøtte borgernes muligheder for at deltage i og bidrage til samfundets arbejdsfællesskaber og derigennem opleve øget trivsel og værdi i hverdagen.
Det foreslås med lovforslaget, at der indføres en årlig kontrol af borgere, der har fået et socialt frikort, for at sikre, at borgerne stadig lever op til kriterierne for at blive visiteret til ordningen.
På den måde vil eventuel misbrug af ordningen eller forskelsbehandling mellem borgerne mindskes.
 Det foreslås desuden, at beløbsgrænsen på 20.000 kr. og målgruppekriteriet om en indtægtsgrænse på 10.000 kr. det forgangne år reguleres med satsreguleringsprocenten pr. 1. januar 2024, så værdien af ordningen ikke udhules over tid.
Ordningen med et socialt frikort er først og fremmest en social indsats, der giver socialt udsatte borgere mulighed for at arbejde på egne præmisser under fleksible vilkår i ordinære ansættelser  og på den måde være en del af arbejdsfællesskabet uden at betale skat af deres indkomst på op til 20.000 kr. årligt, eller få fradrag i indkomstafhængige offentlige ydelser.
Hensigten med ordningen er desuden at tilskynde virksomheder til at tage et socialt ansvar ved at engagere udsatte borgere.
 Siden forsøgsperiodens start i 2019 er over 6.800 personer blevet visiteret til ordningen, og knap 3.000 har haft en eller flere ansættelser med brug af frikortet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
