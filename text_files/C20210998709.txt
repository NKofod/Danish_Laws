Cirkulære om ændring af cirkulære om energieffektivisering i statens institutioner § 1 I cirkulære nr. 9909 af 9. december 2020 om energieffektivisering i statens institutioner foretages følgende ændringer:
 1. I fodnoten til cirkulærets titel indsættes efter »side 82.«: »Cirkulæret har som udkast været notificeret i overensstemmelse med Europa-Parlamentets og Rådets direktiv 2015/1535/EU om en informationsprocedure med hensyn til tekniske forskrifter samt forskrifter for informationssamfundets tjenester (kodifikation)«.
 2. I § 7, stk. 2, 2. pkt., ændres »Transport- og Boligministeriet« til: »Transportministeriet«.
 3. I § 9, stk. 1, indsættes efter »jf. dog stk. 2-4«: »og § 9 a«.
 4. Efter § 9 indsættes i kapitel 3:
»§ 9 a.
Alle ministerier med tilhørende institutioner m.v. skal ved indkøb af belysningskilder indkøbe LED-lyskilder fra en af de to mest energieffektive energiklasser i energimærkning, som følger af Europa-Parlamentets og Rådets forordning nr. 1369/2017/EU af 4. juli 2017 om opstilling af rammer for energimærkning og om ophævelse af direktiv 2010/30/EU eller en gennemførelsesforanstaltning herunder, eller belysningskilder med tilsvarende energieffektivitet.
Stk. 2. Forpligtelsen i stk. 1 finder kun anvendelse, hvis indkøbet er teknisk egnet.« § 2 Cirkulæret træder i kraft den 15. december 2021.
