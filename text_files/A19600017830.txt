 VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, gør vitterligt: Folketinget har vedtaget og Vi ved  

 Vort samtykke stadfæstet følgende lov:
 § 1.  Statens husholdningsråd, der henhører under  

 indenrigsministeriet, har til formål - i samarbejde med andre institutioner  

 og organisationer- at virke til fremme af husholdningernes ernæringsmæssige,  

 hygiejniske, økonomiske og tekniske forhold med henblik på såvel hjemmenes  

 som samfundets interesse.
Stk. 2.  Husholdningsrådet tager initiativet til  

 iværksættelse af undersøgelser og forsøg, enten på rådets eget  

 forsøgslaboratorium eller andetsteds, og bidrager til, at der gives  

 befolkningen vejledning på de i stk. 1 omhandlede områder.
Rådet udarbejder  

 arbejdsplan og budget for det følgende finansår samt afgiver udtalelser af  

 principiel karakter inden for statens husholdningsråds arbejdsområde.  

 Arbejdsplan og budget forelægges indenrigsministeren.
 § 2.  Resultaterne af de foretagne undersøgelser og  

 forsøg kan offentliggøres ved rådets foranstaltning.
 Stk. 2.  Resultaterne af rådets undersøgelses- og  

 forsøgsarbejde må kun anvendes i reklameøjemed, når rådet skriftligt har  

 givet tilladelse dertil.
 § 3.  Husholdningsrådet har følgende sammensætning:
 12 medlemmer udpeges af indenrigsministeren efter indstilling af  

 henholdsvis:
Arbejdernes Oplysningsforbund, Danske Husmødres Forbrugerråd, Dansk Kvindesamfund, Danske Kvinders Nationalråd, De danske Husmoderforeninger, De husholdningspædagogiske Foreninger (2 medlemmer), De kooperative Husmoderforeninger, De samvirkende danske Husholdningsforeninger, De samvirkende danske Husmandsforeninger, De samvirkende danske Landboforeninger og Fagbevægelsens Kvindesekretariat.
Derudover er handelsministeriet, undervisningsministeriet,  

 sundhedsstyrelsen og specialkursus i husholdning ved Århus universitet  

 repræsenteret ved hvert 1 medlem, medens indenrigsministeriet er  

 repræsenteret ved 2 inden for husholdningsrådets arbejdsområde sagkyndige  

 medlemmer.
Rådets medlemmer udpeges for en 4-årig periode.
 Stk. 2.  Indenrigsministeren kan efter forhandling med  

 rådet træffe beslutning om udvidelse eller ændring i rådets sammensætning.
Stk. 3.  Rådet vælger blandt sine medlemmer en formand  

 og en næstformand, der sammen med 3 andre af rådet udpegede medlemmer udgør  

 et forretningsudvalg, hvis nærmere opgaver fastsættes i rådets  

 forretningsorden.
Der tillægges rådets formand et honorar.
 Stk. 4.  Rådets forretningsorden godkendes af  

 indenrigsministeren, ligesom de nærmere bestemmelser om rådets arbejde  

 fastsættes af indenrigsministeren.
 Stk. 5.  Rådet kan nedsætte udvalg med særlige opgaver i  

 forbindelse med forsøgs- og oplysningsvirksomheden.
 § 4.  Der udnævnes af indenrigsministeren en  

 forstander, som leder den daglige virksomhed ved forsøgslaboratoriet og  

 rådets sekretariat.
 Stk. 2.  Forstanderen ansætter det medhjælpslønnede  

 personale.
 Stk. 3.  Det til rådet knyttede personale må ikke uden  

 indenrigsministerens tilladelse være interesseret i eller have tilknytning  

 til nogen erhvervsvirksomhed eller erhvervsorganisation inden for  

 husholdnings- eller levnedsmiddelbranchen.
 § 5.  De til rådets arbejde fornødne beløb stilles til  

 rådighed ved bevilling på de årlige finanslove.
Stk. 2.  Der kan endvidere på de årlige finanslove ydes  

 tilskud til den oplysningsvirksomhed, der udføres på husholdningens område af  

 de i § 3, stk. 1 og 2, nævnte organisationer.
I særlige tilfælde kan der  

 efter forhandling med statens husholdningsråd ydes tilskud til andre  

 organisationer til tilsvarende formål.
 Stk. 3.  Til indenrigsministeren afgiver  

 husholdningsrådet en årlig beretning om virksomheden i det forløbne år.
 § 6.  Rådet henregnes til de institutioner, der er  

 berettiget til at begære forfølgning for overtrædelse af lovbekendtgørelse  

 nr. 80 af 31. marts 1937 om uretmæssig konkurrence og varebetegnelse.
§ 7.  Denne lov gælder ikke for Færøerne.
Samtidig med  

 lovens ikrafttrædelse ophæves lov nr. 87 af 31. marts 1953 om statens  

 husholdningsråd, jfr. lov nr. 121 af 15. april 1959.
 Givet på Christiansborg slot, den 29.  

 april 1960.
 Under Vor Kongelige Hånd og Segl.
 FREDERIK R.
 Søren Olesen.
