Skriftlig fremsættelse (10. februar 2021) Social- og ældreministeren (Astrid Krag):
 Herved tillader jeg mig for Folketinget at fremsætte:
Forslag til lov om ændring af lov om Den Sociale Investeringsfond (Bemyndigelse til fastlæggelse af administrationsgrundlag m.v.) (Lovforslag nr.
L 157) Som led i social- og indenrigsministerens (nu social- og ældreministeren som følge af ressortændring d. 21. januar 2021) overtagelse af det ressortmæssige ansvar for Den Sociale Investeringsfond ved kgl. resolution den 24. september 2019 er der pågået et arbejde med at afklare social- og ældreministerens administration af og tilsyn med fonden.
I den forbindelse er det blevet tydeligt, at der er behov for en hjemmel til at fastsætte et egentligt administrationsgrundlag, som kan sikre grundlag for bl.a. ministerens administration af og tilsyn med fonden.
 De første års arbejde i Den Sociale Investeringsfond har endvidere afdækket en række uklarheder i loven, herunder om fondens organisering og temaerne for dens arbejde, fondens muligheder for at yde tilskud til offentlige myndigheder, private investorers muligheder for at investere i dele af fondens portefølje og grundlaget for den politiske stillingtagen til fondens videre organisering efter 2021.
 Lovforslagets formål er således at sikre et tydeligt hjemmelgrundlag for administration af og tilsyn med fonden og samtidig sikre klare og tydelige rammer for fondens arbejde.
Det foreslås, at der indsættes en bestemmelse, som vil give social- og ældreministeren bemyndigelse til at fastsætte nærmere regler om Den Sociale Investeringsfonds organisering, drift, tilsyn, revision m.v.
Endvidere foreslås det at tilføje, at fondens forhold reguleres i en vedtægt, som udarbejdes af bestyrelsen og godkendes af social- og ældreministeren.
Endeligt indsættes hjemmel til, at fonden kan anvende en statsautoriseret revisor frem for revision efter § 2 i lov om revisionen af statens regnskaber m.m. (rigsrevisionsloven), og bemyndigelse til, at social- og ældreministeren kan fastsætte regler for tildeling af tilskud og kan delegere denne bemyndigelse til Den Sociale Investeringsfond.
Vedrørende Den Sociale Investeringsfonds organisering og temaer for dens arbejde foreslås det at præcisere, at temaerne for fondens investeringer kan være tværgående for fondens to underfonde.
Samtidig foreslås det at give Den Sociale Investeringsfond ret til at indstille et tema som supplement til de temaer, der besluttes i forbindelse med de årlige politiske forhandlinger.
Temaet vil skulle godkendes af aftalekredsen.
 Det foreslås at tilføje til loven, at Den Sociale Investeringsfond kan yde tilskud til statslige, kommunale og regionale myndigheder m.v., der kræves tilbagebetalt med en risikopræmie, uden at der skal gennemføres en ansøgningsrunde.
Det foreslås endvidere at præcisere, at private investorer kan investere i fondens portefølje, og at investeringerne kan være i fondens samlede portefølje eller i enkelte af fondens investerings- og udviklingsprojekter i regi af de to underfonde.
Det tilføjes i forlængelse heraf, at Den Sociale Investeringsfond skal sikre, at der så vidt muligt er investorer til investerings- og udviklingsprojekter inden for alle de politisk besluttede temaer for fondens arbejde.
 Endeligt foreslås det at præcisere, at fondens bestyrelse skal fremlægge en evaluering af fondens arbejde inden udgangen af 2021, og at fonden på den baggrund skal udarbejde en handlingsplan, som skal danne grundlag for den politiske stillingtagen til fondens videre organisering.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
