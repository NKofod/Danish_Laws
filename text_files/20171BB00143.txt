Fremsat den 4. maj 2018 af Pia Kjærsgaard (DF), Henrik Dam Kristensen (S), Kristian Pihl Lorentzen (V) og Leif Mikkelsen (LA) Forslag til folketingsbeslutning om ændring af folketingsbeslutning om statsrevisorernes valg og virksomhed § 1 I folketingsbeslutning af 20. juni 1975 om statsrevisorernes valg og virksomhed, som ændret ved beslutning af 28. maj 1986, beslutning af 7. december 1993, beslutning af 31. maj 1996, beslutning af 17. december 1999, beslutning af 9. maj 2006, beslutning af 2. juni 2006, beslutning af 30. maj 2007 og beslutning af 1. marts 2012, foretages følgende ændringer:
 1. I § 1, stk. 2, 1. pkt., ændres »hans hverv« til: »hvervet«, og »han« til: »vedkommende«.
 2. I § 2, stk. 3, indsættes efter »§ 3, stk. 1«: »og 3«.
 3. I § 2 indsættes som stk. 4:
»Stk. 4. Når en statsrevisor er valgt, afgiver statsrevisoren en skriftlig erklæring om, at vedkommende overholder stk. 1 og 2 og opfylder betingelserne for at være statsrevisor.
Erklæringen fremsendes til Folketingets Udvalg for Forretningsordenen.« 4. I § 3, stk. 2, 2. pkt., ændres »hans« til: »formandens«.
 5. § 7, stk. 1 og 2, ophæves, og i stedet indsættes:
»Inden 12 måneder efter et statsregnskabs afgivelse til Folketinget afgiver statsrevisorerne en endelig betænkning over dette.
Med betænkningen forelægges statsregnskabet med statsrevisorernes bemærkninger Folketinget til beslutning.
Stk. 2. Af den endelige betænkning over statsregnskabet fremgår, hvilke ministerredegørelser, bemærkninger fra rigsrevisor og opfølgende notater fra rigsrevisor statsrevisorerne har behandlet siden afgivelsen af den seneste endelige betænkning over statsregnskabet.
De i § 18, stk. 3, i lov om revisionen af statens regnskaber m.m. omtalte udtalelser fra regionsråd og selskaber kan efter statsrevisorernes skøn tillige indgå i den endelige betænkning.
Stk. 3. Statsrevisorerne afrapporterer deres besigtigelser af statslig virksomhed og andre aktiviteter i den endelige betænkning.« Stk. 3 bliver herefter stk. 4.
 6. § 8 affattes således:
 »§ 8. Statsrevisorerne tilstræber konsensus i deres stillingtagen til de enkelte sager i beretninger, notater og betænkninger.
 Stk. 2. Kan konsensus ikke opnås, er enhver statsrevisor berettiget til at fordre sit standpunkt optaget og begrundet i tilknytning til de enkelte sager i beretninger, notater og betænkninger.
Stk. 3. Når statsrevisorerne anmoder rigsrevisor om at foretage undersøgelser og afgive beretning eller notat herom til statsrevisorerne, tilstræbes tillige konsensus om anmodningen.
Kan konsensus ikke opnås, skal mindst 2 statsrevisorer være enige om at fremsætte anmodningen til rigsrevisor« 7. I § 10, stk. 1, 1. pkt., ændres »§ 9, jf. § 8,« til: »§ 8«.
 8. I § 11, stk. 2, 1. pkt., ændres »han« til: »vedkommende«.
 9. I § 11, stk. 3, ændres »ham« til: »den pågældende«.
 10. I § 12, stk. 1, 1. pkt., ændres »han  i én eller flere perioder « til: »vedkommende i en eller flere perioder«.
 11. I § 12, stk. 1, 2. pkt., udgår »ham«, »såfremt han« ændres til: »såfremt den pågældende«, og »da han« ændres til: »da vedkommende«.
 12. I § 17, stk. 1, ændres »sekretær« til: »sekretariatschef«.
 13. I § 17, stk. 1, indsættes som 2. pkt.:
»Tjenestemænd, ansatte på tjenestemandslignende vilkår og ikketjenestemænd hos statsrevisorerne ansættes på løn- og pensionsvilkår og andre ansættelsesvilkår, som gælder for tilsvarende personalegrupper i Folketingets Administration.« 14. § 17, stk. 2 og 3, ophæves, og i stedet indsættes:
»Stk. 2. Personalet hos statsrevisorerne er i øvrigt med de af forholdene nødvendiggjorte afvigelser omfattet af de almindelige regler, der er gældende for ansatte i statens tjeneste.« § 2 Folketingsbeslutningen træder i kraft den 1. oktober 2018.
Bemærkninger til forslaget Den gældende folketingsbeslutning om statsrevisorernes valg og virksomhed regulerer en række forhold vedrørende statsrevisorernes forretningsorden, valg og virksomhed, vederlag og pension.
 Formålet med dette beslutningsforslag, som fremsættes efter indstilling fra et enigt statsrevisorkollegium, er på forskellige punkter at opdatere folketingsbeslutningens regler og skabe bedre overensstemmelse mellem reglerne og den praksis for statsrevisorernes virksomhed, som har udviklet sig.
 Forslaget fremsættes med henblik på vedtagelse, i tide til at de reviderede regler kan træde i kraft den 1. oktober 2018, hvor et nyt statsrevisorkollegium tiltræder.
 De foreslåede ændringer kan sammenfattes således:
 Det foreslås udtrykkeligt bestemt, at en statsrevisor skal afgive en habilitetserklæring, når vedkommende er valgt.
 Det foreslås præciseret, at ministerredegørelser, notater fra rigsrevisor m.v. ikke optages i, men skal fremgå af den endelige betænkning over statsregnskabet.
 Det foreslås udtrykkeligt bestemt, at statsrevisorerne afrapporterer deres besigtigelser og aktiviteter i den endelige betænkning over statsregnskabet.
Det foreslås udtrykkeligt bestemt, at statsrevisorerne tilstræber konsensus i deres stillingtagen til sager.
Desuden foreslås udtrykkeligt bestemt, at konsensus også tilstræbes, når statsrevisorerne anmoder rigsrevisor om at foretage undersøgelser m.v.
For tilfælde, hvor dette ikke opnås, foreslås, at mindst 2 statsrevisorer skal være enige om anmodningen.
 Bestemmelserne vedrørende ansættelse, afskedigelse, løn og pension for medarbejdere i statsrevisorernes sekretariat foreslås ajourført, så ordlyden svarer til bestemmelserne i Folketingets forretningsorden.
 Endelig foreslås folketingsbeslutningens tekst på en række punkter justeret for at gøre ordlyden kønsneutral.
Til § 1 Til nr. 1, 4, 8, 9 og 11 Der er alene tale om ændringer af kønsspecifikke betegnelser i folketingsbeslutningen om statsrevisorernes valg og virksomhed til kønsneutrale formuleringer. Ændringerne indebærer således ingen materiel ændring af retstilstanden.
Til nr. 2 Efter den gældende bestemmelse i folketingsbeslutningens § 2, stk. 3, finder forvaltningslovens § 3, stk. 1, om inhabilitet med de nødvendige tilpasninger anvendelse i statsrevisorernes virke.
Forvaltningslovens § 3, stk. 1, bestemmer, under hvilke omstændigheder en person, der virker inden for den offentlige forvaltning, er inhabil i forhold til en bestemt sag.
Retsvirkningen af inhabilitet fremgår af lovens § 3, stk. 3, hvorefter den, der er inhabil i forhold til en sag, ikke må træffe afgørelse, deltage i afgørelsen eller i øvrigt medvirke ved behandlingen af den pågældende sag.
Det er fundet rigtigst at præcisere i folketingsbeslutningen, at ikke kun forvaltningslovens almindelige regel om, hvornår inhabilitet foreligger, men tillige lovens almindelige regel om retsvirkningen heraf gælder for statsrevisorernes virke med de fornødne tilpasninger.
Det foreslås derfor, at der til henvisningen til forvaltningslovens § 3, stk. 1, føjes en henvisning til lovens § 3, stk. 3.
Til nr. 3 Det foreslås bestemt, at en statsrevisor, når vedkommende er valgt, afgiver en skriftlig erklæring om, at vedkommende overholder de betingelser for at være statsrevisor, som gælder efter folketingsbeslutningens § 2, stk. 1 og 2, og at denne erklæring fremsendes til Udvalget for Forretningsordenen.
Dette har været fulgt som en almindelig praksis igennem en længere årrække, men har ikke været udtrykkeligt krævet efter folketingsbeslutningens regler.
Det er imidlertid fundet ønskeligt, at der optages en udtrykkelig regel herom i folketingsbeslutningen.
Til nr. 5 Med nyaffattelsen af folketingsbeslutningens § 7, stk. 1, foreslås præciseret, at formålet med statsrevisorernes endelige betænkning over statsregnskabet er at forelægge statsregnskabet med statsrevisorernes bemærkninger for Folketinget til beslutning.
Samtidig foreslås den særlige bestemmelse om en længere frist for betænkningen over statsregnskabet for 1995, som i sagens natur for længst har mistet sin relevans, af ordensmæssige grunde ophævet.
Den foreslåede nyaffattelse af folketingsbeslutningens § 7, stk. 2, indebærer en ajourføring af reglerne om, hvad statsrevisorernes endelige betænkning over statsregnskabet skal indeholde.
Af den gældende bestemmelse følger, at ministerredegørelser, notater fra rigsrevisor m.v. optages i den endelige betænkning.
Denne bestemmelse går tilbage til en tid, hvor den endelige betænkning var det eneste sted, hvor disse dokumenter blev optrykt.
I dag offentliggøres ministerredegørelser, notater m.v. løbende på statsrevisorernes hjemmeside, og i den endelige betænkning vises derfor i praksis alene en oversigt over de ministerredegørelser, notater m.v., som statsrevisorerne har behandlet i perioden, siden den sidste endelige betænkning over statsregnskabet blev afgivet.
Den foreslåede ændrede affattelse, hvorefter sådanne dokumenter skal fremgå af den endelige betænkning, er en tilpasning til denne nyere praksis.
Der foreslås herudover en sproglig og formidlingsmæssig opdatering af stykkets ordlyd, som ikke indebærer nogen materiel ændring af retstilstanden.
Den foreslåede nye bestemmelse i folketingsbeslutningens § 7, stk. 3, indebærer, at statsrevisorerne i den endelige betænkning over statsregnskabet skal afrapportere deres besigtigelser af statslig virksomhed og andre aktiviteter.
Dette har været fulgt som en almindelig praksis igennem en længere årrække, men har ikke været udtrykkeligt krævet efter folketingsbeslutningens regler.
Det er imidlertid fundet ønskeligt, at der indsættes en udtrykkelig regel herom i folketingsbeslutningen.
Til nr. 6 Den foreslåede nyaffattelse af folketingsbeslutningens § 8 indebærer, at konsensusprincippet for statsrevisorernes arbejde som noget nyt gives udtryk i selve folketingsbeslutningens ordlyd.
Konkret foreslås bestemt, at statsrevisorerne skal tilstræbe konsensus i deres stillingtagen til de enkelte sager i beretninger, notater og betænkninger.
Dette konsensusprincip har været en kutyme og et væsentligt særkende for statsrevisorernes virksomhed igennem mange år.
Statsrevisorerne tillægger konsensusprincippet stor betydning for deres arbejdsform og for vægten af deres bedømmelser af sager, hvilket også er baggrunden for, at statsrevisorerne har fundet det ønskeligt, at princippet fremover skal finde klart udtryk i regelgrundlaget for deres virksomhed.
 Princippet i den nuværende bestemmelse i folketingsbeslutningens § 8, hvorefter enhver statsrevisor er berettiget til at fordre sit standpunkt optaget og begrundet i tilknytning til de enkelte sager i beretninger og betænkninger, foreslås videreført i det foreslåede § 8, stk. 2, for de tilfælde, hvor konsensus ikke kan opnås.
Det foreslåede § 8, stk. 3, 1. pkt., indebærer, at konsensusprincippet ikke alene skal gælde, når statsrevisorerne tager stilling til sager i beretninger, notater og betænkninger, men også, når statsrevisorerne anmoder rigsrevisor om at foretage undersøgelser og afgive beretning eller notat herom til statsrevisorerne.
For de tilfælde, hvor konsensus ikke kan opnås, foreslås i 2. pkt., at mindst 2 statsrevisorer skal være enige om det, førend en anmodning fremsættes til rigsrevisor.
Til nr. 7 Der er alene tale om en ordensmæssig rettelse af en fejlagtig henvisning til bestemmelser i rigsrevisorloven.
Til nr. 10 Der er tale om ændring af en kønsspecifik betegnelse i folketingsbeslutningen om statsrevisorernes valg og virksomhed til en kønsneutral formulering samt en rent ordensmæssig justering af ordlyden. Ændringen indebærer således ingen materiel ændring af retstilstanden.
Til nr. 12 Statsrevisorerne har ikke længere tilknyttet en sekretær, men en sekretariatschef.
Det foreslås, at folketingsbeslutningens ordlyd ændres for at afspejle dette.
Til nr. 13 og 14 De foreslåede ændringer indebærer en ajourføring af folketingsbeslutningens bestemmelser om ansættelse, afskedigelse, løn og pension for medarbejdere i statsrevisorernes sekretariat, så bestemmelserne i alt væsentligt kommer til at svare til ordlyden i § 48, stk. 1, 1. og 3. pkt., i Folketingets forretningsorden.
De pågældende bestemmelser i forretningsordenen fik deres nuværende affattelse ved en ændring af forretningsordenen i 2011, dog uden at der samtidig skete nogen konsekvensændring af folketingsbeslutningen.
Til § 2 Det foreslås, at folketingsbeslutningen træder i kraft den 1. oktober 2018, hvilket vil falde sammen med tiltrædelsestidspunktet for det første nyvalgte statsrevisorkollegium efter beslutningens forventede vedtagelse.
Skriftlig fremsættelse Pia Kjærsgaard (DF):
 Som ordfører for forslagsstillerne tillader jeg mig herved at fremsætte:
Forslag til folketingsbeslutning om ændring af folketingsbeslutning om statsrevisorernes valg og virksomhed (Beslutningsforslag nr.
B 143) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
