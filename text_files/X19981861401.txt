I en sag, hvor selskabet var stiftet ved skattefri  

 virksomhedsomdannelse pr. 1. januar 1996, og hvor Ligningsrådet havde givet  

 afslag på skattefri aktieombytning under henvisning til, at  

 ombytningsreglerne ikke kan anvendes med det formål at undgå avancebeskatning  

 i tilfælde af et selskabs konkurs (TfS 1997, 206), blev der ansøgt om  

 tilladelse påny.
Ansøgningen havde til formål at skabe mulighed for at  

 adskille aktionærens virksomheder og derved afgrænse risikoen de enkelte  

 virksomheder imellem.
I mellemtiden var virksomhedsomdannelsen selvangivet og  

 lignet.
På det nye grundlag gav Ligningsrådet tilladelse på vilkår, at det ny  

 holdingselskabs helejerskab af det fremtidige datterselskab blev bevaret i  

 mindst 3 år.
 En aktionær ejede hele aktiekapitalen på nom. 1 mio. kr. i et selskab.
 Aktiekapitalen var erhvervet i starten af 1996 ved køb af selskabet som et  

 såkaldt skuffeselskab, og selskabet var med virkning fra 1. januar 1996  

 anvendt ved en skattefri omdannelse af den af aktionæren hidtil personlig  

 drevne virksomhed.
 Den skattemæssige anskaffelsessum for aktierne var af revisor opgjort til  

 et negativt beløb på godt 10 mio. kr.
 Selskabets aktivitet bestod i at drive sportsforretning og at drive en  

 større afdeling for profiltøj.
 Ultimo 1996 gav Ligningsrådet afslag på en ansøgning om tilladelse til  

 skattefri ombytning.
 Om formålet med ombytningen var der angivet følgende:
»..aktierne i selskabet er erhvervet med en negativ  

 anskaffelsessum i forbindelse med virksomhedsomdannelsen.
Aktionæren har  

 derfor ikke ved selskabsstiftelsen opnået den hæftelsesbegrænsning, der var  

 tilsigtet hermed.
Selskabet driver således virksomhed indenfor en stærk konkurrencepræget  

 branche, og i tilfælde af selskabets eventuelle konkurs vil der blive udløst  

 en aktieavancebeskatning hos aktionæren af et beløb svarende til forskellen  

 mellem 0 kr. og den negative anskaffelsessum på de i forbindelse med  

 omdannelsen erhvervede aktier.
Med henblik på at undgå at en sådan situation  

 opstår, ønsker aktionæren at stifte et holdingselskab i anpartsselskabsform  

 med en indskudskapital på 200.000 kr.« Ligningsrådets afslag blev begrundet med, at ombytningsreglerne ikke kan  

 anvendes med det formål at undgå avancebeskatning i tilfælde af et selskabs  

 konkurs.
 I starten af 1997 blev der ansøgt om tilladelse til skattefri  

 aktieombytning på ny.
 Som begrundelse var angivet følgende:
 »Hensigten med aktieombytningen er at etablere et holdingselskab,  

 der på længere sigt skal eje samtlige virksomheder i form af datterselskaber.
Som oplyst i vores første anmodning driver selskabet virksomhed inden for  

 en stærkt konkurrencepræget branche.
Hensigten med aktieombytningen er  

 således at skabe mulighed for at adskille vor klients virksomheder, og derved  

 afgrænse risikoen de enkelte virksomheder imellem.
En koncernstruktur med et  

 holdingselskab er fundet mest hensigtsmæssig, idet vores klient ønsker at  

 opretholde fælles ledelse, administration og indkøbsfunktion.« Det var således hensigten, at afdelingen for profiltøj skulle udskilles  

 fra selskabet til et selvstændigt selskab.
I personligt regi drev aktionæren også en sportsbutik.
Forretningen var  

 erhvervet fra et konkursbo pr. 1. februar 1995 og forventedes inden for en  

 årrække omdannet til selskab.
 Af åbningsbalancen pr. 1. januar 1996 for selskabet fremgik, at der var  

 overdraget aktiver for ca. 19,4 mio. kr., herunder good-will for 8,6 mio. kr.  

 Den regnskabsmæssige egenkapital udgjorde ca. 1,6 mio. kr., når der var taget  

 hensyn til udskudt skat på ca. 3,5 mio. kr.
 Anskaffelsessummen for aktierne blev opgjort til - 10.417.932 kr.  

(negativ) og senere af kommunen ansat til - 9.670.232 kr.  

(negativ) .
 Selskabets 1. regnskabsår omfattede perioden 1. september 1995 - 31.  

 december 1996. Resultatet havde udgjort 1.546.691 kr. efter skat, således at  

 den regnskabsmæssige egenkapital pr. 31. december 1996 udgjorde ca. 3,1 mio.  

 kr.
 For 1. halvår af 1997 var der opnået et resultat før skat på ca. 0,6 mil.  

 kr., og for hele 1997 forventedes et resultat før skat på ca. 1,6 mio. kr.
 Aktieombytningen ønskedes gennemført ved, at aktionæren indskød sin  

 aktiepost i selskabet i et nystiftet holdingselskab mod alene at blive  

 vederlagt med anparter i dette selskab.
 Det var oplyst, at der ikke var planer om at ændre på ejerforholdet til  

 selskabet i de første 3 år efter ombytningen.
En kommune havde udtalt, at de ikke kunne anbefale tilladelse, idet  

 anmodningen ikke var begrundet i koncernforhold eller selskabet egne  

 erhvervsmæssige risici, men alene begrundet i et ønske om at undgå  

 aktieavancebeskatning i tilfælde af selskabets konkurs.
En anden kommune og  

 told- og skatteregionen havde udtalt, at de kunne anbefale, at der blev givet  

 tilladelse til aktieombytning.
 På det nye grundlag gav Ligningsrådet tilladelse på vilkår, at det ny  

 holdingselskabs helejerskab af det fremtidige datterselskab blev bevaret i  

 mindst 3 år.
