(Til samtlige amtskommuner, Københavns  

 og Frederiksberg kommuner m.fl.) 1. Indledning.
 Sundhedsstyrelsens planlægnings- og visitationsudvalg har - efter  

 anmodning fra indenrigsministeriet - drøftet behandlingen af ekstrem  

 vækstbetinget kæbeanomali og medfødte eller erhvervede kraniofaciale  

 misdannelder, jfr. i øvrigt Sundhedsstyrelsens redegørelse vedr. modeller for  

 en fremtidig tandsundhedspolitik (ATFO, 1985).
 På baggrund heraf er denne meddelelse udarbejdet.
 Meddelelsen træder i kraft den 1. august 1987.
 2. Afgrænsning af patientgruppen.
 Patienter, for hvilken ortodontisk-kirurgisk behandling kan være  

 indiceret, kan hensigtsmæssigt opdeles i følgende kategorier:
1. Patienter med alvorlige medfødte eller erhvervede  

 kraniofaciale  misdannelser, herunder en række syndromer (f.eks.
Crouzon  

 syndrom, Apert syndrom, Treacher Collins syndrom, hypertelorisme).
 2. Patienter med alvorlige medfødte eller erhvervede  

  ansigtsmisdannelser, (f.eks. læbe-ganespalte).
 3. Patienter med ekstreme vækstbetingede deformiteter  

 med så alvorlige afvigelser i kæbevæksten, at såvel ortodontiske som  

 kirurgiske indgreb er nødvendige.
 I det efterfølgende vil der blive refereret til disse patientkategorier  

 med de angivne numre.
 Patientkategori 1 karakteriseres ved alvorlige deformiteter i ansigts- og  

 kæbeområdet, ofte med ukendt ætiologi, men i enkelte tilfælde med klare  

 arvelige anlæg for abnorm vækst eller mangel på vækst i de enkelte dele af  

 ansigtsskelettet.
For så vidt angår patientkategori 2 skal det fastslås, at deres behandling  

 allerede er defineret som en landsfunktion, organiseret via centrene for  

 læbe-ganespaltebehandling i Århus og København (Taleinstitutterne) med  

 eventuel ortodontisk-kirurgisk behandling ydet på Rigshospitalet og Århus  

 kommunehospital.
Den primære kirurgiske behandling finder alene sted på  

 Rigshospitalet.
Der er ikke påtænkt ændringer i behandlingssystemet for denne  

 patientkategori, hvorfor den ikke omtales i det følgende.
Patientkategori 3 karakteriseres ved, at deres kæber vokser helt  

 afvigende fra det normale vækstmønster.
Det kan medføre unormalt stort  

 overbid eller unormalt stort underbid eller forskellige kombinationer af  

 bidforstyrrelser.
Patienterne kan ikke behandles tilstrækkeligt gennem  

 tandreguleringsbehandling alene.
Vækstforstyrrelsen er så alvorlig, at det er  

 nødvendigt tillige at foretage et kirurgisk indgreb, hvorved kæbernes  

 indbyrdes relationer ad kirurgisk vej korrigeres.
 3. Indikationsområde.
Indikationsområdet for behandling af sådanne vækstafvigelser, der ikke kan  

 behandles tilstrækkeligt gennem ortodontisk behandling alene (  

 patientkategori 3), er gennem kombineret ortodontisk-kirurgisk behandling at  

 eliminere fysiske of psykosociale følger af den afvigende kæbeudvikling.  

 Medens ortodontisk behandling af almindelige malokklusioner  

 (tandstillingsfejl) overvejende tilsigter at forebygge eller afbryde en  

 uheldig bidudvikling, tilsigter behandling af ekstreme kæbeanomalier  

 overvejende at fjerne gener udgående fra disse anomalier.
Generne kan fra  

 patientens side opleves i form af, at tyggefunktionen kan være forringet, at  

 der opstår symptomer fra muskler og kæbeled, at der forekommer hovedpine og  

 ansigtssmerter udløst af bidfunktionelle forstyrrelser, og at udseendet  

 afviger væsentligt som følge af den ekstreme kæbevækst og med alvorlige  

 psykiske og sociale følger.
I en del tilfælde vil der være tale om voksne patienter, som ikke  

 tidligere har fået konventionel ortodontisk behandling, og hvor der nu er  

 indikation for ortodontisk-kirurgisk behandling.
Ved andre svære  

 vækstbetingede kæbedeformiteter, hvor diagnosen er stillet i barnealderen, er  

 der som oftest tale om en længerevarende vækstobservation og ortodontisk  

 behandling, inden kirurgien kan institueres.
 4.Hyppighed og sværhedsgrad.
Der foreligger ikke tilstrækkelig dokumentation for den nøjagtige  

 hyppighed af patientkategori 1 og 3. Det skønnes, at  patientkategori 1  

 omfatter 15-20 tilfælde om året på landsplan, der kræver omfattende  

 rekonstruktive kirurgiske indgreb.
Det nødvendige behandlerteam består af  

 plastikkirurg, neurokirurg, oral kirurg, oftalmolog, otorhinolaryngolog og  

 specialtandlæge i ortodonti.
Odontologisk ekspertise er nødvendig, både ved  

 behandlingens planlægning og ved udførelsen.
Enkelte sjældent forekommende  

 tilfælde vil efter gældende regler kunne sendes til udlandet til behandling  

 på større centre.
For så vidt angår patientkategori 3 anslås det, at der på landsplan hos  

 ca. 1 procent af en fødselsårgang vil være indikation for  

 ortodontisk-kirurgisk behandling, svarende til ca. 500 patienter om året.  

 Behandlingerne er mindre omfattende end for patientkategori 1, men  

 komplicerede, og det er af afgørende betydning, at de er nøje koordineret.  

 Behandlingerne udføres af et team bestående af oral kirurg og specialtandlæge  

 i ortodonti.
Derudover vil der ofte være behov for protetisk og bidfunktionel  

 ekspertise.
 En forskningsmæssig indsats på området er et vigtigt led i vurderingen af  

 det fremtidige behandlingsbehov.
 5. Organisation af behandlingen.
 Patientkategori 3 behandles på to lands-/landsdelscentre:
- Rigshospitalet/Københavns Tandlægehøjskole - Århus kommunehospital/Århus Tandlægehøjskole og tre landsdelscentre:
- Odense sygehus - Aalborg sygehus - Københavns amts sygehus i Glostrup.
 Rigshospitalet/Københavns Tandlægehøjskole betjener sygehuskommunerne øst  

 for Storebælt undtagen Københavns amtskommune, medens Århus  

 kommunehospital/Århus Tandlægehøjskole betjener sygehuskommunerne vest for  

 Storebælt undtagen Fyns, Sønderjyllands, Nordjyllands og en del af Viborg  

 amtskommuner.
Fyns amtskommunes sygehus i Odense varetager landsdelsfunktionerne for  

 Fyns og Sønderjyllands amtskommuner.
Nordjyllands amtskommunes sygehus i  

 Aalborg varetager landsdelsfunktionerne for denne amtskommune samt en del af  

 Viborg amtskommune.
Københavns amtskommunes sygehus i Glostrup varetager  

 ligeledes landsdelsfunktionerne for sin egen amtskommune.
 Denne organisation skal med baggrund i det aktuelle og forventede antal  

 patienter søge at imødekomme dels den fordeling af behandlingsopgaver for den  

 pågældende patientkategori, som har udviklet sig gennem en årrække, dels en  

 fordeling af behandlingsopgaver, som skønnes hensigtsmæssig med henblik på en  

 opretholdelse af den nødvendige ekspertise for behandlingsopgavernes løsning,  

 dels en fordeling, der skønnes at svare til de faglige indstillinger herom.
Det skal understreges, at der ikke på baggrund af konkrete erfaringer på  

 området synes at være faglig mulighed for på forhånd at foretage en  

 hensigtsmæssig eller praktisk adskillelse af forskellige underkategorier af  

 patientkategori 3, f.eks. i form af »lettere« eller  

 »sværere« tilfælde.
Alligevel finder man, at der må være mulighed  

 for i givne individuelle tilfælde at videresende patienter, hvis behandling  

 efter en nærmere vurdering viser sig at være uigennemførlig på  

 landsdelscentrene.
 Patientkategori 1 behandles på to lands-/landsdelscentre i tæt  

 samarbejde.
 6. Visitationsretningslinier.
 Visitationen af patientkategori 3 tilrettelægges efter følgende  

 principper:
 1. Behandlingen af ekstrem vækstbetinget kæbeanomali,  

 omfattende såvel ortodontisk som kirurgisk behandling, betragtes som en  

 sygehusopgave.
 2. Sygehuskommunerne skal igennem specialtandlæger  

 ansat ved sygehusvæsenet eller på konsulentbasis m.v. vurdere patienterne og  

 herunder tage stilling til, om behandlingen kan finde sted i sygehuskommunes  

 eget sygehusvæsen, inden de udsteder en kaution til en nærmere undersøgelse  

 og behandling på et lands- og landsdelscenter.
 3. Lands- og landsdelscentrene tager på en  

 ortodontisk-kirurgisk konference den endelige stilling til behandlingen af  

 hver patient.
4. Sygehuskommunerne udarbejder interne  

 visitationsretningslinier for denne patientkategori.
Retningslinierne  

 forudsættes indpasset i de eksisterende benyttelsesaftaler med lands- og  

 landsdelscentre.
 De samme principper gælder for patientkategori 1, idet henvisning til  

 behandling i udlandet forudsættes at ske på landscentrenes foranledning.
 Et behandlingsforløb for patientkategori 3 vil sædvanligvis forløbe efter  

 nedenstående skema:
 1. Henvisning/kaution fra sygehuskommunen.
 2. Vurdering ved ortodontisk-kirurgisk konference ved  

 lands- eller landsdelscenter.
 3. Tandregulering i 6-18 måneder.
 4. Operation under indlæggelse, fulgt af  

 efterbehandling gennem ca. 2 måneder.
 5. Postoperativ tandregulering i ca. 6 måneder.
 6. Retentionsfase i tandregulering i 6-12 måneder.
 Fastlæggelse af retningslinier for den nærmere koordination mellem  

 behandlingens forskellige dele sker ved det enkelte behandlingscenter.
 7. Betaling.
 Behandling af såvel patientkategori 1 som patientkategori 3 er  

 sygehusydelser, og udgifterne i forbindelse hermed afholdes som følge heraf  

 efter sygehuslovgivningens betalingsregler, hvorefter patientens bopæls  

 amtskommune afholder de med behandling, undersøgelse m.v. forbundne udgifter  

 samt befordringsudgifter i den udstrækning, indenrigsministeriets  

 bekendtgørelse nr. 608 af 29. november 1982 om ydelse af befordring eller  

 befordringsgodtgørelse i henhold til lov om sygehusvæsenet hjemler ret til  

 befordring.
