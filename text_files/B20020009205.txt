Bekendtgørelse om samarbejdet mellem  

 Finanstilsynet og  

 en garantifond for indskydere og investorer I medfør af § 2, stk. 4, i lov om en garantifond for  

 indskydere og investorer, jf. lovbekendtgørelse nr. 119 af 23. februar  

 2001, fastsættes:
 § 1. Når der efter Finanstilsynets vurdering  

 er stor risiko for, at et bidragspligtigt institut vil komme i  

 økonomiske vanskeligheder, skal Finanstilsynet skriftligt orientere  

 Fonden herom.
§ 2. Hvis et institut bliver nødlidende, og  

 Finanstilsynet vurderer, at det kan blive nødvendigt at inddrage  

 Fonden, tager Finanstilsynet initiativ til et møde med Fonden  

 vedrørende det nødlidende institut.
På mødet skal  

 Finanstilsynet orientere Fonden om tilsynets vurdering af det  

 nødlidende instituts økonomiske stilling.
Finanstilsynet  

 udarbejder referat af mødet.
§ 3. Finanstilsynet skal udarbejde en vurdering af  

 det nødlidende institut.
Vurderingen skal indeholde en  

 værdiansættelse af instituttets aktiver m.v. såvel under  

 forudsætning af, at instituttet fortsætter sin virksomhed, som  

 under forudsætning af at virksomheden ophører.
Denne vurdering  

 videregives skriftligt til Fonden sammen med en kort beskrivelse af  

 Finanstilsynets beslutningsgrundlag.
 Stk. 2. Finanstilsynets oplysninger om  

 værdiansættelse af det nødlidende instituts aktiver m.v.  

 skal stilles til Fondens rådighed.
 Stk. 3. Finanstilsynet skal anmode det nødlidende  

 institut om at fremskaffe en aktuel oversigt over dækkede  

 nettoindlån, dækkede midler og dækkede værdipapirer.  

 Finanstilsynet videregiver denne oversigt til Fonden.
 § 4. Fonden skal anmode det nødlidende  

 institut om at fremskaffe alle relevante oplysninger, således at Fonden  

 kan værdiansætte instituttets aktiver m.v.
Stk. 2. Fonden skal på baggrund af de af instituttet  

 fremsendte oplysninger, Fondens undersøgelse af instituttet ved egne  

 sagkyndige og Finanstilsynets vurdering, jf. § 3, stk. 1, udarbejde  

 en skriftlig vurdering af det maksimale beløb, hvormed Fonden kan  

 bidrage til en afvikling af det nødlidende institut.
Denne vurdering  

 videregives til Finanstilsynet sammen med en skriftlig tilkendegivelse af,  

 hvorvidt Fonden ønsker at medvirke i forhandlinger om en  

 løsning, herunder i form af, at det nødlidende institut  

 overtages helt eller delvis af et andet institut eller andre investorer.
 § 5. Fonden stiller krav om, at eventuelle tilbud  

 om hel eller delvis overtagelse el. lign. afgives skriftligt og fremsendes  

 til det nødlidende institut, Fonden og Finanstilsynet.
§ 6. Såfremt der er forskel mellem  

 Finanstilsynets, Fondens og en interesseret parts vurdering af det  

 nødlidende instituts underbalance, har Fonden pligt til at foretage en  

 nøje vurdering heraf.
Såfremt Fonden herefter beslutter at  

 benytte Fondens egen vurdering, skal Fonden begrunde dette skriftligt.  

 Begrundelsen fremsendes til Finanstilsynet.
§ 7. Når vurderingen af det  

 nødlidende institut er tilendebragt, og hvis der er modtaget  

 skriftligt tilbud, indkalder Finanstilsynet Fonden, det nødlidende  

 institut, det tilbudsgivende institut samt de øvrige implicerede  

 parter til at deltage i forhandlinger om en løsning.
Finanstilsynet  

 foranlediger, at der tages referat af de møder, hvor Finanstilsynet  

 deltager.
 § 8. Såfremt forhandlingerne resulterer i en  

 løsning med Fondens medvirken, skal Fonden sikre, at der  

 udfærdiges en aftale med de implicerede parter om Fondens  

 økonomiske bidrag.
 Stk. 2. Såfremt Fonden ikke ønsker at medvirke  

 til en løsning, meddeles dette skriftligt til Finanstilsynet, det  

 nødlidende institut og de øvrige involverede parter.
§ 9. Økonomi- og Erhvervsministeriet kan  

 sammen med Finanstilsynet varetage forhandlingerne med Fonden, det  

 nødlidende institut, det tilbudsgivende institut og de øvrige  

 implicerede parter.
Finanstilsynet og Fonden underrettes skriftligt  

 herom.
Stk. 2. Finanstilsynet fremsender kopi af sine vurderinger  

 efter § 1 og § 3, stk. 1, samt kopi af Finanstilsynets  

 referater til Økonomi- og Erhvervsministeriet.
Efter anmodning  

 fremsender Finanstilsynet endvidere kopi af andre oplysninger og dokumenter  

 efter § 3, stk. 2-3, § 4, stk. 2, og §§ 5-7 til  

 Økonomi- og Erhvervsministeriet.
 § 10. Finanstilsynet og Fonden skal udarbejde en  

 beredskabsplan, der nærmere beskriver det praktiske arbejde.
§ 11. Såfremt der enighed mellem  

 Finanstilsynet og Fonden herom, kan afvigelser fra ovenstående  

 procedure ske, når hensynet til det nødlidende institut og dets  

 indskydere eller investorer, herunder navnlig væsentlige praktiske  

 forhold, tilsiger det.
Afvigelserne skal aftales skriftligt af Finanstilsynet  

 og Fonden med angivelsen af begrundelsen for afvigelsen.
 § 12. Bekendtgørelsen træder i kraft  

 den 15. marts 2002.
 Stk. 2. Bekendtgørelse nr. 117 af 3. februar 1997 om  

 samarbejdet mellem Finanstilsynet og Indskydergarantifonden ophæves  

 samtidig.
