 7. februar 1969.
 Justitsministeriet har, som det vil være Dem bekendt, fremsat lovforslag  

 om, at straffelovens § 234 ændres, således at bestemmelsen alene kommer til  

 at omfatte salg af utugtige billeder eller genstande til personer under 16  

 år.
Såfremt et sådant lovforslag vedtages, bør der som nævnt i bemærkninger  

 til lovforslagets punkt 15 ske ændring i de politivedtægtsbestemmelser, der  

 svarer til § 12, stk. 1, i normalpolitivedtægten af september 1968. Ændringen  

 kan gennemføres derved, at ordene »anstødelig eller« i § 12, stk.  

 1, udgår, og at der som 2. punktum tilføjes: »Det samme gælder opsætning  

 eller ombæring af plakater eller udstilling eller uddeling af skrifter eller  

 billeder, når plakaterne, skrifterne eller billederne er af anstødelig  

 karakter.« Da den retstilstand, der gennem det fremsatte lovforslag tilstræbes  

 indført, forudsætter, at der overalt findes politivedtægtsbestemmelser af det  

 anførte indhold, skal man anmode om, at politimestrene tager initiativet til,  

 at en sådan ændring i politivedtægterne kan være gennemført samtidig med  

 lovens ikrafttræden, som forventes at blive den 1. juli 1969.  

 Justitsministeriet lægger afgørende vægt på, at dette sker ved at arbejdet  

 med revision af politivedtægterne på grundlag af den i september 1968  

 udsendte normalpolitivedtægt fremskyndes, således at udkast til ny  

 politivedtægt for politikredsen med amtmandens udtalelse kan være  

 justitsministeriet i hænde senest den 10. maj 1969.
 Den i § 3 og § 5 i lov nr. 21 af 4. februar 1871 foreskrevne indhentelse  

 af erklæring fra kommunalbestyrelserne vil det være hensigtsmæssigt at  

 foretage ved udsendelse af eksemplarer af normalpolitivedtægten med  

 politimestrenes eventuelle ændringsforslag til alle vedkommende  

 kommunalbestyrelser samtidig og med fastsættelse af en frist til svar.
 Opmærksomheden henledes på, at afvigelser fra normalpolitivedtægtens tekst  

 ikke kan forventes godkendt, medmindre særlige omstændigheder taler for det.  

 Det henstilles, at kommunalbestyrelserne gøres bekendt hermed.
 Særtryk af normalpolitivedtægten kan rekvireres i justitsministeriet.
