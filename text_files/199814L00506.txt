Betænkning afgivet af Erhvervsudvalget  

 den 20. maj 1999 Betænkning over Forslag til lov om ændring af lov om  

 markedsføring (Oplysningskrav til forbrugergarantier, regler om  

 Forbrugerombudsmandens ansættelse og styrkelse af  

 Forbrugerombudsmandens indgrebsmuligheder) Udvalget har behandlet lovforslaget i nogle møder  

 og har herunder stillet spørgsmål til erhvervsministeren, som  

 denne har besvaret skriftligt.
 Endvidere har udvalget modtaget skriftlige og/eller  

 mundtlige henvendelser fra:
Advokatrådet, Bryggeriforeningen, Det Danske Handelskammer, FDB og Vin og Spiritus Organisationen i Danmark.
 Der er af erhvervsministeren stillet  

 ændringsforslag, hvorom henvises til de ledsagende  

 bemærkninger.
 Herefter indstiller et flertal (Socialdemokratiets,  

 Socialistisk Folkepartis, Det Radikale Venstres, Enhedslistens og Kristeligt  

 Folkepartis medlemmer af udvalget) lovforslaget til vedtagelse med det  

 stillede ændringsforslag.
 Et mindretal  (Venstres, Dansk Folkepartis,  

 Centrum-Demokraternes og Fremskridtspartiets medlemmer af udvalget)  

 indstiller lovforslaget til forkastelse ved 3. behandling og vil  

 stemme imod det af erhvervsministeren stillede ændringsforslag.
 Et andet mindretal (Det Konservative Folkepartis  

 medlem af udvalget) indstiller lovforslaget til forkastelse ved 3.  

 behandling og agter at stemme hverken for eller imod det stillede  

 ændringsforslag.
Ændringsforslag Af	erhvervsministeren, tiltrådt af et flertal (S,  

 SF, RV, EL og KRF):
Til § 1 1) I det under nr. 4 foreslåede  § 17, stk. 2,  

indsættes efter 1. pkt. som nyt punktum: »Et sådant påbud kan kun meddeles  

 erhvervsdrivende, der er medlem af en organisation, der har indgået  

 aftale efter 1. pkt.« Bemærkninger Til nr. 1 I det fremsatte forslag til § 17, stk. 2, er det  

 foreslået, at bindende retningslinjer kan danne grundlag for et  

 administrativt påbud fra Forbrugerombudsmanden, uden at denne  

 først skal være forpligtet til at forhandle med den enkelte  

 erhvervsdrivende.
Det er samtidig foreslået, at den bindende virkning  

 af tiltrådte retningslinjer gælder for alle virksomheder inden  

 for den pågældende branche, dvs. også for virksomheder, der  

 ikke er medlem af en tiltrædende organisation.
 Den foreslåede regel om, at Forbrugerombudsmanden -  

 uden først at skulle forhandle individuelt med den erhvervsdrivende -  

 kan meddele påbud ved overtrædelse af bindende retningslinjer,  

 har rejst betænkeligheder ud fra hensynet til retssikkerheden for de  

 virksomheder, der ikke er medlem af en brancheorganisation.
 For at imødegå denne kritik foreslås  

 det, at Forbrugerombudsmanden kun kan meddele påbud uden forhandling  

 over for erhvervsdrivende, der på tidspunktet for tilsidesættelse  

 af en bindende retningslinje er medlem af en organisation, der har  

 indgået aftale om at tillægge retningslinjen bindende  

 virkning.
 Tilsidesætter en erhvervsvirksomhed, der ikke er  

 medlem, bindende retningslinjer, kan Forbrugerombudsmanden meddele  

 påbud efter forudgående forhandling, jf. bemærkningerne i  

 det fremsatte lovforslag til nr. 5, 5. afsnit, 1.-2. pkt.
 Forbrugerombudsmanden drager omsorg for, at relevante  

 erhvervsdrivende og andre berørte, der ikke er medlem af de relevante  

 erhvervs- og forbrugerorganisationer, gøres bekendt med aftaler, der  

 indgås i henhold til stk. 2, og får mulighed for at tilslutte sig  

 aftalen.
 I bemærkningerne i det fremsatte lovforslag  

 bør der herefter ses bort fra nr. 4, 8. afsnit.
