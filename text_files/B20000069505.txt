Bekendtgørelse om godkendelse af  

 private leverandører af høreapparater I medfør af § 97, stk. 6, i lov om social service, jf.  

 lovbekendtgørelse nr. 26 af 17. januar 2000, som ændret ved lov  

 nr. 465 af 31. maj 2000, fastsættes:
 § 1. DELTA Teknisk-Audiologisk Laboratorium  

 godkender private høreapparatleverandører, der opfylder kravene  

 i § 2 for at levere tilskudsberettigede høreapparater og dertil  

 knyttede ydelser efter § 97, stk. 5, i lov om social service.
 Stk. 2. Ansøgning om godkendelse af private  

 høreapparatleverandører indsendes til DELTA Teknisk-Audiologisk  

 Laboratorium.
 Stk. 3. DELTA Teknisk-Audiologisk Laboratorium fører  

 fortegnelse over godkendte, private  

 høreapparatleverandører.
 § 2. For at opnå godkendelse efter § 1  

 skal en privat høreapparatleverandør opfylde følgende  

 krav til høreapparatbehandling m.v.:
 1)	Audiometri og tilpasning af høreapparat skal udføres  

 af speciallæger i øre-, næse- og halssygdomme med  

 audiologi som særligt fagområde (audiologer), speciallæger  

 i øre-, næse- og halssygdomme med efteruddannelse i audiologi  

 eller audiologiassistenter.
 2)	Audiologiassistenter, som er færdiguddannede efter 1. juli  

 2000, og som selvstændigt foretager audiometri og tilpasning af  

 høreapparater, skal have mindst to års erhvervserfaring fra en  

 offentlig audiologisk klinik, der foretager høreapparattilpasning  

 på mindst 1000 klienter årligt.
 3)	Audiometri skal udføres i henhold til anerkendte og  

 dokumenterede metoder.
 4)	Audiometriudstyr skal kalibreres mindst en gang årligt.
 5)	Udvælgelse og tilpasning af høreapparater skal ske  

 efter producentens retningslinier.
 6)	Effekten af høreapparatbehandlingen skal dokumenteres ved  

 hjælp af måling og/eller patientinterview og skal anføres  

 i en journal for den pågældende person.
 7)	Journalen skal opbevares i mindst 5 år fra den seneste  

 optegnelse.
 8)	Høreapparatleverandøren skal en gang årligt til  

 DELTA Teknisk-Audiologisk Laboratorium indsende en aktivitetsrapport,  

 herunder om antallet af tilpassede og udleverede høreapparater,  

 tilgang og afgang af personale, relevant efteruddannelse for personale samt  

 eventuelle klager.
 9)	Høreapparatleverandøren skal udarbejde en  

 kvalitetshåndbog om procedurer for audiometri og tilpasning af  

 høreapparat, personalets uddannelse samt håndtering af klager og  

 indsende den til DELTA Teknisk-Audiologisk Laboratorium senest 4  

 måneder efter ansøgning om godkendelse.
Stk. 2. Høreapparatleverandøren skal inden  

 høreapparatbehandling påbegyndes oplyse personen om, at det er  

 en betingelse for at opnå tilskud efter § 97, stk. 5, i lov om  

 social service, at vedkommende er henvist hertil af en speciallæge i  

 øre-, næse,- og halssygdomme.
Inden høreapparatbehandling  

 påbegyndes skal høreapparatleverendøren endvidere sikre,  

 at personen har fået bevilget tilskuddet af sin amtskommune.
 Stk. 3. Sundhedsstyrelsen fastlægger nærmere  

 retningslinier for høreapparatbehandling.
 § 3. DELTA Teknisk-Audiologisk Laboratorium  

 fører et årligt tilsyn med godkendte, private  

 høreapparatleverandører.
 Stk. 2. Godkendte, private  

 høreapparatleverandører skal meddele alle de for tilsynet  

 nødvendige oplysninger til DELTA Teknisk-Audiologisk Laboratorium samt  

 ændringer i forhold, der ligger til grund for godkendelsen.
 Stk. 3. Sundhedsstyrelsen fastlægger retningslinier for  

 tilsyn med godkendte, private leverandører af  

 høreapparater.
 § 4. DELTA Teknisk-Audiologisk Laboratorium kan  

 tilbagekalde en godkendelse, som er meddelt efter § 1, stk. 1, hvis  

 en høreapparatleverandør ikke længere opfylder kravene  

 til godkendelse eller ikke meddeler de for gennemførelse af tilsynet  

 nødvendige oplysninger.
 § 5. DELTA Teknisk-Audiologisk Laboratorium kan  

 meddele en tidsbegrænset godkendelse af højst 9 måneders  

 varighed til private leverandører, der inden den 1. november 2000  

 indsender ansøgning om godkendelse, og som erklærer at kunne  

 opfylde kravene i § 2.
 Stk. 2. DELTA Teknisk-Audiologisk Laboratorium afgør  

 efter nærmere undersøgelse, inden udløbet af den  

 tidsbegrænsede godkendelse, om høreapparatleverandøren  

 opfylder betingelserne for at bevare godkendelsen og meddeler  

 afgørelsen til høreapparatleverandøren.
 § 6. Bekendtgørelsen træder i kraft den 26. juli  

 2000.
