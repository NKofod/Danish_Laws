Skriftlig fremsættelse (20. maj 2020) Justitsministeren (Nick Hækkerup):
 Herved tillader jeg mig for Folketinget at fremsætte:
Forslag til lov om ændring af kriminallov for Grønland og retsplejelov for Grønland (Foranstaltninger til at forebygge og inddæmme smitte med covid-19 m.v.) (Lovforslag nr.
L 192) Det er helt centralt for regeringen, at rigsmyndighederne i Grønland er rustet til og har de nødvendige redskaber til at forebygge og modvirke udbredelse af covid-19 i Grønland mest muligt.
Med lov nr. 208 af 17. marts 2020 om ændring af lov om foranstaltninger mod smitsomme og andre overførbare sygdomme (Udvidelse af foranstaltninger til at forebygge og inddæmme smitte samt sikring af kapacitetsmæssige ressourcer m.v.) fik regeringen på en række områder adgang til at sikre myndighedernes handlemuligheder mod smitsomme og andre overførbare sygdomme i Danmark.
Loven indeholder i den forbindelse i § 12 d, stk. 2, en bestemmelse om, at vedkommende minister bemyndiges til i særlige situationer at kunne fravige forpligtelser og rettigheder fastsat i anden lovgivning, i medfør af anden lovgivning eller i afgørelser truffet af det offentlige i medfør af anden lovgivning.
Det vil bl.a. kunne ske, når det er nødvendigt for at forebygge eller inddæmme udbredelse af en alment farlig sygdom her i landet.
Det bemærkes, at § 12 d, stk. 2, ved lov nr. 359 af 4. april 2020 blev ændret til § 12 d, stk. 3.
 Ændringen af epidemiloven indeholder ikke hjemmel til at sætte loven i kraft for Grønland, jf. § 3 i lov nr. 208 af 17. marts 2020.
Formålet med nærværende lovforslag er på den baggrund navnlig at overføre epidemilovens § 12 d, stk. 3, til Grønland på henholdsvis kriminalloven og retsplejelovens område.
Herved sikres det, at myndighederne på Justitsministeriets område i Grønland, f.eks. kriminalforsorgen, har de nødvendige redskaber til at forebygge og modvirke udbredelse af covid-19 mest muligt.
Samtidig sikres det, at der sker en harmonisering af lovgivningen for Grønland, således at de tiltag, der vil kunne indføres i medfør af dette lovforslag, kan følge de tiltag, som er iværksat af Grønlands Selvstyre i medfør af den grønlandske epidemilovgivning.
 Forslaget vil på kriminalforsorgens område f.eks. give mulighed for at fastsætte regler om, at indsatte og tilbageholdtes ret til fællesskab og besøg m.v. kan afskæres helt eller delvist, hvis dette er nødvendigt f.eks. for at forebygge eller inddæmme udbredelse af covid-19 i kriminalforsorgens institutioner.
Det foreslås, at loven træder i kraft dagen efter bekendtgørelsen i Lovtidende.
Det foreslås endvidere, at de indførte bestemmelser automatisk ophæves den 31. december 2021.
 Det er efter regeringens opfattelse nødvendigt, at lovforslaget fremsættes for Folketinget i indeværende samling, idet der er behov for hurtigst muligt at give rigsmyndighederne på retsområdet i Grønland de nødvendige redskaber til at forebygge og modvirke udbredelse af covid-19 i Grønland bedst muligt.
Lovforslaget har forinden fremsættelsen været sendt i høring i en uge.
Den korte høringsfrist er fastsat af hensyn til sagens hastende karakter og under hensyntagen til Folketingets mulighed for at afslutte behandlingen af lovforslaget i ordinær proces i indeværende samling.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
