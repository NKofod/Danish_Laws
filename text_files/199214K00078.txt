Nr BTL 78 Betænkning over Forslag til lov om ændring af lov om privat byfornyelse  

 (Forlængelse af forsøgsperioden, ændrede regler om lejertilslutning,  

 anvendelsesområde og huslejefastsættelse)   

 Nr L 78 1992-93, 1. samling Afgivet af Boligudvalget Afgivet: 19921210 Udvalget har behandlet lovforslaget i en række møder og har herunder stillet spørgsmål til boligministeren, som denne har besvaret skriftligt.
 Endvidere har udvalget modtaget skriftlige henvendelser fra Håndværksrådet  

 og Landsforeningen for ejere af udlejningsejendomme.
 Der er af boligministeren stillet ændringsforslag, hvorom henvises til de  

 ledsagende bemærkninger.
Boligministeren har oplyst, at der i forbindelse med en lejelovsændring i  

 dette folketingsår afsættes midler til oplysning, kurser og  

 informationsvirksomhed for ejere, lejere og administratorer med et beløb på  

 op til maksimalt 3 mio. kr. pr. år af Grundejernes Investeringsfonds frie  

 midler.
Midlerne administreres efter retningslinier fastlagt af Grundejernes  

 Investeringsfonds bestyrelse.
 Herefter indstiller et flertal (Socialdemokratiets, Det  

 Konservative Folkepartis, Venstres, Centrum-Demokraternes, Det Radikale  

 Venstres og Kristeligt Folkepartis medlemmer af udvalget) lovforslaget til  

vedtagelse med de af boligministeren stillede ændringsforslag.
 Et mindretal (Socialistisk Folkepartis medlemmer af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse uændret . Mindretallet  

 stemmer imod de stillede ændringsforslag.
 ÆndringsforslagAf boligministeren , tiltrådt af et flertal  

 (udvalget med undtagelse af SF og FP):
 Til § 1 1) Nr. 1-3 og 5-9 udgår.
 2) Nr. 4 affattes således:
 »4. § 3, stk. 1 , affattes således:
»Arbejder og lejeforhøjelser, der er omfattet af loven, kan i  

 ejendomme med 12 beboelseslejemål eller derunder kun iværksættes, hvis ejeren  

 og mindst 75 pct. af de lejere, der bebor ejendommen, skriftligt accepterer  

 deres gennemførelse.
I ejendomme med mere end 12 beboelseslejemål finder 1.  

 pkt. anvendelse, hvis ejeren og mindst 60 pct. af de lejere, der bebor  

 ejendommen, skriftligt accepterer gennemførelsen.
I ejendomme, hvor der er  

 valgt beboerrepræsentanter, jf. lejelovens § 64, skal ejeren inddrage  

 beboerrepræsentanterne.«» Til § 2 3) Paragraffen affattes således:
» § 2 Loven træder i kraft den 1. januar 1993 og har virkning for  

 aftaler, der indgås efter den 31. december 1992.« Bemærkninger Til nr. 1-3 Ændringsforslagene skal ses i sammenhæng med forslag til lov  

 om ændring af lov om privat byfornyelse, lov om leje og lov om midlertidig  

 regulering af boligforholdene (huslejetilskud), L 147, fremsat den 4.  

 december 1992.
 De foreslåede ændringer skal samlet set øge de incitamenter, der ligger i  

 lov om privat byfornyelse for ejere og lejere i private udlejningsejendomme  

 til at gennemføre forbedring og modernisering.
 Fremsættelsen af L 147 med den deri indeholdte investeringsramme og  

 tilskudsordning vil virke kraftigt understøttende for anvendelsen af lov om  

 privat byfornyelse, og med de samlede ændringsforslag er der sket en vis  

 smidiggørelse af ordningen, der tillige vil bidrage til moderniseringen af  

 den private udlejningsmasse.
 Lovens anvendelsesområde fastholdes med ændringsforslaget, ligesom  

 forsøgsperioden indtil udgangen af 1995 er den samme.
 Herudover forventes det, at der i forbindelse med etableringen af en  

 tilskudsordning til nedsættelse af huslejestigningen og gennem en  

 smidiggørelse af lejertilslutningsbestemmelsen ved større ejendomme og en  

 beskeden opblødning af positivlistens punkter vil ske en yderligere styrkelse  

 af lovens anvendelsesområde.
Ad nr. 1 Nr. 1 foreslås at udgå, idet bestemmelsen sammen med etableringen af en  

 investeringsramme på 2 mia. kr. er indeholdt i L 147.
 Idet opblødning af positivlistens punkter vil ske gennem en ændring af  

 bekendtgørelsen til loven, foreslås nr. 2 og 6 at udgå.
 Nr. 3 foreslås at udgå, således at lovens anvendelsesområde fastholdes til  

 beboelsesejendomme, der er beboede.
 Forslaget om, at nr. 5, 8 og 9 skal udgå, er en konsekvens af, at lovens  

 anvendelsesområde fastholdes til beboelsesejendomme, der er beboede.
 Nr. 7 foreslås at udgå, hvilket betyder, at den oprindelige lejestørrelse  

 i tilfælde af genudlejning i optrapningsperioden fastholdes.
Ad nr. 2 Det foreslås, at lejertilslutningen differentieres, således at der i  

 ejendomme til og med 12 beboelseslejemål skal være 75 pct.s tilslutning, og i  

 ejendomme med mere end 12 beboelseslejemål skal lejertilslutningen være 60  

 pct.
Ad nr. 3 Lovens ikrafttrædelsesdato fastholdes til den 1. januar 1993, og loven får  

 virkning for aftaler truffet efter denne dato.
