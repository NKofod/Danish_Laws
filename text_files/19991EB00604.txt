Beretning afgivet af Skatteudvalget den 17.  

 maj 2000 Beretning over Forslag til  

 folketingsbeslutning om etablering af pensionsordning for selvstændige  

 erhvervsdrivende ved afhændelse af virksomhed i forbindelse med  

 generationsskifte Udvalget har behandlet beslutningsforslaget i nogle  

 møder.
 Endvidere har udvalget modtaget en skriftlig henvendelse  

 fra Forsikring & Pension.
 Skatteministeren har udtalt følgende:
» Efter de gældende regler kan ratepensionsordninger  

 ikke oprettes efter det fyldte 60. år, og fradragsretten for  

 større éngangsindskud både på pensionsordninger med  

 løbende udbetalinger (livrenter) og på ratepensionsordninger  

 fordeles over en periode på 10 år.
 Regeringen er opmærksom på, at disse regler  

 kan have uhensigtsmæssige virkninger for tidligere selvstændigt  

 erhvervsdrivende, der igennem en længere årrække har valgt  

 at investere i virksomheden frem for løbende at trække  

 beløb ud af virksomheden for at finansiere opsparing til egen pension.  

 Denne persongruppe kan derfor have et særligt behov for at blive  

 undtaget fra de nævnte regler, således at de kan oprette  

 ratepensionsordninger efter det fyldte 60. år, og således at de  

 får fuldt fradrag for éngangsindbetalinger til pensionsordninger  

 i betalingsåret.
Det overvejes derfor at give de selvstændigt  

 erhvervsdrivende, der afstår virksomheden efter deres fyldte 55.  

 år og indbetaler den skattepligtige avance ved afståelse af  

 virksomheden på en pensionsordning, denne skattemæssige  

 særstilling.
Herved vil man reelt ligestille denne persongruppe med  

 personer på samme alder, der har foretaget løbende  

 pensionsopsparing igennem en periode på 10 år eller mere, og som  

 har nået at oprette ratepensionsordninger inden for aldersgrænsen  

 på 60 år.
Et forslag som skitseret ovenfor vil imidlertid have  

 betydelige provenumæssige konsekvenser.
Forslaget har i praksis den  

 virkning, at beskatningen af avancen ved afståelsen af virksomheden  

 udskydes, så den ikke falder umiddelbart ved afståelsen af  

 virksomheden, men først på det tidspunkt, hvor personen  

 vælger at påbegynde sine pensionsudbetalinger.
Hvis blot 1000 personer foretager et éngangsindskud  

 på 250.000 kr. hver, udløses skønsmæssigt et  

 umiddelbart provenutab på 135 mio. kr. det første år, ca.  

 120 mio. kr. det næste år og ca. 105 mio. kr. i år 3  

 aftagende de følgende år med ca. 15 mio. kr. årligt.
Efter  

 ca. 10 år vil der ikke være yderligere provenutab.
Herudover vil  

 der være et varigt rentetab.
Der er ikke holdepunkter for en mere præcis  

 vurdering af de provenumæssige konsekvenser, men en undersøgelse  

 om generationsskifter i Danmark i Generationsskifteudvalgets betænkning  

 nr. 1374/august 1999 (Bilag 2) kunne tyde på, at det kan komme til at  

 dreje sig om en større personkreds end 1.000, ligesom det ikke kan  

 udelukkes, at der vil være tale om større gennemsnitlige indskud  

 end 250.000 kr.
Der kan således meget vel blive tale om provenutab i  

 størrelsesordenen ½ mia. kr. det første år og lidt mindre  

 de følgende år.
 Det er derfor nødvendigt at skaffe solid  

 finansiering på et trecifret millionbeløb.
Forslaget indebærer desuden en risiko for, at  

 udbetalingen fra pensionsordningerne ikke vil blive beskattet.
De  

 pågældende personer vil således have økonomisk  

 fordel i som pensionister at bosætte sig i et land, som ifølge  

 dobbeltbeskatningsoverenskomsten har beskatningsretten til  

 pensionsordningerne, men som i praksis beskatter privat oprettede  

 pensionsordninger lavt.
Også dette forhold tilsiger, at der skaffes  

 solid finansiering til forslaget.
Forslagets provenumæssige konsekvenser tilsiger  

 derudover, at der indføres et lovmæssigt loft over  

 størrelsen af de ovenfor omtalte éngangsindskud uanset  

 størrelsen af den skattepligtige avance ved afståelsen af  

 virksomheden.
Ved fastsættelsen af en beløbsgrænse  

 bør der tages hensyn til, at en pensionsopsparing foretaget efter  

 disse regler skal kunne give den berørte persongruppe en rimelig  

 privat pension, når henses til hidtidig levefod og de  

 pågældendes øvrige pensionsordninger (folkepension, ATP  

 m.v.).« Et flertal (Venstres, Det Konservative Folkepartis,  

 Dansk Folkepartis, Centrum-Demokraternes, Kristeligt Folkepartis og Frihed  

 2000 s medlemmer af udvalget) anerkender, at regeringen er indstillet  

 på at give selvstændigt erhvervsdrivende, som afstår  

 virksomheden, en skattemæssig særstilling i overensstemmelse med  

 intentionerne i beslutningsforslaget fra CD.
 Flertallet anerkender endvidere, at forslaget på  

 kortere sigt vil have negative provenumæssige virkninger.  

 Skatteministerens tilkendegivelse af, at 1000 personers éngangsinskud  

 af 250.000 kr. skønsmæssigt vil udløse provenutab  

 på 135 mio. kr. det første år, og at det herefter vil  

 være aftagende indtil det 10. år, hvorefter der ikke  

 længere vil være provenutab, er således også i  

 overensstemmelse med Generationsskifteudvalgets skøn, jf.  

 betænkning nr. 1374/1999, s. 61.
Derimod tager flertallet afstand fra de elementer i  

 skatteministerens udtalelse, som sigter mod en decideret overfinansiering af  

 forslaget.
Disse betragtninger må betegnes som værende for  

 generelle og for overordnede til, at de kan tillægges væsentlig  

 vægt i forbindelse med nærværende beretning.  

 Skatteministerens bemærkninger om, at det forhold, at udbetalingerne  

 fra ordningerne ikke vil blive beskattet, hvis pensionisterne udvandrer til  

 visse lande, i sig selv begrunder en solid finansiering, savner desuden  

 saglig begrundelse.
 Disse betragtninger fra skatteministeren giver flertallet  

 anledning til at fremsætte følgende bemærkninger for at  

 sætte forslagets økonomiske konsekvenser for det offentlige i et  

 lidt bredere perspektiv:
Med hensyn til provenutabet er det vigtigt at understrege,  

 at der jo alene er tale om skatteudskydelse, indtil udbetalingerne beskattes  

 senest 10 år efter virksomhedsophør.
Isoleret set er der dermed  

 på sigt ikke tale om tab af skatteindtægter for de offentlige  

 kasser, men om forskydninger i betalingsterminerne.
 I forvejen udskydes i dag langt større beløb  

 i forbindelse med eksempelvis arbejdsgiveradministrerede pensionsordninger  

 for medarbejdere, kapitalpension og andre former for pensionsopsparing.  

 Skatteudskydelsen er desuden ofte længere end 10 år.
 Belastningen af statens finanser bør derfor  

 beregnes som det rentebeløb, som skatteudskydelsen bevirker.  

 Rentevirkningen for 1.000 personers årlige brug af ordningen ved  

 indskud på 250.000 kr. er således  40 50 mio. kr. årligt  

 afhængig af rentefoden.
Dertil kommer, at bedre pensionsopsparingsmuligheder for  

 selvstændige vil have den virkning, at der udbetales færre  

 sociale ydelser til denne gruppe (f.eks. tillæg til folkepension og  

 andre ydelser knyttet til folkepensionen). Dette vil være en direkte  

 følge af de med pensionsordningen forbedrede indkomstvilkår.
Det  

 må i øvrigt forventes, at ordningen vil medføre  

 besparelser i relation til efterløn, såfremt det bliver  

 attraktivt at spare op til alderdommen frem for at gå på  

 efterløn.
 Flertallet er altså af den opfattelse, at den  

 foreslåede pensionsordning har klare samfundsøkonomiske fordele,  

 og at der derfor ikke er behov for den overfinansiering, som skatteministeren  

 lægger op til.
 Med disse bemærkninger støtter flertallet  

 opfordringen til regeringen.
 Et mindretal (Socialdemokratiets, Det Radikale  

 Venstres og Socialistisk Folkepartis medlemmer af udvalget) tilslutter sig  

 skatteministerens udtalelse i beretningen og forventer på den baggrund  

 et udspil fra regeringen til oktober med henblik på etablering af en  

 pensionsordning for selvstændige erhvervsdrivende ved afhændelse  

 af virksomhed i forbindelse med generationsskifte.
 I øvrigt konstaterer mindretallet, at solid  

 finansiering ikke kan forstås som en overfinansiering af udgiften til  

 nævnte pensionsordning, men alene er en holdbar dækning for  

 mistet provenu.
Et andet mindretal (Enhedslistens medlem af  

 udvalget) er imod forslaget og kan ikke tilslutte sig forslag om yderligere  

 skattebegunstigelse af private pensionsordninger.
I stedet burde  

 folkepensionen forbedres, og alle, der har råd til selv at spare op,  

 bør spare op uden at modtage en ekstra check fra  

 skattevæsenet.
