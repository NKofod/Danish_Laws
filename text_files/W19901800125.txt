 En murermester drev næring med opførelse og salg af huse.
 Næringspantebreve hidrørende fra salgene, kunne ikke holdes udenfor  

 virksomheden ved opgørelse af indskudskontoen i forbindelse med anvendelse af  

 virksomhedsskatteordningen, jf. virksomhedsskattelovens § 2, stk. 2.  

 Pantebrevene skulle behandles på samme måde som tilgodehavender vedrørende  

 salg af varer og tjenesteydelser.
 A klagede for indkomståret 1987 over, at der ved opgørelsen af  

 indskudskonto var medregnet hans beholdning af næringspantebreve.
Det var oplyst, at klageren drev selvstændig virksomhed som murermester,  

 og at han for 1987 havde benyttet reglerne i virksomhedsskatteloven, lov nr.  

 144 af 19. marts 1986 om selvstændige erhvervsdrivendes indkomstbeskatning.
I  

 overensstemmelse hermed havde han opgjort en indskudskonto primo og ultimo og  

 i denne blandt aktiverne medregnet diverse forretningsmæssige beholdninger,  

 debitorer og andre driftsaktiver, men ikke næringspantebreve.
Disse indgik i  

 hans status ultimo til kursværdi under betegnelsen »pantebreve  

 vedrørende byggevirksomhed«.
Som begrundelse for at medregne disse pantebreve i klagerens indskudskonto  

 henviste de stedlige skattemyndigheder til, at der var tale om pantebreve,  

 som klageren havde modtaget i forbindelse med salg af de parcelhuse, som han  

 havde opført og solgt som led i sin næring som murermester.
Der var derfor  

 pligt til beskatning af kursgevinster ved afdrag og indfrielse, hvorfor disse  

 pantebreve måtte henføres til virksomheden på lige fod med andre  

 forretningsmæssige tilgodehavender.
Klageren påstod over for Landsskatteretten næringspantebrevene holdt uden  

 for indskudskontoen, idet hans revisor til støtte herfor henviste til, at det  

 af afsnit L 1.2.4. i ligningsvejledningen fremgik, at det var uden betydning,  

 om finansielle aktiver, som ikke var nævnt i virksomhedsskattelovens § 1,  

 stk. 2, indgik i virksomheden eller holdtes uden for.
Der måtte derfor være  

 valgfrihed med hensyn til pantebrevene, idet disse helt klart var finansielle  

 anlægsaktiver, da klageren ikke drev næring med/og salg af pantebreve.  

 Endvidere gjorde revisoren gældende, at de finansielle aktiver, der skulle  

 indgå i virksomheden, alle var omsætningsaktiver, der var nødvendige for  

 virksomhedens drift, og dette var pantebrevene ikke.
Hertil kom, at disse  

 aktiver hverken regnskabs- eller skattemæssigt skal behandles på samme måde  

 som almindelige debitorer.
Endelig bemærkede revisoren, at da klageren ikke  

 havde opgjort sin indskudskonto til 0 eller til et negativt beløb, var der  

 ingen anledning for de stedlige skattemyndigheder til at anfægte den  

 regnskabsmæssige opdeling af klagerens aktiver mellem erhvervsaktiver og  

 andre aktiver.
Landsskatteretten bemærkede, at efter bestemmelsen i  

 virksomhedsskattelovens § 2, stk. 2, skulle reglerne i loven anvendes for  

 hele virksomheden, såfremt skatteyderen valgte at benytte  

 virksomhedsordningen.
Der var alene gjort undtagelse for en række  

 værdipapirer, omfattet af aktieavancebeskatningsloven samt indeks- og  

 præmieobligationer.
Disse aktiver skal kun medregnes i tilfælde, hvor der  

 blev drevet pengenæring.
Reglerne var uddybet i det til  

 virksomhedsskatteloven knyttede cirkulære nr. 21 af 9. december 1986, afsnit  

 E.
I punkt 39 og 40 var det således præciseret, at alle erhversmæssige  

 aktiver skulle indgå i virksomheden, og der var herunder nævnt  

 tilgodehavender vedrørende salg af varer og tjenesteydelser.
 Da der i den foreliggende sag var tale om næringspantebreve måtte  

 Landsskatteretten være enig med de stedlige skattemyndigheder i, at disse  

 måtte behandles på samme måde som tilgodehavender vedrørende varer, og at de  

 derfor ikke kunne holdes uden for virksomheden.Den påklagede ansættelse af  

 klagerens indskudskonto blev derfor stadfæstet.
 LV 1989, L 1.2.
