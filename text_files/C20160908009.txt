Cirkulære om ansættelsesbreve for overenskomstansatte i staten (Til samtlige ministerier mv.) 1. Med cirkulære af 22. august 2002 udsendte Finansministeriet en skabelon til ansættelsesbreve for overenskomstansatte i staten.
 2. I forbindelse med flytningen af et stort antal statslige arbejdspladser som led i regeringens udspil Bedre balance (oktober 2015) er det blevet klart, at der på tværs af staten er forskelle i bredden og anvendelsen af de ansattes ansættelsesområder.
På den baggrund har Moderniseringsstyrelsen udfærdiget en skabelon, hvor ansættelsesområdet er angivet som ministeriet med de til enhver tid tilhørende institutioner uanset geografisk placering, og hvor det samtidig er præciseret, at den ansatte har forflyttelsespligt inden for hele ansættelsesområdet.
Herudover er der foretaget enkelte redaktionelle rettelser og opdateringer.
Skabelonen gør ikke udtømmende op med alle forhold, der kan være relevante for det enkelte ansættelsesforhold.
Der kan derfor være behov for at supplere med yderligere væsentlige vilkår, som gælder i det konkrete tilfælde, jf. arbejdsgiverens pligt til at underrette arbejdstageren om vilkårene for ansættelsesforholdet.
Den reviderede skabelon er vedlagt som bilag.
Skabelonen findes tillige på Moderniseringsstyrelsens hjemmeside www.modst.dk.
 3. Det forudsættes, at pkt. 4. vedrørende ansættelsesområdet - medmindre ganske særlige forhold gør sig gældende - anvendes ved alle fremtidige ansættelser, og det anbefales, at ansættelsesmyndigheden i forbindelse med indgåelse af ansættelsesaftalen gør den kommende medarbejder opmærksom på betydningen af ansættelsesområdet.
4. En eventuel flytning af arbejdsstedet inden for ansættelsesområdet vil ikke være en væsentlig stillingsændring, der skal varsles som afsked med tilbud om genansættelse.
Hvis der er tale om en ændring, som medfører behov for bopælsskift, eller som medfører en mærkbar ændring af den ansattes transportforhold, forudsættes det, at ændringen meddeles den ansatte med et rimeligt varsel, hvis længde fastsættes under hensyn til, at den pågældende skal have mulighed for at indrette sig efter de nye forhold.
 5. Dette cirkulære har virkning fra 5. februar 2016. Samtidig ophæves Finansministeriets cirkulære nr. 9634 af 22. august 2002 (Perst. nr. 036-02).
