 Indklagede, der havde overtaget en elev fra en konkursramt virksomhed,  

 hæftede for feriepenge m.v. fra tiden før overdragelsen.
 Nævnet til behandling af tvistigheder mellem efg-elever og  

 praktikvirksomheder har den 30. april 1982 behandlet sag nr. 1/1982: efg-elev  

 A mod B.
 Klageren A mødte, ledsaget af C, Snedker- og Tømrerforbundet.
 Indklagede B mødte ledsaget af D.
 Parterne afgav forklaring.
Efter votering afsagdes følgende KENDELSE: Ved uddannelsesaftale af 19. august 1979 blev klageren A antaget  

 som efg-elev hos E-by Tømrer- og Snedkerforretning v/F.
Praktiktiden er i aftalen fastsat til 30. juli 1979 - 29. maj 1982. Ved  

 dekret afsagt af skifteretten den 8. september 1980 blev indehaverens bo  

 taget under konkursbehandling i henhold til begæring indgivet den 2.  

 september 1980. Den 8. september 1980 underskrev parterne i nærværende sag en  

 aftale om fortsat uddannelse af klageren.
Aftalen fremtræder som et tillæg  

 til den oprindelige uddannelsesaftale idet bemærkes, at indklagede B er gift  

 med ovennævnte F, der var indehaver af E-by Tømrer- og Snedkerforretning.
I  

 aftalen er med trykt tekst anført, at aftalen om uddannelse »fortsætter  

 på samme vilkår med virksomhedens nuværende indehaver«.
Det er endvidere oplyst, at indklagede drev virksomhed under betegnelsen  

 »E-by Tømrerforretning v/B«, men at man ikke benyttede den  

 konkursramte virksomheds værksteder m.v. eller fortsatte arbejder, som denne  

 virksomhed havde påtaget sig.
Indklagedes virksomhed ophørte efter få  

 måneders forløb, og klageren er nu under uddannelse i anden virksomhed.
Under denne sag har klageren påstået indklagede tilpligtet at betale sig  

 et beløb af 3.576,15 kr.
Beløbet udgør feriegodtgørelse, beregnet af den for  

 perioden 1. januar til 8. september 1980 udbetalte løn.
Til støtte for kravet  

 gøres gældende, at der er tale om en overdragelse af den konkursramte  

 virksomhed.
I medfør af bekendtgørelse nr. 108 af 21. marts 1980 om  

 anvendelse af loven om virksomhedsoverdragelse på lærlingeforhold og  

 erhvervsfaglige grunduddannelser m.v. jfr. lov nr. 111 af 21. marts 1979,  

 indtræder erhververen af en virksomhed umiddelbart i de rettigheder og  

 forpligtelser, der bestod over de i virksomheden ansatte, og disse  

 bestemmelser må finde anvendelse på forholdet.
Dette må gælde, uanset at  

 klageren - som af ham forklaret for nævnet - gik ud fra, at feriegodtgørelsen  

 skulle udredes af konkursboet eller af Lønmodtagernes Garantifond.
Kravet  

 blev først rejst over for indklagede, efter at han havde talt med sin  

 fagforening om spørgsmålet.
Det var fagforeningens opfattelse, at  

 garantifonden ville afvise kravet.
I hvert fald er klageren med føje gået ud  

 fra, at indklagede havde påtaget sig de løbende forpligtelser i  

 praktikforholdet.
Indklagede, der ikke har rejst indsigelse mod beløbets størrelse har  

 påstået frifindelse og har til støtte herfor gjort gældende, at der ikke er  

 tale om en overdragelse af den konkursramte virksomhed, således som dette må  

 forstås efter de ovennævnte regler.
Hun har heller ikke i øvrigt på nogen  

 måde påtaget sig at overtage den standsede virksomheds forpligtelser.
Hun  

 ville gerne sikre klagerens videreuddannelse og spurgte derfor  

 Arbejdsformidlingen, hvordan dette kunne lade sig gøre.
Herefter fik hun  

 udleveret en trykt blanket, der blev anvendt ved indgåelse af den ovennævnte  

 aftale af 8. september 1980. Hun har straks afvist kravet, da det blev rejst  

 over for hende, og den advokat der var kurator i konkursboet gav udtryk for  

 den opfattelse, at kravet måtte rettes mod Lønmodtagernes Garantifond.
Indklagede har uden forbehold indgået uddannelsesaftalen af 8. september  

 1980, med det oven for citerede indhold som klart forudsætter, at der er tale  

 om en overdragelse af den konkursramte virksomhed.
Herefter findes klageren  

 med føje at have kunnet gå ud fra, at hun indtrådte i forpligtelserne i  

 henhold til den oprindelige uddannelsesaftale.
Det findes her over for ikke  

 at kunne tillægges afgørende betydning, at klageren indtil han fik drøftet  

 spørgsmålet med sin organisation, har haft en anden opfattelse af  

 retsstillingen.
Det er herefter ufornødent at tage stilling til, hvorvidt  

 reglerne om virksomhedsoverdragelse umiddelbart finder anvendelse på  

 forholdet.
Klagerens påstand vil således i det hele være at tage til følge.
Ingen af  

 parterne findes at burde betale sagsomkostninger til den anden part.
 THI BESTEMMES:
 Indklagede B betaler klageren A kr. 3.576,15.
 Beløbet udredes inden 14 dage efter, at indklagede er underrettet om denne  

 kendelse.
 Ingen af parterne betaler sagsomkostninger til den anden part.
