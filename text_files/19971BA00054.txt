Nr BSF 54 Forslag til folketingsbeslutning om naturgenopretning og  

 næringsstoffjernelse Fremsat af Steen Gade (SF) Margrete Auken (SF) Jes Lunde (SF) Anni  

 Svanholt (SF) Kristen Touborg (SF) den 6. november 1997 Folketinget opfordrer regeringen til at afsætte de nødvendige midler til  

 virkeliggørelse af Limfjordsamternes og Århus Amts »Forslag til  

 demonstrationsprojekter vedrørende næringsstoffjernelse i oplandet til  

 Limfjorden«, der er udarbejdet i samarbejde med Miljø- og  

 Energiministeriet og Landbrugs- og Fiskeriministeriet i december 1996.
 Folketinget opfordrer samtidig regeringen til at udarbejde en konkret og  

 samlet national plan for tilsvarende projekter til næringsstoffjernelse og  

 naturgenopretning nær danske åer, søer, fjorde og kystnære områder i  

 samarbejde med de berørte kommuner og amter.
Bemærkninger til forslaget Limfjorden SF fremsatte den 10. februar 1994 beslutningsforslag om  

 naturgenopretningsplan og nedsættelse af et råd for Limfjorden (B 69), se  

 Folketingstidende spalte 6422. Efterfølgende blev Limfjordshøringen afholdt  

 den 20. november 1995. På høringen blev det ikke overraskende konkluderet, at  

 hovedårsagen til Limfjordens dårlige miljøtilstand var belastningen af  

 næringsstoffer.
Miljø- og energiministeren og landbrugs- og fiskeriministeren  

 opfordrede derfor amterne til at komme med forslag til  

 demonstrationsprojekter for reduktion af belastningen.
Den 20. december 1996 fremlagde amterne i samarbejde med de to ministerier  

 et konkret katalog med »Forslag til demonstrationsprojekter vedrørende  

 næringsstoffjernelse i oplandet til Limfjorden«.
Ideen var at belyse  

 mulighederne for at reducere tilførslerne af kvælstof og fosfor gennem  

 ændringer i anvendelserne af lavbundsarealerne og retablering af områdernes  

 evne til at afgasse kvælstof til atmosfæren gennem naturlige processer.
Til dette formål har amterne udpeget tre områder på sammenlagt 92.500  

 hektar (12 pct. af Limfjordens opland), der tilsammen repræsenterer  

 variationerne i Limfjordens opland.
De samlede lavvandsområder i de tre  

 projekter udgør ca. 17.000 hektar, hvoraf det skønnes, at det er muligt  

 maksimalt at inddrage omkring 7.000 hektar lavbundsareal.
Herigennem skønner  

 amterne at opnå en reduktion af udsivningen af kvælstof på 25-27 pct. (små  

 500 tons) svarende til 4.900-5.000 tons for hele Limfjorden.
Til  

 sammenligning er der siden Vandmiljøplanens vedtagelse i 1987 opnået en  

 samlet reduktion på 12-16 pct. af tilførslerne af kvælstof gennem indgreb  

 over for dambrug, industri og husholdninger.
Amterne vurderer, at prisen for  

 at reducere tilførslen af et kilo kvælstof fra det åbne land gennem  

 naturgenopretning og ændret arealanvendelse vil være under 1/3 af prisen for  

 at fjerne et kilo kvælstof fra et rensningsanlæg.
På trods af ministrenes opfordring på Limfjordshøringen og på trods af det  

 konkrete forslag har amterne endnu ikke fået tilsagn om økonomisk bistand til  

 demonstrationsprojekternes gennemførelse.
Den 30. september 1997 har  

 amtsborgmestrene fra de fire involverede amter på ny rettet henvendelse til  

 regeringen, se bilag 1.
Forslagsstillerne er af den opfattelse, at projektet er så vigtigt for  

 hele landet, at der skal afsættes ekstra midler på finansloven til  

 demonstrationsforsøgene.
Puljen med midler til miljøvenlige  

 jordbrugsforanstaltninger (MVJ-puljen), der er en frivillig ordning, kan nok  

 betale dele af demonstrationsprojekterne, men dels vil projekterne så forlods  

 binde midler, der så ikke kan søges af landmænd i f.eks. områder med  

 grundvandsdannelse, og dels vil et fuldskalaprojekt for hele Limfjorden  

 opsuge alle MVJ-midlerne i de tre amter.
Desuden anser amterne, at MVJ-puljen  

 er helt utilstrækkelig til at skabe tilslutning til projekterne.
I de  

 eksisterende regler for MVJ-puljen er det ikke et krav, at pesticidanvendelse  

 skal ophøre.
Endelig er ikke alle relevante oplandsområder nødvendigvis  

 berettigede til midler fra MVJ-puljen.
Naturgenopretning og ændret arealanvendelse skal være målrettet mod de  

 geografiske områder, der giver den største reduktion, og hvor en ekstrem  

 rensningsgrad ikke giver anledning til andre problemer såsom udvaskning af  

 jern (okker). Der er således tale om en særlig indsats, med et målrettet  

 formål.
Derfor skal der også afsættes særlige midler, således at de midler,  

 der er afsat - og afsættes - til grundvandsbeskyttelse, ikke berøres.
En målrettet retablering af naturens renseprocesser skal ikke ses som et  

 alternativ til andre nødvendige indgreb mod landbrugets kvælstofforurening,  

 men som en nødvendig del.
Det ligger i sagens natur, at retablering af  

 naturlige rensemekanismer mellem det åbne land og hav og fjord ikke mindsker  

 den mængde kvælstof, der fra andre jorder siver ned til grundvandet.
 I 1998 skal der bruges i alt 45,5 mio. kr. fordelt på følgende poster:
 Forundersøgelser og etablering: 26 mio.
 Kompensation til lodsejere: 15 mio.
 Overvågning, drift og information: 4,5 mio.
 I de efterfølgende år vil udgiften være 20 mio. kr.
Landsdækkende indsats Fra andre egne af landet er der eksempler på, at naturgenopretning og  

 ændret arealanvendelse kan føre til en betydelig mindskning af tilførslen af  

 næringsstoffer til fjord, hav, åer og søer.
Ved Hundstrup Å på Nordvestfyn er landbrugsjord langs en 13 kilometer  

 strækning ved at blive omlagt til våde enge, og de første målinger forventes  

 at kunne tages til vinter.
En forsøgseng har givet Fyns Amt forhåbninger om,  

 at udledningen af kvælstof kan reduceres med 25 pct.
Amtet har forhåbninger  

 om at udvide de nuværende arealer på 40 ha med yderligere 180 ha over hele  

 Fyn.
I Varde Ådal skal 2500 ha omlægges til våde enge på en strækning fra Varde  

 til Ho Bugt, og ved Arresø i Frederiksborg Amt forsøger Frederiksborg Amt at  

 reducere udledningen af næringssalte.
Ved Arresø etableres et antal søer, der  

 ved bundfældning skal tilbageholde fosfor.
Danmarks Miljøundersøgelser (DMU) offentliggjorde den 2. oktober 1997  

 Tema-Rapporten »Næringsstoffer - arealanvendelse og  

 naturgenopretning«, nr.13/1997. Med udgangspunkt i Gjern Å beskrives en  

 model for, hvordan transporten af næringsstoffer kan beskrives og dermed  

 mulighederne for gennem spildevandsrensning, ekstensivering af  

 landbrugsarealer og naturgenopretning at opnå reduktioner i  

 næringsstoftilførslen.
Beregningerne for Gjern Å viser, at kvælstofeksporten  

 og fosforforureningen kan halveres.
 I 1996 anslog DMU, at det på landsplan er muligt at fjerne op til 20.000  

 tons kvælstof ved retablering af lavbundsområdernes »filtereffekt«  

 (Tema-Rapport 9/1996). Resultatet er afhængig af område og jordtype.
 Det er således muligt systematisk at gennemgå, hvor der kan opnås de  

 største reduktioner, og derefter lave en samlet national plan for reduktion  

 af næringsstofbelastningen gennem retablering af »naturens eget  

 renseanlæg«.
Skriftlig fremsættelse Steen Gade  (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om naturgenopretning og  

 næringsstoffjernelse.
(Beslutningsforslag nr.
B 54).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
Nordjyllands Amt Ringkjøbing Amt Viborg Amt Århus Amt 30. september 1997 Miljø- og Energiminister Svend Auken Miljø- og Energiministeriet Højbroplads 4 1200 København K Vedrørende Limfjorden Den 20. november 1995 blev der holdt en høring om Limfjorden.
Høringen var  

 arrangeret i et samarbejde mellem Miljø- og Energiministeriet, Landbrugs- og  

 Fiskeriministeriet samt Limfjordsamterne.
Begge ministre kom med indlæg på  

 mødet.
 Ved høringens afslutning blev konkluderet, at man i samarbejde mellem  

 amterne og ministerierne skulle udforme et eller flere  

 demonstrationsprojekter vedrørende kvælstoffjernelse ved naturgenopretning i  

 lavbundsarealer.
I tiden frem til årsskiftet 1996/97 blev der udarbejdet et samlet katalog  

 med projektforslag omfattende lokaliteter i de fire amter med udledning til  

 fjorden.
Det var tanken, at den væsentligste del af det finansielle grundlag  

 for demonstrationsprojektene skulle tilvejebringes via det danske program for  

 miljøvenligt jordbrug (MVJ).
Administrationen af disse midler er siden Limfjordshøringen lagt ud til  

 amterne.
Specielt for Nordjyllands og Viborg Amter gælder, at de omfattende  

 projekter vil belaglægge en overvældende del af de midler, disse amter  

 disponerer over til MVJ-projekter.
Denne problemstilling blev forelagt Miljø-  

 og Energiministeriets styrelser, der anbefalede, at der blev udarbejdet et  

 mere begrænset projektomfang inden for rammerne af det allerede udarbejdede  

 katalog.
Der foreligger nu oplæg til et sådant mere begrænset projektkatalog.
Imidlertid er forudsætningerne for projekternes gennemførelse også på  

 anden måde ændret markant siden Limfjordshøringen i november 1995. Strukturen  

 i landbrugsproduktionen er i en fortsat udvikling mod et stadig stigende  

 afkast pr. arealenhed.
Dette skyldes først og fremmest stigende priser på  

 animalske produkter, samtidig med at harmonikravet sætter en overgrænse for  

 produktionens omfang.
De gældende satser for kompensation inden for  

 MVJ-ordningen er derfor blevet helt utilstrækkelige til at opnå en frivillig  

 tilslutning til projekter af den foreslåede type.
De foreslåede demonstrationsprojekter, hvad enten der er tale om det  

 omfattende katalog eller de mere begrænsede forslag, vil ikke i sig selv have  

 nogen væsentlig effekt på vandkvaliteten i Limfjorden.
Dertil er de trods alt  

 for begrænsede.
Men projektforslagene er udarbejdet således, at der igennem  

 dem skulle blive tilvejebragt et bredt erfaringsgrundlag for at anvende  

 lavbundsarealer til bedring af vandmiljøet i Limfjorden og andre vandområder.
 Amterne må imidlertid konstatere:
 - at MVJ-midlerne er helt utilstrækkelige til at dække de relativt store  

 områder, som projekterne omfatter.
 - at MVJ-satserne er helt utilstrækkelige til at skabe tilstrækkelig  

 interesse i landbrugskredse til en tilslutning til projekterne.
 På denne baggrund må amterne konkludere, at vi ikke kan komme længere med  

 de på Limfjordshøringen foreslåede demonstrationsprojekter.
 På baggrund af sommerens meget alvorlige udvikling i vandkvaliteten i  

 Limfjorden beder amterne derfor miljø- og energiministeren samt  

 fødevareministeren om på ny at gå ind i sagen og rådgive amterne om,  

 hvorledes vi kommer videre.
 Vi deltager gerne i et møde mellem ministrene og repræsentanter for de  

 fire amtsråd.
 Ligelydende skrivelse er sendt til fødevareminister Henrik Dam Kristensen.
