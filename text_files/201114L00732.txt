Betænkning afgivet af Sundheds- og Forebyggelsesudvalget den 15. maj 2012 Betænkning over Forslag til lov om ændring af sundhedsloven og lov om Det Etiske Råd (Digital ansøgning om tilskud til lægemidler, organisatorisk ændring af embedslægeinstitutionerne, ændring af Sundhedsstyrelsens plejehjemstilsyn m.v., nedlæggelse af Det Nationale Forebyggelsesråd samt ændring af sekretariatet for Det Etiske Råd) [af ministeren for sundhed og forebyggelse (Pia Olsen Dyhr, fg. )] 1. Ændringsforslag Der er stillet 3 ændringsforslag til lovforslaget.
Ministeren for sundhed og forebyggelse har stillet 2 ændringsforslag, og Venstres medlemmer af udvalget har stillet 1 ændringsforslag.
2. Udvalgsarbejdet Lovforslaget blev fremsat den 14. marts 2012 og var til 1. behandling den 29. marts 2012. Lovforslaget blev efter 1. behandling henvist til behandling i Sundheds- og Forebyggelsesudvalget.
Møder Udvalget har behandlet lovforslaget i 3 møder.
Høring Lovforslaget blev samtidig med fremsættelsen sendt i høring, og ministeren for sundhed og forebyggelse sendte den 23. marts 2012 de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Alzheimerforeningen.
 Ministeren for sundhed og forebyggelse har over for udvalget kommenteret den skriftlige henvendelse til udvalget.
Spørgsmål Udvalget har stillet 50 spørgsmål til ministeren for sundhed og forebyggelse til skriftlig besvarelse, som denne har besvaret.
3. Indstillinger Et flertal i udvalget (S (med undtagelse af Orla Hav), RV, SF, EL og LA) indstiller lovforslaget til vedtagelse med de af ministeren for sundhed og forebyggelse stillede ændringsforslag.
Et mindretal i udvalget (V) indstillet lovforslaget til vedtagelse med det af mindretallet stillede ændringsforslag.
Mindretallet vil redegøre for sin stilling til de af ministeren for sundhed og forebyggelse stillede ændringsforslag og for sin indstilling til lovforslaget, såfremt mindretallets ændringsforslag ikke vedtages ved 2. behandling.
 Et andet mindretal i udvalget (DF) indstiller lovforslaget til vedtagelse med de stillede ændringsforslag.
Et tredje mindretal i udvalget (KF og Orla Hav (S)) indstiller lovforslaget til forkastelse ved 3.behandling.
Mindretallet vil dog stemme for de af ministeren for sundhed og forebyggelse stillede ændringsforslag.
Orla Hav (S) finder, at det er undergravende for den regionale struktur og trækker Danmark skævt, at arbejdspladser og funktioner fjernes.
I konsekvens heraf kan jeg ikke støtte centraliseringen af Embedslægefunktionen.
4. Politiske bemærkninger Venstres og Dansk Folkepartis medlemmer af udvalget støtter, at regeringspartierne også på dette område har ændret holdning og nu viderefører »Fokuseret Administration« fra den tidligere VK-regering, hvormed der som led i regeringens plan for »Effektiv administration i staten« gennemføres en reduktion af centraladministrationen omfattende udgifter til løn og øvrig drift på 5 pct. årligt svarende til knap 1 mia. kr.
 V og DF ønsker at bidrage konstruktivt til de nødvendige effektiviserings- og prioriteringsinitiativer, som kan bidrage til, at centraladministrationen skærper fokus på prioritering af kerneopgaverne, herunder ændringer på ministerområdet for sundhed og forebyggelse i forhold til bl.a. strukturelle tilpasninger og opgavesammenlægninger.
 På den baggrund støtter V og DF, at der med henblik på at få iværksat de nødvendige effektiviserings- og prioriteringsinitiativer foretages en række justeringer af sundhedsloven og loven om Det Etiske Råd.
I forhold til lovforslagets indhold om udvikling og tilpasning af Sundhedsstyrelsens struktur for embedslægeinstitutionerne kan V og DF støtte, at Sundhedsstyrelsens struktur udvikles og tilpasses, og at styrelsen som led heri fremover vil drive i alt tre decentrale kontorer bemandet på fagligt relevant vis.
V og DF bemærker endvidere, at ministeren for sundhed og forebyggelse i svar på spørgsmål nr. 21 har oplyst, at ændringerne ikke vil resultere i færre tilsynsbesøg eller en svækkelse af tilsynet.
 På den baggrund støtter V og DF, at et kontor bliver geografisk placeret øst for Storebælt (dækkende Region Sjælland og Region Hovedstaden), mens to kontorer vil blive geografisk placeret vest for Storebælt (dækkende Region Syddanmark, Region Midtjylland og Region Nordjylland).
V og DF beklager, at konsekvensen af regeringens nærmere overvejelser om placering af de tre embedslægeinstitutioner vil føre til en forstærket centralisering omkring København og de større byområder.
Før valget skrev S og SF i et oplæg om yderområderne, at »S og SF vil sikre udvikling og vækst i alle egne af Danmark«.
Det hænger ikke sammen med regeringens handlinger i dag.
Siden valget har regeringen alene arbejdet på at flytte statslige arbejdspladser til de større byområder, selv om man lovede det modsatte før valget.
V og DF konstaterer, at regeringen tilsyneladende alene har oprettet et ministerium for landdistrikter af navn, ikke af gavn.
I modsætning til regeringen er V og DF oprigtigt optaget af at skabe et Danmark i bedre balance.
Det indebærer bl.a., at der ved lokalisering af offentlige arbejdspladser tages regionale hensyn ved effektiviseringer af eksisterende arbejdspladser.
På den baggrund har Venstres medlemmer af udvalget stillet et ændringsforslag, som indebærer, at der i forbindelse med den organisatoriske ændring af embedslægeinstitutionerne tages regionale hensyn ved effektiviseringer af eksisterende offentlige arbejdspladser, hvormed embedslægeinstitutionerne som udgangspunkt skal placeres uden for Danmarks ti største byområder.
Regeringen kunne f.eks. med fordel placere de to embedslægeinstitutioner vest for Storebælt i henholdsvis Ribe og Hobro.
 V og DF skal endvidere beklage, at regeringen ikke har ønsket at indgå i et konstruktivt samarbejde med Folketingets partier omkring den nærmere lokalisering ved effektivisering af eksisterende offentlige arbejdspladser.
 For Enhedslistens medlemmer af udvalget har det været vigtigt, at tilsynet på plejehjem fastholdes som hidtil, fordi det er vigtigt at undgå fejlmedicinering.
Det Konservative Folkepartis medlem af udvalget er enig i lovforslagets indhold undtagen forslaget om reduktion i antallet af embedslægeinstitutioner fra i dag fem (en i hver region) til tre.
Det Konservative Folkeparti finder, at det er hensigtsmæssigt med en embedslægeinstitution i hver region, og at en reduktion fra fem til tre vil medføre en række praktiske uhensigtsmæssigheder.
F.eks. vil den længere rejsetid ikke kun få konsekvenser for embedslægerne, men også borgere og erhvervslivet vil blive påvirket negativt af længere transporttid.
5. Ændringsforslag med bemærkninger Ændringsforslag Til § 1 Af et mindretal (V), tiltrådt af et mindretal (DF):
 1) Nr. 2 affattes således:
»2. I § 212, stk. 2, ændres »en embedslægeinstitution i hver region« til: »tre embedslægeinstitutioner, der som udgangspunkt placeres uden for Danmarks ti største byområder.«« [Præcisering af lokalisering af embedslægeinstitutioner] Af ministeren for sundhed og forebyggelse, tiltrådt af et flertal (udvalget med undtagelse af V):
 2) Nr. 3 og 4 udgår.
[Forslag om graduerede og behovsbestemte plejehjemstilsyn] Til § 4 3) I stk. 2 udgår »-4«.
[Konsekvens af ændringsforslag nr. 2] Bemærkninger Til nr. 1 Det foreslås, i forbindelse med udvikling og tilpasning af Sundhedsstyrelsens struktur, at Sundhedsstyrelsen fremover skal drive i alt tre decentrale kontorer bemandet på fagligt relevant vis, således at et kontor er geografisk placeret øst for Storebælt (dækkende Region Sjælland og Region Hovedstaden), mens to kontorer vil blive geografisk placeret vest for Storebælt (dækkende Region Syddanmark, Region Midtjylland og Region Nordjylland). Det foreslås endvidere, at der i forbindelse med den organisatoriske ændring af embedslægeinstitutionerne tages regionale hensyn ved effektiviseringer af eksisterende offentlige arbejdspladser, hvormed embedslægeinstitutionerne som udgangspunkt skal placeres uden for Danmarks ti største byområder.
Til nr. 2 og 3 Ændringsforslagene stilles på baggrund af aftale indgået mellem ministeren for sundhed og forebyggelse og Enhedslisten om finansiering i år 2013 og 2014 af plejehjemstilsyn efter de gældende regler herom.
 Aftaleparterne har forpligtet sig til at medvirke til at finde finansiering til en videreførelse af ordningen efter 2014 i forbindelse med finansloven for 2015.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Annette Lind (S) Flemming Møller Mortensen (S) Julie Skovsby (S) fmd.
Karen J.
Klint (S) Sophie Hæstorp Andersen (S) Kirsten Brosbøl (S) Orla Hav (S) Camilla Hersom (RV) Sofie Carsten Nielsen (RV) Liv Holm Andersen (RV) Jonas Dahl (SF) Özlem Sara Cekic (SF) Anne Baastrup (SF) Stine Brix (EL) Per Clausen (EL) Hans Andersen (V) nfmd.
Anne-Mette Winther Christiansen (V) Jane Heitmann (V) Sophie Løhde (V) Hans Christian Schmidt (V) Eyvind Vesselbo (V) Fatma Øktem (V) Liselott Blixt (DF) Jens Henrik Thulesen Dahl (DF) Peter Skaarup (DF) Mette Hjermind Dencker (DF) Joachim B.
Olsen (LA) Thyra Frank (LA) Benedikte Kiær (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
