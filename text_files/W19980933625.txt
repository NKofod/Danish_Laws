Ankestyrelsens principafgørelse O-50-98 om bachelorgrad - kandidatuddannelse Resume:
 En ansøger var berettiget til bruttorevalideringsydelse til at opnå bachelorgraden i engelsk, men ikke til uddannelsen til cand. mag.
 Der blev særlig lagt vægt på, at en bachelorgrad giver en formel kompetence, samt at det efter det oplyste var muligt at opnå beskæftigelse med en bachelorgrad i engelsk.
 Kassation:
Principafgørelsen er afløst af en nyere afgørelse Love:
Lov om social bistand - lovbekendtgørelse nr. 110 af 26. februar 1996 - § 43, stk. 1 Sagsfremstilling:
 Ansøger, der var uddannet ergoterapeut, fandt efter at have arbejdet i faget et år, at hun af psykiske årsager ikke magtede arbejdet.
Hun ønskede herefter at uddanne sig til cand. mag. i engelsk.
Uddannelsens varighed var 5 år.
Kommunen bevilgede revalideringsstøtte til en 3-årig uddannelse.
Kommunen begrundede afgørelsen med, at det fra ansøgers universitet var blevet oplyst, at det var muligt at opnå beskæftigelse med en bachelorgrad i engelsk.
 Nævnet tiltrådte kommunens afgørelse og lagde vægt på, at kommunen havde ydet revalideringstøtte i 3 år til opnåelse af en bachelorgrad i engelsk.
 Nævnet henviste til, at det afhang af erhvervshæmningens sværhedsgrad set i relation til den pågældendes individuelle forudsætninger, hvor vidtgående en revalideringsplan skulle være.
Et revalideringsforløb skulle på så kort tid som muligt bringe revalidenden tilbage til arbejdsmarkedet.
Normalt ydedes der kun hjælp til en længerevarende uddannelse, når der var tale om et svært handicap.
 Nævnet lagde endvidere vægt på, at der efter en lægelig vurdering vedrørende ansøgers erhvervshæmning ikke var grundlag for at pålægge kommunen at yde støtte i 5 år til opnåelse af en kandidatgrad i engelsk.
I klagen til Ankestyrelsen var det bl. a. anført, at ansøger ikke ville kunne modtage SU efter de 3 års revalideringsydelse, hvorfor hun ikke ville kunne finansiere de sidste 2 år af uddannelsen til cand. mag. , da hun var forsørger.
Endvidere fandt ansøger det ikke realistisk at opnå arbejde med en baggrund som bachelor.
 Nævnet anførte på baggrund af ansøgers klage med udgangspunkt i SM O 119-97, at bachelor-uddannelsen helt klart gav en formel kompetence, der skulle være tilstrækkelig til at bachelorer kunne klare sig på arbejdsmarkedet.
Beskæftigelsesmulighederne for bachelorer var generelt dårlige.
Uddannelserne var endnu ikke slået igennem på arbejdsmarkedet, og arbejdsløsheden indenfor de forskellige områder havde naturligt haft den yderligere bremsende effekt, at man havde foretrukket personer med kandidateksamen.
På områder, hvor ledigheden ikke var specielt ugunstig, måtte man dog regne med at også bachelorer vil kunne få arbejde.
 Sagen blev behandlet i principielt møde som supplement til SM O-119 97 med henblik på yderligere afklaring af, hvorvidt bachelorgraden kan betragtes som en kompetencegivende uddannelse.
 Afgørelse:
 Ankestyrelsen fandt, at ansøger ikke var berettiget til bruttorevalideringsydelse til en kandidatgrad i engelsk, men alene til den bevilgede bachelorgrad.
 Ankestyrelsen lagde ved afgørelsen særlig vægt på, at en bacheloruddannelse giver en formel kompetence samt, at det efter det oplyste var muligt at opnå beskæftigelse med en bachelor-grad i engelsk.
 Ankestyrelsen tiltrådte således ankenævnets afgørelse.
