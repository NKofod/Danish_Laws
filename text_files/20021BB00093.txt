Fremsat den 19. februar 2003 af  

 Frode Sørensen (S), Ole Vagn Christensen (S),  

 Peder Sass (S) og Jan Trøjborg (S) Forslag til folketingsbeslutning om sikring af redningsmuligheder for ulykkesramte personer  

 i søer, havne og kystnære områder Folketinget pålægger regeringen at  

 fremsætte lovforslag om etablering af en uddannelse i redningsdykning,  

 der inden for en treårig periode muliggør etablering af et godt  

 dækkende redningsberedskab i Danmark med særligt henblik på  

 redning af ulykkesramte personer i søer, havne og kystnære  

 områder.
 Det er ønskeligt, at uddannelsen primært  

 baserer sig på en videreuddannelse af de private, kommunale og  

 statslige beredskabers røgdykkere.
Bemærkninger til forslaget Tidligere lovgivning Indtil ikrafttrædelsen af lov nr. 307 af 17. maj  

 1995 om dykkerarbejde og dykkermateriel gjorde de lokale beredskaber brug af  

 sportsdykkeruddannede brandfolk til redningsarbejde i søer, havne og  

 andre kystnære områder. 1995-loven gav erhvervsdykkeruddannede  

 eneret på at udføre redningsopgaver fra 0-50 meters dybde,  

 hvorved de tidligere anvendte sportsdykkeruddannede brandfolk ikke  

 længere kunne deltage i sådanne redningsopgaver.
 Dette betød en markant svækkelse af  

 redningsberedskabet, idet kun meget få dykkere blev uddannet på  

 dette høje niveau.
For at afhjælpe dette problem vedtog Folketinget en  

 lempelse i 1999 (lov nr. 1092 af 29. december 1999), der blev støttet  

 af alle partier og enstemmigt vedtaget.
Denne nye lov foreskriver som  

 minimum, at redningsdykkere erhverver et certifikat til dykning på  

 indtil 25 meter   den såkaldte SCUBA-dykkeruddannelse   der inkluderer  

 et særligt redningsdykkerkursus.
Den manglende udbredelse af et redningsdykkerberedskab Trods denne lempelse af lovgivningen i 1999 er  

 København det eneste sted i Danmark med et døgnberedskab  

 på dykkerområdet.
Derudover har kun Lyngby, Nykøbing  

 Falster, Odense og Ålborg materiel og dykkere, der opfylder 1999-lovens  

 krav.
Det betyder, at man alle andre steder end de ovennævnte kan komme  

 til at vente meget længe på at få dykkerassistance.  

 Redningsopgaver i søer, havne og kystnære områder er  

 således andre steder i realiteten udelukket.
Uddannelsen til redningsdykker efter den nuværende  

 lovgivning er tilsyneladende for lang og for omkostningskrævende, siden  

 så få beredskaber har valgt at udnytte denne uddannelsesmulighed  

 som grundlag for etablering af et beredskab i henhold til 1999-lovens  

 intentioner.
Partierne bag 1999-loven har altså ikke fået opfyldt  

 deres hovedformål med lovændringen: At etablere et godt udbredt  

 redningsdykkerberedskab af god kvalitet.
Én af grundene til, at den såkaldte  

 SCUBA-dykkeruddannelse, der indførtes som mindstekrav ved  

 1999-lovgivningen, ikke er blevet mere udbredt, er, at uddannelsen tager 5  

 uger og koster 40.000 kr.
Dertil kommer rejse- og lønudgifter for  

 kursisten samt løn til afløseren for kursisten.
Det er meget  

 krævende for ethvert beredskab at finde disse betydelige midler til en  

 sådan specialuddannelse af medarbejdere.
For beredskaber, der bygger  

 på deltidsansatte brandfolk, er det næsten urealistisk at  

 forvente, at man kan overveje en sådan efteruddannelse af enkelte  

 brandfolk, endsige en efteruddannelse af beredskabets brandfolk mere  

 generelt.
Behov for etablering af et langt mere dækkende  

 redningsdykkerberedskab Med udgangspunkt i denne markante mangel på  

 redningsberedskab i søer og kystnære områder og i en lang  

 række også større byers havne er det derfor  

 nødvendigt at foretage en lovændring for at garantere et  

 beredskab på et realistisk, men godt uddannelsesniveau, der kan redde  

 langt flere borgere fra druknedøden.
Da det hidtil har vist sig meget vanskeligt at lave danske  

 lovgivningsrammer, der sikrer etablering af et bredt dækkende  

 redningsdykkerberedskab ud over landet, opfordres regeringen til i  

 forbindelse med udarbejdelsen af et lovforslag at trække på de  

 tyske lovgivningserfaringer med et redningsdykkerberedskab.
Den tyske model  

 (FWDV 8) anvendes i alle tyske delstater som ramme for uddannelse af dykkere  

 til redning på mindre vanddybder.
I Tyskland er det inden for denne  

 ramme lykkedes at få mange brandfolk/reddere uddannet og således  

 få et effektivt beredskab på et meget stort antal  

 redningsstationer og dermed sikre borgerne en realistisk mulighed for  

 redning.
Hvor mange brandfolk/reddere skal der uddannes? Det er en skønssag, hvor mange redningsdykkere, der  

 skal uddannes, for at et beredskab bliver geografisk og tidsmæssigt  

 dækkende.
Hvis et beredskab skal dække en væsentlig del af  

 de danske søer, havne og kystnære strækninger og virke i  

 alle ugens dage og alle døgnets timer, og hvis der skal kunne  

 opretholdes rimelige responstider, så skal der for Danmark som helhed  

 være mindst 150 uddannede dykkere efter den nye uddannelse.
Dette  

 minimumstal bør til gengæld været nået inden for de  

 3 første år efter lovens ikrafttræden, hvilket skal  

 fremgå af loven.
Ministerens muligheder for yderligere at fremme uddannelse af  

 redningsdykkere Lovforslaget skal udformes, så uddannelsens  

 tidsmæssige udstrækning og omkostningerne for de decentrale  

 beredskabsenheder til lovens gennemførelse har en størrelse,  

 der ikke hindrer uddannelsen af et tilstrækkeligt antal dykkere.
 Loven skal endvidere give ministeren  

 incitamentsværktøjer, der kan sikre, at der tiltrækkes et  

 tilstrækkeligt antal elever til at gennemgå den nødvendige  

 uddannelse, så der kommer uddannede redningsdykkere ud til alle  

 relevante redningsenheder.
Afgrænsning til anden lovgivning og sanktionsbestemmelser I loven skal der formentlig ske en afgrænsning i  

 forhold til erhvervsdykkere og deres uddannelse og opgaver, og loven kan  

 eventuelt anføre et forbud for redningsdykkere mod at udføre  

 egentlige erhvervsdykkeropgaver.
 Endelig skal det overvejes, om der skal være  

 sanktionsbestemmelser i loven, f.eks. hvis redningstjenester bruger dykkere  

 til opgaver, som de ikke er certificeret til.
Skriftlig fremsættelse Frode Sørensen Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om sikring af  

 redningsmuligheder for ulykkesramte personer i søer, havne og  

 kystnære områder.
(Beslutningsforslag nr.
B 93).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
