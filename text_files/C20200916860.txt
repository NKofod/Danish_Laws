Vejledning om midlertidig forlængelse af retten til sygedagpenge Indholdsfortegnelse:
1. Indledning 2. Personkreds og almindelige betingelser 3. Målgrupperne og de enkelte bestemmelser om midlertidig forlængelse 3.1. Midlertidig forlængelse  personer, der når revurderingstidspunktet 9. marts 2020 til 31. maj 2020 (§ 26, stk. 1) 3.2. Midlertidig forlængelse  personer, der når revurderingstidspunktet 1. juni 2020 til 9. juni 2020 (§ 26, stk. 2) 3.3. Midlertidig forlængelse  personer, der nåede revurderingstidspunktet inden den 9. marts 2020, men fortsat havde ret til sygedagpenge fra kommunen (§ 26, stk. 3) 3.4. Midlertidig forlængelse  personer, hvis sygedagpenge er forlænget og hvor sygedagpengene i medfør af bestemmelsen skulle ophøre i perioden den 9. marts 2020 til 9. juni 2020 (§ 26 a, stk. 1) 3.5. Midlertidig forlængelse  personer, der får udbetalt sygedagpenge efter § 24 a, stk. 6, eller § 24 b, stk. 1, og hvor sygedagpengene skulle ophøre i perioden fra og med den 9. marts 2020 til og med den 9. juni 2020, fordi en læge har vurderet, at personen ikke længere har en livstruende, alvorlig sygdom (§ 26 b, stk. 1) 4. Overgang til de almindelige regler   kommunens afgørelse inden udløbet af den midlertidige forlængelsesperiode 4.1. Udløbet af midlertidige forlængelser efter § 26, stk. 1-3 (§ 26, stk. 4) 4.2. Udløbet af midlertidige forlængelser efter § 26 a, stk. 1 (§ 26 a, stk. 2) 4.3. Udløbet af midlertidige forlængelser efter § 26 b, stk. 1 (§ 26 b, stk. 2) 5. Partshøring, klageregler, opfølgning m.v.
1. Indledning Folketinget har den 26. marts 2020 vedtaget lov nr. 275 af 26. marts 2020 om ændring af lov om sygedagpenge (Midlertidig forlængelse af retten til sygedagpenge). Formålet med loven er at sikre, at sygemeldte, som fortsat opfylder lovens krav om at være uarbejdsdygtige på grund af egen sygdom, ikke skal overgå til jobafklaringsforløb med ressourceforløbsydelse i perioden fra og med 9. marts 2020 til og med 9. juni 2020.
Med loven forlænges retten til sygedagpenge i 3 måneder for personer, der i perioden fra og med 9. marts 2020 til og med 9. juni 2020 har modtaget sygedagpenge i mere end 22 uger i de 9 forudgående kalendermåneder, dvs. for personer, der når revurderingstidspunktet.
Endvidere forlænges retten til sygedagpenge i 3 måneder for personer, hvis sygedagpenge stopper ved udløb af en forlængelse i perioden fra og med 9. marts 2020 til og med 9. juni 2020. Endelig forlænges retten til sygedagpenge i 3 måneder for personer, der får udbetalt sygedagpenge i stedet for ressourceforløbsydelse under jobafklaringsforløb på grund af en livstruende, alvorlig sygdom  men hvor sygedagpengene skulle ophøre i perioden fra og med den 9. marts 2020 til og med den 9. juni 2020, fordi en læge har vurderet, at personen ikke længere har en livstruende, alvorlig sygdom.
 Reglerne fremgår af §§ 26, 26 a og 26 b i kapitel 8 a i lov om sygedagpenge (sygedagpengeloven).
 §§ 26, 26 a og 26 b gælder midlertidigt, og ophæves den 1. januar 2021.
Vejledningen er opdelt i 5 hovedafsnit: Afsnit 2 vedrører personkredsen for den midlertidige forlængelse og almindelige betingelser for at være omfattet.
Afsnit 3 vedrører målgrupperne for og en gennemgang af de enkelte bestemmelser i § 26, stk. 1-3, § 26 a, stk. 1, og § 26 b, stk. 1. Afsnit 4 vedrører bestemmelserne om kommunernes afgørelse ved udløbet af de midlertidige forlængelser i § 26, stk. 4, § 26 a, stk. 2, og § 26 b, stk. 2. Afsnit 5 vedrører partshøring, klageregler, opfølgning m.v.
 Der henvises endvidere til de gældende vejledninger til sygedagpengeloven.
2. Personkreds og almindelige betingelser Lovens almindelige betingelser skal være opfyldt.
Det vil sige, at sygedagpengene f.eks. skal ophøre, hvis personen ikke længere opfylder den grundlæggende betingelse om at være uarbejdsdygtig på grund af egen sygdom, jf. lovens § 7. Heri ligger også, at hvis personen genoptager arbejdet delvist, skal sygedagpengene nedsættes efter de almindelige regler, jf. lovens § 53.
Det er en forudsætning, at personen har ret til sygedagpenge.
En person, der ikke har ret til sygedagpenge på sin første fraværsdag, fordi personen er omfattet af tidsbegrænsningen i lovens § 24, stk. 1, får ikke ret til at få sygedagpengeperioden forlænget efter de midlertidige bestemmelser.
Bestemmelserne om midlertidig forlængelse gælder ikke for pensionister.
Pensionisters revurderingstidspunkt og evt. forlængelse af sygedagpenge afgøres efter §§ 25 og 29. De midlertidige bestemmelser i §§ 26, 26 a og 26 b henviser til §§ 24 og 27.
Ud over lovens almindelige bestemmelser om ophør af sygedagpenge, herunder f.eks. § 25, stk. 2, om ophør ved overgang til førtidspension, følger det også af dobbeltforsørgelsesprincippet, at en borger ikke kan få udbetalt to forsørgelsesydelser samtidigt.
De midlertidige bestemmelser giver således ikke ret til, at en borger, der i forlængelsesperioden f.eks. visiteres til fleksjob, fortsat kan modtage sygedagpenge.
Endvidere gælder lovens øvrige bestemmelser, herunder f.eks. om arbejdsgivers ret til refusion.
Se også afsnit 5 vedrørende partshøring, klageregler, opfølgning m.v.
3. Målgrupperne og de enkelte bestemmelser om midlertidig forlængelse 3.1. Midlertidig forlængelse  personer, der når revurderingstidspunktet 9. marts 2020 til 31. maj 2020 (§ 26, stk. 1) En person, der er eller bliver sygemeldt senest den 31. maj 2020, og hvor personen når revurderingstidspunktet i perioden fra og med den 9. marts 2020 til og med den 9. juni 2020, har ret til at få forlænget sin sygedagpengeperiode med 3 måneder.
Eksempel  En person, der den 15. april 2020 har fået udbetalt sygedagpenge i mere end 22 uger inden for 9 kalendermåneder, og hvor udbetalingen derfor som udgangspunkt skulle ophøre med udgangen af april måned 2020, jf. lovens § 24, stk. 1. Her skal kommunen træffe afgørelse om midlertidigt at forlænge sygedagpengene frem til og med udgangen af juli måned 2020.
Det gælder også, hvis der er tale om en person, der f.eks. allerede den 3. marts 2020 havde fået sygedagpenge i mere end 22 uger inden for 9 kalendermåneder, men som stadig havde ret til sygedagpenge frem til udgangen af marts, fordi kommunen enten ikke havde truffet afgørelse endnu, eller havde truffet afgørelse om overgang til jobafklaringsforløb med ressourceforløbsydelse.
I og med at personen havde ret til sygedagpenge den 9. marts 2020, er personen omfattet af målgruppen.
Kommunen må derfor genoptage sagen og træffe afgørelse om midlertidig forlængelse af sygedagpengene frem til udgangen af juni måned 2020.
Sager, hvor kommunen inden lovens ikrafttræden har nået at træffe afgørelse om at forlænge sygedagpengeperioden efter § 27, stk. 1, skal derimod ikke genoptages.
Disse personer fortsætter med at få sygedagpenge i medfør af den bestemmelse, sagen er forlænget efter.
Hvis personens sygedagpenge i medfør af bestemmelsen når til at skulle ophøre inden den 9. juni 2020, træffer kommunen afgørelse om at forlænge udbetalingen efter § 26 a, jf. nedenfor under pkt. 3.4.
Det er en forudsætning, at personen har ret til sygedagpenge.
Det vil sige, at en person, der ikke har ret til sygedagpenge fra kommunen, fordi personen er omfattet af tidsbegrænsningen i lovens § 24, stk. 1, jf. § 24 a, ikke får ret til at få forlængelsen.
Det gælder, uanset om personen evt. har ret til sygedagpenge fra arbejdsgiver i arbejdsgiverperioden.
Eksempel  En person, der har været sygemeldt og fået udbetalt sygedagpenge fra den 30. marts 2019 til den 1. februar 2020. Personen blev syg igen den 15. marts 2020, og havde således på sin første nye sygedag allerede fået udbetalt sygedagpenge i mere end 22 uger inden for de 9 forudgående kalendermåneder.
Derfor var personen på sin første nye sygedag omfattet af lovens § 24 a, og havde efter de gældende regler ikke ret til sygedagpenge fra kommunen, men til et jobafklaringsforløb med ressourceforløbsydelse.
Da personen ikke havde ret til sygedagpenge fra kommunen, er personen ikke omfattet af den foreslåede § 26, stk. 1, og vil ikke få ret til 3 måneders midlertidig forlængelse af sygedagpengene.
 Kommunen skal ikke tage stilling til, om sygedagpengene evt. ville kunne forlænges efter en af bestemmelserne i § 27, stk. 1, men skal træffe afgørelse efter § 26, stk. 1.
Den midlertidigt forlængede sygedagpengeperiode skal regnes fra udgangen af den måned, hvor sygedagpengene skulle ophøre.
Det gælder, uanset om kommunens afgørelse om forlængelsen på 3 måneder evt. først bliver truffet efter udgangen af marts måned.
Der regnes i hele måneder, så hvis perioden skal forlænges fra udgangen af marts bliver perioden ikke forlænget til 1. juli, selvom marts har 31 dage og juni kun har 30 dage.
Eksempel  En person har den 17. marts 2020 fået sygedagpenge i mere end 22 uger inden for 9 kalendermåneder.
Personens sygedagpenge skulle derfor som udgangspunkt ophøre med udgangen af marts måned, og det er herfra, forlængelsen regnes.
Den midlertidige forlængelse vil for denne person dermed blive frem til og med udgangen af juni måned.
3.2. Midlertidig forlængelse  personer, der når revurderingstidspunktet 1. juni 2020 til 9. juni 2020 (§ 26, stk. 2) En person, der i perioden fra og med den 1. juni 2020 til og med den 9. juni 2020 når til den dato, hvor personen har fået sygedagpenge i mere end 22 uger i de 9 forudgående kalendermåneder, har ret til at få forlænget sin sygedagpengeperiode med 3 måneder fra udgangen af juni 2020.
Eksempel  En person, der den 1. juni 2020 har fået udbetalt sygedagpenge i mere end 22 uger inden for 9 kalendermåneder, og hvor udbetalingen derfor som udgangspunkt skulle ophøre med udgangen af juni måned 2020, jf. lovens § 24. Her skal kommunen træffe afgørelse om midlertidigt at forlænge sygedagpengene i 3 måneder.
Det er en forudsætning, at personen har ret til sygedagpenge inden for perioden 1. til 9. juni 2020. Det vil sige, at en person, der ikke har ret til sygedagpenge fra kommunen, fordi personen er omfattet af tidsbegrænsningen i lovens § 24, stk. 1, jf. § 24 a, ikke får ret til at få forlængelsen.
Det gælder, uanset om personen evt. har ret til sygedagpenge fra arbejdsgiver i arbejdsgiverperioden.
Eksempel  En person, der bliver sygemeldt den 3. juni 2020, og som på første fraværsdag omfattes af tidsbegrænsningen i lovens § 24, stk. 1, fordi personen i en tidligere sygeperiode har modtaget sygedagpenge i mere end 22 uger inden for 9 kalendermåneder, er omfattet af lovens § 24 a.
Personen har efter de gældende regler ikke ret til sygedagpenge fra kommunen, men til et jobafklaringsforløb med ressourceforløbsydelse.
Da personen ikke har ret til sygedagpenge fra kommunen, er personen ikke omfattet af den foreslåede § 26, stk. 2, og vil ikke få ret til 3 måneders midlertidig forlængelse af sygedagpengene.
Det gælder, uanset om personen evt. havde ret til sygedagpenge fra arbejdsgiver i arbejdsgiverperioden.
 Kommunen skal ikke tage stilling til, om sygedagpengene evt. ville kunne forlænges efter en af bestemmelserne i § 27, stk. 1, men skal træffe afgørelse efter § 26, stk. 2.
 Den midlertidigt forlængede sygedagpengeperiode efter § 26, stk. 2, skal regnes fra den dato, hvor sygedagpengene skulle ophøre efter § 24, stk. 1.
Eksempel  Hvis en person den 9. juni 2020 har fået sygedagpenge i mere end 22 uger inden for 9 kalendermåneder, skulle personens sygedagpenge ophøre med udgangen af juni måned, og det er herfra, forlængelsen regnes.
Den midlertidige forlængelse vil for denne person dermed blive frem til og med udgangen af september måned.
Det gælder, uanset om kommunens afgørelse om forlængelsen på 3 måneder evt. først bliver truffet efter udgangen af juni måned.
3.3. Midlertidig forlængelse  personer, der nåede revurderingstidspunktet inden den 9. marts 2020, men fortsat havde ret til sygedagpenge fra kommunen (§ 26, stk. 3) Hvis kommunen ikke har nået at træffe en gyldig afgørelse om ophør af sygedagpengene for en person, der inden den 9. marts 2020 nåede tidspunktet i § 24, og som den 9. marts 2020 derfor stadig havde ret til sygedagpenge, har personen ret til at få forlænget sin sygedagpengeperiode med 3 måneder fra 31. marts 2020, det vil sige til og med den 30. juni 2020.
Eksempel  En person, der den 2. februar 2020 havde fået udbetalt sygedagpenge i mere end 22 uger inden for 9 kalendermåneder, men hvor kommunen endnu ikke havde truffet afgørelse i sagen, f.eks. fordi kommunen ikke havde modtaget en nødvendig speciallægeerklæring.
Personen havde den 9. marts 2020 stadig ret til sygedagpenge, da der ikke var truffet afgørelse i sagen, og dermed ikke var fastsat en dato for ophør af sygedagpengene  en såkaldt teknisk forlængelse.
 Det betyder også, at hvis kommunen har nået at træffe en gyldig afgørelse om ophør af sygedagpengene for en person, der inden den 9. marts 2020 nåede tidspunktet i § 24, men personen fortsat havde ret til sygedagpenge den 9. marts 2020, har personen ret til at få forlænget sin sygedagpengeperiode med 3 måneder fra den 31. marts 2020.
Eksempel  En person, der den 2. februar 2020 havde fået udbetalt sygedagpenge i mere end 22 uger inden for 9 kalendermåneder, men hvor kommunen ikke nåede at træffe afgørelse i sagen i februar måned.
Kommunen traf i stedet den 9. marts 2020 afgørelse om, at sygedagpengene skulle ophøre fra den 10. marts 2020. Personen havde således den 9. marts 2020 stadig ret til sygedagpenge.
Personen har ret til at få forlænget sygedagpengeperioden fra udgangen af marts måned 2020 frem til den 30. juni 2020.
I disse tilfælde skal kommunen træffe afgørelse om midlertidigt at forlænge sygedagpengene frem til og med udgangen af juni måned 2020. Der skal forlænges til udgangen af juni måned 2020, uanset om kommunens afgørelse om forlængelsen på 3 måneder evt. først bliver truffet efter udgangen af marts måned 2020. Der regnes i hele måneder, så perioden bliver ikke forlænget til 1. juli 2020, selvom marts har 31 dage og juni kun har 30 dage.
Den midlertidige forlængelse vil for denne person dermed blive frem til og med udgangen af juni måned.
 Kommunen skal ikke tage stilling til, om sygedagpengene evt. ville kunne forlænges efter en af bestemmelserne i § 27, stk. 1, men skal træffe afgørelse efter § 26, stk. 3.
3.4. Midlertidig forlængelse  personer, hvis sygedagpenge er forlænget og hvor sygedagpengene i medfør af bestemmelsen skulle ophøre i perioden den 9. marts 2020 til 9. juni 2020 (§ 26 a, stk. 1) En person, der har fået forlænget sygedagpengeperioden efter § 27, og hvor personen i perioden fra og med den 9. marts 2020 til og med den 9. juni 2020 når til udløbet af den forlængelsesperiode, der er fastsat i § 27, stk. 1, nr. 2 eller 3, eller ikke længere opfylder betingelserne for at være omfattet af den regel, sygedagpengene er forlænget efter, har ret til at få forlænget sin sygedagpengeudbetaling med 3 måneder fra den dato, hvor sygedagpengene skulle ophøre.
Det gælder også, hvis kommunen i perioden fra den 9. marts 2020 og indtil lovens ikrafttræden har truffet en afgørelse om, at personen ikke længere opfylder bestemmelserne i en forlængelsesregel, og at personen i stedet havde ret til et jobafklaringsforløb med ressourceforløbsydelse.
Kommunen må i så fald genoptage sagen og træffe afgørelse om midlertidig forlængelse af sygedagpengene med 3 måneder fra den 31. marts 2020.
Retten til midlertidig forlængelse af sygedagpengeudbetalingen giver ikke ret til dobbeltforsørgelse, og gælder således ikke, hvis personen f.eks. visiteres til førtidspension, fleksjob eller ressourceforløb.
Her ophører sygedagpengene efter de almindelige regler.
Eksempel  En person, hvor sygedagpengene er forlænget i 69 uger, fordi personens arbejdsevne skal klarlægges, jf. § 27, stk. 1, nr. 2. Hvis personen i perioden fra og med den 9. marts 2020 til og med den 9. juni 2020 når til det tidspunkt, hvor sygedagpengene har været forlænget i 69 uger, vil personen få ret til at få forlænget sin sygedagpengeudbetaling med 3 måneder fra den dato, hvor de 69 uger er nået.
Det gælder, uanset om kommunens afgørelse om forlængelsen på 3 måneder evt. først bliver truffet efter de 69 uger er nået.
 Det betyder også, at hvis en person i perioden fra og med den 9. marts 2020 til og med den 9. juni 2020 ikke længere opfylder betingelserne i en forlængelsesregel, og sygedagpengene derfor skulle ophøre efter forlængelsesreglen, har personen ret til at få forlænget sin sygedagpengeudbetaling med 3 måneder fra den dato, hvor sygedagpengene skulle ophøre.
Eksempel  En person, hvis sygedagpenge er forlænget efter § 27, stk. 1, nr. 7, fordi personen har søgt om førtidspension.
Hvis kommunen i perioden fra og med den 9. marts 2020 til og med den 9. juni 2020 træffer afgørelse om, at personen ikke har ret til førtidspension, skal kommunen ikke undersøge, om personen evt. opfylder betingelserne i en af de andre forlængelsesregler.
I medfør af § 26 a, stk. 1, skal kommunen i stedet træffe afgørelse om at forlænge personens sygedagpenge i 3 måneder.
 Den midlertidige forlængelse regnes fra den dato, hvor personen ikke længere opfylder betingelserne i forlængelsesbestemmelsen, dvs. f.eks. fra dagen efter den dato, der er truffet afgørelse om, at der ikke er ret til førtidspension.
 Det gælder, uanset om kommunens afgørelse om forlængelsen på 3 måneder evt. først bliver truffet efterfølgende.
Hvis kommunen i perioden 9. marts 2020 til 9. juni 2020 derimod træffer afgørelse om, at personen er berettiget til førtidspension, vil retten til sygedagpenge ophøre efter de almindelige regler.
Der vil således i dette tilfælde ikke skulle træffes afgørelse om ret til sygedagpenge i yderligere 3 måneder.
§ 26 a, stk. 1, omfatter tilfælde, hvor retten til sygedagpenge skal ophøre i den fastsatte periode, fordi betingelserne i forlængelsesbestemmelsen ikke længere er opfyldt.
Hvis der er andre betingelser i loven, der ikke længere er opfyldte, f.eks. at personen ikke længere er uarbejdsdygtig på grund af egen sygdom, er § 26 a, stk. 1, ikke til hinder for, at der træffes afgørelse om ophør af sygedagpengene, jf. ovenfor.
Hvis sygedagpengene i en forlængelsesperiode skal ophøre af andre grunde, end fordi forlængelsen udløber, er det ikke en situation, der er omfattet af bestemmelsen i § 26 a, stk. 1.
Eksempel  Sygedagpengene skal ikke forlænges efter § 26 a, stk. 1, for en person, hvis sygedagpenge er forlænget efter § 27, stk. 1, og hvor personen bliver rask i perioden fra og med den 9. marts 2020 til og med den 9. juni 2020, idet personen ikke opfylder den grundlæggende betingelse om at være uarbejdsdygtig på grund af egen sygdom i lovens § 7.
Kommunen skal ikke iværksætte en særlig opfølgning af, om en person, hvis sygedagpenge f.eks. er forlænget efter § 27, stk. 1, nr. 2, (om afklarende foranstaltninger med henblik på at klarlægge arbejdsevnen) fortsat kan antages at få klarlagt sin arbejdsevne inden 69 uger.
Personens sygedagpenge kan fortsat være forlænget efter § 27, stk. 1, nr. 2, selvom afklaringen for tiden er sat i stå, hvis det er realistisk, at der kan ske den fornødne afklaring inden for 69 uger.
 Kommunen skal ikke tage stilling til, om sygedagpengene evt. ville kunne forlænges efter en af de øvrige bestemmelser i § 27, stk. 1, men skal træffe afgørelse efter § 26 a, stk. 1.
3.5. Midlertidig forlængelse - personer, der får udbetalt sygedagpenge efter § 24 a, stk. 6, eller § 24 b, stk. 1, og hvor sygedagpengene skulle ophøre i perioden fra og med den 9. marts 2020 til og med den 9. juni 2020, fordi en læge har vurderet, at personen ikke længere har en livstruende, alvorlig sygdom (§ 26 b, stk. 1) Hvis en person på grund af livstruende, alvorlig sygdom har fået ret til sygedagpenge efter reglerne i § 24 a, stk. 6, eller § 24 b, stk. 1, og personen i perioden fra og med 9. marts 2020 til og med 9. juni 2020 egentlig skulle ophøre med sygedagpenge, fordi en læge har vurderet, at personen ikke længere har en livstruende, alvorlig sygdom, har personen ret til at få forlænget sygedagpengene i 3 måneder.
 Det gælder også, hvis kommunen i perioden fra den 9. marts 2020 og indtil lovens ikrafttræden har nået at træffe en afgørelse om, at personen ikke længere opfylder bestemmelserne i § 24 a, stk. 6, eller § 24 b, stk. 1, og at personen i stedet havde ret til et jobafklaringsforløb med ressourceforløbsydelse.
 Kommunen må i så fald genoptage sagen og træffe afgørelse om midlertidig forlængelse af sygedagpengene med 3 måneder.
Forlængelsen regnes fra den dato, hvor lægen har vurderet, at personen ikke længere har en livstruende, alvorlig sygdom.
Det gælder også, hvis kommunens afgørelse om forlængelsen på 3 måneder først bliver truffet efterfølgende.
4. Overgang til de almindelige regler  kommunens afgørelse inden udløbet af den midlertidige forlængelsesperiode 4.1. Udløbet af midlertidige forlængelser efter § 26, stk. 1-3 (§ 26, stk. 4) Kommunen kan ikke bare standse sygedagpengene efter udløbet af forlængelsesperioden på 3 måneder.
Ligesom inden udløbet af den almindelige sygedagpengeperiode på 22 uger inden for 9 kalendermåneder skal kommunen foretage en revurdering af sygedagpengemodtagerens situation og herunder tage stilling til, om sygedagpengene kan forlænges efter en af bestemmelserne i § 27, stk. 1.
 Hvis sygedagpengene ikke kan forlænges efter en af bestemmelserne i § 27, stk. 1, og personen fortsat er uarbejdsdygtig på grund af egen sygdom, er der ret til et jobafklaringsforløb med ressourceforløbsydelse efter § 24, stk. 2.
4.2. Udløbet af midlertidige forlængelser efter § 26 a, stk. 1 (§ 26 a, stk. 2) Kommunen skal inden udløbet af forlængelsesperioden på 3 måneder foretage en vurdering af og træffe afgørelse om, hvorvidt personen opfylder betingelserne for at fortsætte med at modtage sygedagpenge, dvs. opfylder en af forlængelsesreglerne i § 27, stk. 1, eller om personen har ret til et jobafklaringsforløb med ressourceforløbsydelse.
4.3. Udløbet af midlertidige forlængelser efter § 26 b, stk. 1 (§ 26 b, stk. 2) Kommunen skal inden udløbet af forlængelsesperioden træffe afgørelse om, hvorvidt personen opfylder betingelserne for at fortsætte med at modtage sygedagpenge, dvs. fortsat har en livstruende, alvorlig sygdom, eller om personen har ret til et jobafklaringsforløb med ressourceforløbsydelse.
 5. Partshøring, klageregler, opfølgning m.v.
 De almindelige regler efter sygedagpengeloven, lov om retssikkerhed og administration på det sociale område og forvaltningsloven gælder.
I sager efter §§ 26, 26 a og 26 b skal kommunen træffe en afgørelse, som den sygemeldte efter § 77 kan klage over.
Særligt i forhold til partshøring skal fremhæves, at en afgørelse om midlertidig forlængelse af sygedagpengeretten som udgangspunkt er en begunstigende afgørelse.
Da retten til at få den midlertidige forlængelse af sygedagpenge i 3 måneder endvidere ikke afhænger af nye oplysninger, vil der som udgangspunkt ikke være pligt for kommunen til at foretage partshøring af den sygemeldte efter reglerne i forvaltningsloven, inden afgørelsen træffes.
I forhold til opfølgningsindsatsen skal det bemærkes, at med bekendtgørelse nr. 245 af 20. marts 2020 om delvis suspension af beskæftigelsesindsatsen som følge af COVID-19 er visse regler fraveget.
Det er fastsat i bekendtgørelsen, at kommunerne er fritaget for pligten til at tilrettelægge opfølgningen, herunder ved individuelle samtaler, samt til at give beskæftigelsesrettede tilbud efter lov om en aktiv beskæftigelsesindsats.
Det fremgår endvidere, at kommunerne dog som udgangspunkt kan vælge at foretage opfølgning telefonisk eller digitalt.
Kommunerne kan eksempelvis vælge at følge op ved en telefonisk samtale med henblik på at vurdere den sygemeldtes ret til sygedagpenge, herunder om den sygemeldte er uarbejdsdygtig på grund af egen sygdom.
Opfølgningen skal fortsat ske under hensyntagen til den sygemeldtes situation og helbredstilstand.
Med baggrund i den helt særlige situation med at forebygge og inddæmme udbredelsen af COVID-19 og med udgangspunkt i sundhedsmyndighedernes anbefalinger, anbefales det, at kommunerne i suspensionsperioden som led i at forhindre smittespredning så vidt muligt undgår at rekvirere attester, der kræver personens fysiske tilstedeværelse ved konsultation.
Styrelsen skal således pege på muligheden for, at attester i et vist omfang i den nuværende situation vil kunne udarbejdes ud fra telefonisk eller digital konsultation hos den praktiserende læge.
Det er altid den enkelte praktiserende læge, der afgør, om en attest kan udarbejdes uden fysisk konsultation.
 Det anbefales i øvrigt, at kommunerne løbende har en øget opmærksomhed på belastningen i sundhedsvæsnet, og at beredskabet har højest prioritet.
