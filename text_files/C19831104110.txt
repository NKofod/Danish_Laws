 I medfør af § 10, stk. 2, i lov nr. 193 af 29. april 1981 om personnavne,  

 der trådte i kraft den 1. april 1982, skal fornavn senest 6 måneder efter  

 barnets fødsel anmeldes til ministerialbogen (personregistret) af barnets  

 forældre eller den, der har forældremyndigheden, eller tillægges barnet ved  

 dåb.
I sager om adoption af danske børn kan det undertiden være vanskeligt at  

 overholde den nævnte anmeldelsesfrist, idet en del sager ikke er  

 færdigbehandlet 6 måneder efter barnets fødsel.
I disse tilfælde må det anses  

 for uheldigt, såfremt barnemoderen, eller ved ægtebørn forældrene, rykkes for  

 en anmeldelse af barnets fornavn.
 På denne baggrund finder familieretsdirektoratet det rettest, at føreren  

 af ministerialbogen (personregistret) i disse tilfælde underrettes om den  

 verserende adoptionssag med henblik på at undgå henvendelse til barnemoderen  

 eller forældrene.
 Familieretsdirektoratet har i en cirkulærskrivelse af dags dato anmodet  

 socialcentrene (i København Magistraten og på Frederiksberg det sociale  

 udvalg) om, når der er rejst sag om bortadoption af et dansk barn, at give  

 føreren af ministerialbogen (personregistret) meddelelse herom, således at  

 henvendelse i medfør af navnelovens § 10, stk. 2, til barnemoderen  

 (forældrene) kan undgås.
 I den anledning skal man anmode personregisterførerne i Sønderjylland om  

 ikke at rette henvendelse til barnemoderen (forældrene) vedrørende anmeldelse  

 af barnets fornavn, når socialcentret har givet meddelelse om, at der  

 verserer en adoptionssag.
 P.M.V.
 E.B.
M.Levy Cirkulærskrivelse til personregisterførerne i Sønderjylland.
