Omdannelse af interessentskab til  

 kommanditselskab To skatteydere, der var deltagere i interessentskabet A, anmodede  

 Ligningsrådet om bindende forhåndsbesked på følgende  

 spørgsmål:
Spørgsmål Vil en omdannelse af interessentskabet A til et kommanditselskab have  

 skattemæssige konsekvenser for deltagerne i interessentskabet? Spørgsmålet vedrører ikke det forhold, at de  

 personlige kommanditister vil blive omfattet af reglerne om  

 fradragsbegrænsning som følge af, at fradragskontoen bliver  

 negativ.
Der spørges således alene om, hvorvidt interessenterne  

 vil blive anset for at have afstået de af interessentskabet ejede  

 aktiver med ophørsbeskatning til følge.
 Ligningsrådet besvarede spørgsmålet således:
 Se sagsfremstilling og begrundelse.
Sagsfremstilling og begrundelse Det var oplyst, at interessentskabet A  som deltagere havde B med 25 pct.,  

 C med 25 pct. og anpartsselskabet D  med 50 pct.
 Med det formål at minimere den erhvervsmæssige risiko ved  

 interessentskabets drift, herunder risikoen for erstatningsansvar,  

 ønskedes A I/S omdannet  til en selskabsform med begrænset  

 ansvar for ejerne.
Da en af interessenterne var et anpartsselskab, lagde interessenterne til  

 grund, at lov om skattefri virksomhedsomdannelse ikke kunne anvendes.
I  

 stedet ønskedes virksomheden omdannet til et kommanditselskab med de  

 nuværende interessenter som kommanditister i samme ejerforhold som  

 under interessentskabet.
I forbindelse med omdannelsen ville der blive  

 stiftet et anpartsselskab som komplementar.
Komplementarselskabet skulle varetage den daglige ledelse og  

 administration af kommanditselskabet.
Komplementarselskabet skulle ikke have  

 nogen ejerandel i kommanditselskabet,  men skulle være berettiget til  

 at oppebære 1 pct. af kommanditselskabets omsætning, dog mindst  

 et beløb svarende til at komplementarselskabets egenkapital forrentes  

 med den til enhver tid værende mindsterente.
 Ifølge aktieselskabslovens § 173, stk. 8, stilles der for så  

 vidt angår kommanditselskaber, der stiftes den 1. juni 1996 eller  

 senere, krav om, at de fuldt ansvarlige deltagere (dvs. komplementarerne)  

 skal være tillagt økonomiske og administrative  

 beføjelser.
 Forespørgernes repræsentant havde i forbindelse med sagens  

 forelæggelse for Ligningsrådet  indhentet en vejledende udtalelse  

 fra Erhvervs- og Selskabsstyrelsen, hvoraf fremgik, at styrelsen fandt, at  

 komplementarselskabet opfyldte betingelserne i aktieselskabslovens § 173,  

 stk. 8, således at selskabet ville kunne blive registreret i Erhvervs-  

 og Selskabsstyrelsen.
 Repræsentanten gjorde over for Ligningsrådet gældende,  

 at  omdannelsen ikke skattemæssigt kunne betragtes som et salg med  

 deraf følgende beskatning.
Til støtte for sin opfattelse henviste repræsentanten til, at  

 det fremgår af Ligningsvejledningen for 2000, afsnit E.I.6, at  

 omdannelse af et kommanditselskab til et interessentskab, hvor deltagernes  

 ejerforhold ikke ændres, kan finde sted uden andre skattemæssige  

 konsekvenser end at fradrag for eventuelt driftsunderskud efter omdannelsen  

  til interessentskab, ikke længere vil være afhængig af  

 deltagernes tidligere  begrænsede hæftelse.
Der sker  

 således ikke noget salg med deraf følgende  beskatning.
Det var repræsentants opfattelse, at der heller ikke var tale om  

 noget salg med deraf følgende beskatning, hvis der omvendt skete  

 omdannelse fra interessentskab til kommanditselskab.
Dette bekræftes  

 efter repræsentantens opfattelse af, at der i "Skatteretten 2", 3.  

 udgave, af Niels Winter-Sørensen m. fl. på side 615  

 anføres: "Ændring af selskabets struktur, således f.eks.  

 ændring fra interessentskab til kommanditselskab, udløser ikke  

 beskatning hos deltagerne, hvis ikke der sker forskydning i  

 ejerandelene." Told- og Skattestyrelsens afgav følgende indstilling til  

 Ligningsrådet:
Styrelsen bemærker, at det ifølge Ligningsvejledningen for  

 2001, afsnit E.F.2.1, ikke er en betingelse for at anerkende et  

 kommanditselskab skatteretligt, at komplementaren har nogen ejerandel i  

 kommanditselskabet, jf.
Skatteministeriets kommentar til retsforlig af 5.  

 januar 1998, refereret i Tidsskrift for Skatter og Afgifter, årgang  

 1998, nr. 742.
 Endvidere bemærkes, at den påtænkte omdannelse  

 indebærer, at kommanditisterne bliver omfattet af Ligningsrådets  

 anvisning i  TSS-cirkulære 1990-1 om begrænsning af  

 kommanditisters fradrag af underskud m.v.
 Da omdannelsen ikke medfører forskydning af deltagernes ejerandele,  

 udløser omdannelsen efter Told- og Skattestyrelsens opfattelse ikke  

 afståelsesbeskatning.
 Ligningsrådet tiltrådte Told- og Skattestyrelsens  

 indstilling.
