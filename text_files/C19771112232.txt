 I UfR 1976.939 er refereret en Højesterets kendelse, der imødekommer en  

 forsvarers begæring om forelæggelse for Retslægerådet af et spørgsmål om  

 tilbageregning af promillen i en sag om overtrædelse af færdselslovens § 53.
 Blodprøve var udtaget kl. 0230, og mindsteværdien var 1,12 0/00. Kørslen  

 havde fundet sted kl. 0120. Det var lagt til grund, at spiritusindtagelsen  

 var afsluttet kl. 2230. En tilbageregning til kørselstidspunktet, der således  

 lå mere end 2 timer efter forbrugets afslutning, ville herefter med  

 anvendelse af en minimumsfaktor på 0,10 0/00 i timen føre til en promille på  

 kørselstiden på 1,22.
 I henhold til Højesterets kendelse blev sagen den 30. november 1976  

 forelagt for Retslægerådet bl.a. med følgende spørgsmål:
1. Kan det antages, at promillen under eller efter  

 kørslen har oversteget 1,20 0/00 ? 2. Er der grundlag for at anfægte en tilbageregning på  

 0,10 0/00 i timen fra kørslens afslutning kl. 0120 til blodprøvens udtagelse  

 kl. 0220, eller kan det med andre ord antages for givet, at promillen på  

 kørselstidspunktet har været over 1,20 0/00 ? Retslægerådet har den 11. februar 1977 svaret følgende:
 ad spørgsmål 1: Ja.
ad spørgsmål 2: Ved tilbageregning over tidsrum, hvor der - som i det  

 foreliggende tilfælde - må antages at have foreligget afsluttet absorption og  

 fordeling af den indtagne alkohol, anvender Retslægerådet 0,10 0/00 pr. time  

 som minimum.
Efter rådets opfattelse er der ikke grund til at ændre denne  

 praksis, idet faldhastigheder under denne størrelse kun forekommer meget  

 sjældent og kun i ringe grad afviger fra 0.1 0/00 pr. time.
 I forbindelse hermed henviste rådet til forskellig udenlandsk litteratur.
Højesterets kendelse betoner, at afgørelsen står i forbindelse med, at  

 sagen forelå til afgørelse kort efter, at den nye lovs regler om  

 promillegrænser var indført.
Den kan således ikke ses som udtryk for, at der  

 er anledning til i almindelighed at imødekomme begæringer om forelæggelse af  

 lignende simple tilbageregningsspørgsmål for Retslægerådet, og  

 anklagemyndigheden bør fremdeles protestere imod begæringer herom og kære  

 afgørelser, der er i strid med dette standpunkt.
 Per Lindegaard.
