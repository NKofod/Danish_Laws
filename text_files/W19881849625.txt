 En landbruger, der fra lejede lokaler på faderens ejendom, drev en  

 omfattende svineproduktion, blev anset for berettiget til at nedskrive på  

 besætningen i henhold til § 2, stk. 4, i lov nr. 208 af 13. maj 1981 om den  

 skattemæssige behandling af husdyrbesætninger, idet der var lagt vægt på, at  

 der blev produceret ca. 3.000 svin pr.
 år, blev betalt en husleje på 120.000 kr. årligt, og at klageren ikke  

 drev anden virksomhed eller havde lønarbejde.
Landbruger A klagede over, at de stedlige skattemyndigheder havde anset  

 ham for uberettiget til i indkomstopgørelsen for 1984 at foretage  

 nedskrivning på besætning med 183.329 kr.
Det fremgik af sagens oplysninger,  

 at klageren af sin fader havde lejet samtlige til faderens landbrugsejendom  

 hørende staldbygninger, hvorfra han drev en omfattende produktion af svin.  

 Ved opgørelsen af det herfra hidrørende driftsresultat havde klageren med  

 henvisning til § 2, stk. 4, i lov nr. 208 af 13. maj 1981 om den  

 skattemæssige behandling af husdyrbesætninger fratrukket den ovenfor nævnte  

 besætningsnedskrivning.
Skattemyndighederne havde ikke ment, at der i den  

 pågældende lovregel var hjemmel for klagerens nedskrivning, idet bestemmelsen  

 kun omfattede landbrugere, og idet klageren - der hverken var ejer eller  

 forpagter af en landbrugsejendom - ikke i denne skattemæssige henseende  

 fandtes at tilhøre den omtalte personkreds.
Under sagens behandling tiltrådte  

 Statsskattedirektoratet de stedlige skattemyndigheders standpunkt.  

 Skattedepartementet, hvormed der var korresponderet om sagen, udtalte, at man  

 ikke fandt hjemmel i husdyrbeskatningsloven til generelt at nægte  

 nedskrivningsadgang under henvisning til, at en skatteyder som lejer ikke  

 kunne anses som »»landbruger«» i vedkommende lovs  

 forstand.
Under indtryk af omfanget af klagerens produktion (ca. 3.000 svin  

 om året) fra de lejede bygninger, lejens størrelse (120.000 kr. årligt) og  

 det forhold, at klageren ikke drev anden produktion eller havde lønindkomst  

 ved siden af svineavlen, udtalte departementet endvidere, at man ikke fandt  

 anledning til at anfægte den af klageren for 1984 foretagne  

 besætningsnedskrivning.
Med baggrund i Skattedepartementets således udtrykte  

 opfattelse fandt Landsskatteretten, at klagerens påstand burde tages til  

 følge.
Den påklagede ansættelse blev herefter nedsat med 183.329 kr.
 LV 1987, R 1.1.
