Skriftlig fremsættelse (30. marts  

 2000) Socialministeren (Henrik Dam Kristensen):
 Jeg tillader mig herved for Folketinget at  

 fremsætte:
Forslag til lov om ændring af lov om social  

 service og lov om retssikkerhed og administration på det sociale  

 område (Styrkelse af den særlige støtte til børn og  

 unge og om dispensationsadgang ved nedsættelse af børn og  

 unge-udvalg) (Lovforslag nr.
L 232).
Forslaget er udtryk for regeringens ønske om at  

 styrke indsatsen for børn og unge med særlige behov, og  

 indeholder derfor en række tiltag med henblik på bedre og mere  

 stabile opvækstvilkår for den lille gruppe af børn og  

 unge, der er mest udsatte eller omsorgssvigtede.
I forslaget indgår  

 også forslag fra regeringens ministerudvalg om integration og  

 utilpassede unge.
I forslaget præciseres det, at støtten ydes  

 til barnets bedste, og at der sættes ind med forebyggende  

 foranstaltninger så tidligt som muligt, bl.a. gennem udvidelse af  

 reglerne om underretningspligt, ligesom anbringelser skal ske så  

 tidligt som muligt, når det er den nødvendige og rigtige  

 foranstaltning.
Det foreslås endvidere, at støtten til  

 forældrene skal styrkes under en anbringelse, og der skal sikres et  

 så stabilt anbringelsesforløb som muligt, bl.a. gennem  

 ændrede regler om genoptagelse af anbringelsessager.
Hertil kommer, at  

 der foreslås indført regler, der øger mulighederne for en  

 mere glidende overgang til voksentilværelsen for de mest udsatte unge,  

 idet visse tilbud efter forslaget vil kunne forlænges til den unge  

 fylder 22 år.
For så vidt angår indsatsen for de  

 utilpassede unge indebærer forslaget en udvidelse af mulighederne for  

 foranstaltninger i forhold til den unges skole- og eller  

 arbejdsmarkedstilknytning, i forhold til den unges familie og i forhold til  

 begyndende kriminalitet.
Med henblik på at sikre en optimal indsats  

 generelt i sager om særlig støtte foreslås endelig  

 indført en bemyndigelse til at fastsætte  

 kvalitetsstandarder.
 De økonomiske konsekvenser af lovforslaget  

 forhandles med de kommunale parter.
 Jeg skal hermed anbefale lovforslaget til Tingets hurtige  

 og velvillige behandling med henblik på, at reglerne kan træde i  

 kraft den 1. januar 2001.
