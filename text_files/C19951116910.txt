(Til samtlige statsamter, Københavns  

 Overpræsidium, Rigsombudsmanden i Grønland og Rigsombudsmanden på  

 Færøerne.) Til orientering fremsendes vedlagt kopi af besvarelse af spørgsmål nr. 197  

 af 16. januar 1995 og spørgsmål nr. 198 af 18. januar 1995 fra Folketingets  

 Retsudvalg vedrørende adoption af plejebørn.
 Opmærksomheden henledes på, at det er besluttet at justere praksis i disse  

 sager efter følgende retningslinjer:
Det nuværende krav om opfostring i ca. 8 år før det fyldte 18. år lempes  

 til ca. 6 år.
Afgørelsen må i grænsetilfælde som hidtil træffes på baggrund  

 af sagens konkrete omstændigheder, herunder om "barnet" er  

 ude/hjemmeboende, om "barnet" er gift eller papirløst samlevende,  

 om "barnet" selv har børn og baggrunden for den sene ansøgning.  

 Også forholdet mellem adoptanterne og den, der ønskes adopteret efter dennes  

 fyldte 18. år, må tillægges en stor vægt.
Når ansøgningen indgives umiddelbart efter det fyldte 18. år, bør der  

 fortsat kunne tillades adoption, selvom opfostringen har været af kortere  

 varighed, dog i almindelighed ikke under 3 år.
I grænsetilfælde bør der kunne  

 meddeles bevilling til adoption, når der foreligger særlige omstændigheder.
 Under hensyn til at formålet med adoption fortsat må være at etablere et  

 forældre/barn forhold eller at formalisere et sådant allerede foreliggende  

 forhold, bør den øvre aldersgrænse på omkring 30 år i almindelig fastholdes.  

 Der vil typisk ikke være hensyn, der kan begrunde adoption af en person i en  

 senere alder.
Hvor kravene til opfostring ikke er opfyldte, bør adgangen til adoption  

 under henvisning til "særlig grund" anvendes i videre omfang end  

 hidtil.
Det vil navnlig kunne gælde tilfælde, hvor "barnet" har en  

 ikke ringe kontakt med ansøgerne, og hvor kontakten til den biologiske slægt  

 er af meget begrænset omfang eller ikke eksisterer, og hvor  

 "barnet" i øvrigt vil være i en særlig vanskelig situation, hvis  

 adoptionen ikke gennemføres.
 I øvrigt bør afgørelserne fortsat bero på en helt konkret vurdering.
 P.M.V.
 E.B.
Finn Andersen Besvarelse af spørgsmål nr. 197 af 16. januar 1995 og 198 af 18. januar  

 1995 fra Folketingets Retsudvalg (Alm. del - bilag 410 og 414).
 Spørgsmål nr. 197:
"Der ønskes en nærmere redegørelse for det retlige grundlag samt for  

 praksis i forbindelse med adoption af voksne.
Ifølge TV2-nyhederne søndag den  

 25. januar 1995 er det angiveligt en fast og tilsyneladende ufravigelig  

 praksis, at adoption af voksne kun kan finde sted under forudsætning af, at  

 barnet har boet hos de kommende adoptivforældre i 8 år før det fyldte 18. år.  

 Det ønskes derfor oplyst, hvorfor denne praksis tilsyneladende er så  

 ufravigelig, samt hvilke hensyn der ligger bag denne ufravigelighed." Svar:
 Det følger af adoptionslovens § 2, at adoption kun må bevilges, når den  

 efter foretagen undersøgelse kan antages at være til gavn for den, som ønskes  

 adopteret, og denne enten ønskes opfostret hos adoptanten eller har været  

 opfostret hos denne, eller der foreligger anden særlig grund til adoptionen.
 Bestemmelsen i adoptionslovens § 2 har været uændret siden den første  

 adoptionslov i 1923.
Formålet med at gennemføre en adoption er at etablere et  

 forældre/barnforhold eller at konfirmere et allerede bestående forhold af  

 denne karakter.
I overensstemmelse hermed stiller adoptionsloven det krav, at  

 en person over 18 år som udgangspunkt kun kan adopteres, hvis den pågældende  

 har været opfostret hos ansøgeren.
Opfostring kan efter almindelig forståelse af begrebet alene ske i tiden,  

 indtil myndighedsalderen opnås.
Der er ikke i loven fastsat nærmere  

 bestemmelser om længden af den periode, hvor et barn skal have været  

 opfostret hos ansøgerne, for at der kan ske adoption af "barnet",  

 når det er blevet voksent.
Loven overlader til administrativ praksis at tage  

 nærmere stilling til, hvilke krav der skal stilles.
Ved fastlæggelsen af disse krav bør det sikres, at opfostringen har haft  

 en sådan karakter, at den er udtryk for, at der foreligger et stabilt  

 forældre/barnforhold.
Det bemærkes i den forbindelse, at lovgivningen åbner  

 mulighed for, at en adoption kan ophæves.
De krav, der stilles i praksis,  

 skal imidlertid ses i sammenhæng med et ønske om at fastholde  

 adoptionsforholdet som noget særligt og ikke blot som et forhold, man træder  

 ind i og ud af, efterhånden som forholdene ændrer sig.
Vedrørende kravet til opfostring har det været statsamternes og  

 Civilretsdirektoratets praksis normalt at tillade adoption af personer over  

 18 år, når opfostring har fundet sted i ca. 8 år eller derover.
Er  

 ansøgningen indgivet i umiddelbar forlængelse af barnets fyldte 18. år, har  

 man dog tilladt adoption, når der foreligger en kortere opfostringstid,  

 normalt ca. 3 år.
Er "barnet" over 30 år, meddeles der normalt  

 afslag på adoption.
I øvrigt tillægges barnets alder ved indsendelse af ansøgningen også  

 betydning.
Det kan i den forbindelse oplyses, at man før 1984 i almindelighed  

 stillede krav om, at barnet var under 20 år ved indgivelse af ansøgningen, og  

 at der havde været den nødvendige opfostring.
Hvis "barnet" var  

 mellem 20 og 23 år, skulle der foreligge særlige omstændigheder.
Hvis  

 "barnet" var over 23 år, gav man som altovervejende hovedregel ikke  

 tilladelse.
Som det fremgår, er denne praksis blevet lempet i de senere år.  

 Nu er det tilstrækkeligt, at "barnet" ikke er fyldt 30 år.
 I grænsetilfælde lægges der endvidere vægt på en række konkrete forhold,  

 herunder om "barnet" er ude/hjemmeboende, om "barnet" er  

 gift eller papirløst samlevende, om "barnet" selv har børn og  

 baggrunden for den sene ansøgning.
Endelig kan der blive tale om at meddele adoption, såfremt der som anført  

 i adoptionslovens § 2 foreligger "anden særlig grund til adoption".  

 Denne bestemmelse er hidtil blevet anvendt i meget begrænset omfang.
Fra de  

 senere års administrative praksis kan således nævnes, at bestemmelsen blandt  

 andet er anvendt, hvor personen, der ønskede at blive adopteret, var invalid  

 og ude af stand til at klare sig selv.
 Den praksis, der følges, bør naturligvis løbende justeres i lys af  

 udviklingen på området.
Under hensyn til, at formålet med adoption fortsat må være at etablere et  

 forældre/barnforhold eller at formalisere et sådant allerede foreliggende  

 forhold, bør den øvre aldersgrænse på omkring 30 år efter min opfattelse i  

 almindelighed fastholdes.
Der vil typisk ikke være hensyn, der kan begrunde  

 adoption af en person i en senere alder.
Efter drøftelse med Civilretsdirektoratet har jeg besluttet, at det  

 nuværende krav om opfostring i ca. 8 år før det fyldte 18. år skal lempes til  

 ca. 6 år.
Afgørelsen må i grænsetilfælde som hidtil træffes på baggrund af  

 sagens konkrete omstændigheder som nævnt ovenfor.
Også forholdet mellem  

 adoptanterne og den, der ønskes adopteret efter dennes fyldte 18. år må  

 tillægges stor vægt.
Når ansøgningen indgives umiddelbart efter det fyldte 18. år, bør der  

 fortsat kunne tillades adoption, selv om opfostringen har været af kortere  

 varighed, dog i almindelig ikke under 3. år.
I grænsetilfælde bør der dog  

 også kunne meddeles bevilling til adoption, når der foreligger særlige  

 omstændigheder.
Der kan i øvrigt være anledning til at overveje at udvide adgangen til  

 adoption under henvisning til "særlige grunde", selv om kravene til  

 opfostring ikke er opfyldte.
Det vil navnlig kunne gælde tilfælde, hvor  

 "barnet" har en tættere kontakt med ansøgerne, og hvor kontakten  

 til den biologiske slægt er af meget begrænset omfang eller ikke eksisterer,  

 og hvor "barnet" i øvrigt vil være i en særlig vanskelig situation,  

 hvis adoptionen ikke gennemføres.
 I øvrigt bør afgørelser truffet i medfør af denne bestemmelse bero på en  

 helt konkret vurdering.
Om den sag, der er blevet omtalt i TV2-nyhederne den 15. januar 1995, kan  

 det oplyses, at "barnet" har været opfostret hos ansøgerne i ca. 3  

 1/2 år.
Plejeforældrene indgav ansøgning om adoption, da "barnet"  

 var omkring 20 år.
I 1992 meddelte Frederiksborg Statsamt afslag på  

 meddelelse af adoptionsbevilling.
I oktober samme år stadfæstede  

 Civilretsdirektoratet statsamtets afslag.
 Civilretsdirektoratet har imidlertid taget afgørelsen op til fornyet  

 overvejelse i lyset af beslutningen om at lempe praksis.
 Retsudvalget vil blive orienteret om afgørelsen i sagen.
 Spørgsmål nr. 198:
"I forlængelse af spørgsmål 197 (alm. del - bilag 410) ønskes oplyst,  

 hvorledes myndighederne konkret udformer begrundelserne for afslag på  

 ansøgning om adoption, herunder om begrundelserne generelt kan betegnes som  

 standardiserede, eller om de ofte har et individuelt præg?" Svar:
 Civilretsdirektoratet har oplyst, at man ikke er i besiddelse af  

 fuldstændige oplysninger om, hvorledes det enkelte statsamt begrunder  

 afgørelser om adoption.
Civilretsdirektoratet har endvidere oplyst, at direktoratets afgørelser i  

 disse sager indeholder en henvisning til de retsregler, som anvendes, og den  

 praksis, som har betydning for den konkrete sag.
Endvidere redegøres for de  

 oplysninger vedrørende sagens faktiske omstændigheder, som er tillagt  

 væsentlig betydning for afgørelsen.
De afgørelser, der truffet af statsamterne, og som Civilretsdirektoratet  

 er bekendt med, lever i almindelighed op til de krav om begrundelse, der er  

 fastsat i forvaltningslovens kapitel 6. Det kan i øvrigt oplyses, at i  

 tilfælde, hvor man i forbindelse med behandlingen af en klagesag bliver  

 opmærksom på fejl og mangler i den underordnede myndigheds afgørelse eller  

 begrundelse, giver Civilretsdirektoratet en uddybende begrundelse for den  

 afgørelse, der træffes.
Bliver direktoratet opmærksom på, at en underordnet  

 myndighed generelt giver utilstrækkelige begrundelser, bliver spørgsmålet  

 taget op til drøftelse med den pågældende myndighed.
