Cirkulæreskrivelse om meddelelse om  

 gyldig grund til at opsige sit arbejde Kommentar m.v.:
 Voldelige trusler fra den kollega, som medlemmet skulle  

 samarbejde med, var gyldig grund til at opsige sit arbejde.
 Meddelelse om afgørelsen:
 Et medlem opsagde sit arbejde, idet han var blevet truet  

 med fysisk vold af den kollega, han skulle samarbejde med.
 Medlemmets arbejdsgiver oplyste efterfølgende, at  

 der havde været problemer flere gange og bekræftede, at den anden  

 medarbejder havde udtalt, at medlemmet "trængte til en  

 røvfuld".
 Medlemmet havde forud for sin opsigelse kontaktet sin  

 faglige organisation, som meddelte, at der efter deres opfattelse ikke var  

 belæg for at "køre" en sag.
 Direktoratet traf afgørelse om, at medlemmet ikke  

 havde haft en gyldig grund til at opsige sit arbejde, og han blev derfor  

 udelukket fra at modtage dagpenge i 5 uger fra arbejdsophøret.
 Direktoratet havde i sin afgørelse lagt vægt  

 på, at samarbejdsvanskeligheder ikke efter direktoratets opfattelse var  

 en gyldig grund til at opsige sit arbejde.
 Ankenævnet traf afgørelse om, at medlemmet  

 havde haft en i arbejdsløshedsforsikringslovens forstand  

 fyldestgørende grund til at opsige sit arbejde, jf. § 19, stk. 1, nr.  

 11, i direktoratets bekendtgørelse nr. 975 af 10. december 1993 om  

 rådighed og selvforskyldt ledighed.
 Ankenævnet lagde ved afgørelsen vægt  

 på, at det var dokumenteret, at medlemmet havde været udsat for  

 de hævdede episoder, og at medlemmet forud for sin opsigelse havde  

 kontaktet sin arbejdsgiver for at løse problemerne.
 Ankenævnet lagde videre vægt på, at  

 medlemmet havde søgt hjælp hos sin faglige organisation inden  

 opsigelsen.
 Ankenævnet fandt således, at medlemmet  

 opfyldte betingelserne for, at et arbejdsophør kunne anses for gyldigt  

 begrundet i relation til arbejdsløshedsforsikringsloven.
