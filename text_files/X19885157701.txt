 Fonde og brancheforeninger kan fradrage årsafgiften til henholdsvis  

 Fondsregistret og Erhvervs- og Selskabsstyrelsen som en driftsomkostning.  

 Arbejdsmarkedssammenslutninger kan derimod ikke fradrage årsafgiften.  

 Registreringsafgiften, som skal betales i forbindelse med oprettelse af en  

 fond eller forening, kan ikke fradrages.
Ifølge bekendtgørelse om registrering af fonde og visse foreninger og  

 disses indsendelse af årsregnskaber m.v. skal fonde svare en særlig  

 årsafgift.
Afgiften udgør 500 kr. med tillæg af 1/2 promille af fondens  

 egenkapital opgjort efter handelsværdi efter det seneste årsregnskab.  

 Afgiften udgør dog højst 10.000 kr. årligt.
Tilsvarende foreskriver  

 bekendtgørelse om Erhvervs- og Selskabsstyrelsens takster for  

 erhvervsdrivende fonde, at erhvervsdrivende fonde efter nærmere  

 retningslinier skal betale til registret.
Det er Skattedepartementets opfattelse, at fonde omfattet at  

 fondsbeskatningslovens § 1, nr. 1, og foreninger omfattet af  

 fondsbeskatningslovens § 1, nr. 2, kan fradrage årsafgiften som en  

 driftsomkostning, jfr. fondsbeskatningslovens § 3, stk. 1, og  

 statsskattelovens § 6 a.
Fradraget skal foretages ved opgørelsen af fondens  

 eller foreningens ikke-erhvervsmæssige indkomst, jf. fondsbeskatningslovens §  

 3, stk. 2, idet afgiften betales, uanset om fonden eller foreningen har  

 indkomst ved erhvervsmæssig virksomhed.
Arbejdsmarkedssammenslutninger  

 omfattet af fondsbeskatningslovens § 1, nr. 3, kan derimod ikke fradrage  

 årsafgiften, idet disse foreninger alene kan fradrage udgifter, der vedrører  

 de indtægter, som er skattepligtige, jf. fondsbeskatningslovens § 8, stk. 2.  

 Den særlige registreringsafgift, som skal betales i forbindelse med  

 anmeldelse af en fond til registrering, kan ikke fradrages.
Tilsvarende  

 gælder den afgift, der skal svares til Erhvervs- og Selskabsstyrelsen ved  

 anmeldelse af nye erhvervsdrivende fonde.
 (* 1) Afgørelsen er offentliggjort i SKAT 1988, nr. 8, side 489.
