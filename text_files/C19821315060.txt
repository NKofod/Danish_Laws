Landbrugsministeriet 1982 Vejledning i landbrugsplanlægning Landbrugsministeriet 1. afdeling, 3. kontor Slotsholmsgade 10 DK-1216 København K Tlf.01-923301 Lay-out: Ole Søndergaard, grafiker IDD Sats: H C Jensen Offset Bogtryk ApS  

 Tryk: L.
Levison Junr.
A/S Fotografier: Bror Bernild, undtagen nedenstående: Svend Thomsen s. 14, s.  

 25, s. 26, Arealdatakontoret s. 12 n, Naturgasselskabernes Billedarkiv s. 29  

 n, Statens Planteavlsforsøg, Store Jyndevad s. 20, Privat s. 29 ø.
ISBN 87-503-4182-0 La 00-172 1982 Forord Forord Den fysiske planlægning i Danmark har oprindelig været koncentreret om  

 byudviklingen.
Med planlovreformen i 1970'erne blev bl.a. interesserne i det  

 åbne land, herunder de jordbrugsmæssige interesser, inddraget i den  

 sammenfattende planlægning.
Inddragelsen af de jordbrugsmæssige interesser må ses på baggrund af  

 samfundsudviklingen, idet byudviklingen, tekniske anlæg og rekreative  

 interesser mv. siden 1930'erne har krævet inddragelse af store  

 jordbrugsarealer.
Erkendelsen af, at dyrkningsjorden er en begrænset  

 ressource, der bør værnes, har nu fundet udtryk i indføjelsen af  

 planlægningsbestemmelser i landbrugsloven.
 I nærværende vejledning er angivet retningslinier for, hvorledes  

 amtsrådene skal gennemføre en første landbrugsplanlægning med henblik på at  

 sikre de jordbrugsmæssige arealressourcer og udviklingsmuligheder inden for  

 rammerne af den sammenfattende fysiske planlægning.
Landbrugsplanlægningen er en nyskabelse i den fysiske planlægning.  

 Vejledningens rammer vil derfor ikke på alle punkter kunne omtale alle de  

 emner, som amterne måtte ønske at inddrage i planlægningen.
Fra  

 landbrugsministeriets side er man derfor rede til at indgå i et samarbejde om  

 planlægningens gennemførelse.
Det er imidlertid væsentligt, at der allerede  

 ved den første landbrugsplan opnås en vis parallelitet og sammenlignelighed i  

 planlægningen i amterne, idet dette vil styrke planlægningens rolle som  

 administrationsgrundlag og skabe grundlag for landbrugsplanlægningens  

 udvikling i takt med jordbrugserhvervenes og samfundets behov.
Med landbrugsplanlægningen iværksættes en proces, der er ny på  

 jordlovsområdet.
Planlægningen som styringsinstrument er afhængig af  

 kvaliteten og realismen i de planer, der udarbejdes.
Jeg er overbevist om, at  

 amterne i samarbejde med kommuner, interesseorganisationer mv. vil være i  

 stand til at løse den vigtige opgave, således at der gennem den systematiske  

 inddragelse af de jordbrugsmæssige interesser i den fysiske planlægning  

 skabes de gunstigst mulige rammer for jordbrugserhvervenes udvikling og  

 dermed for fortsat økonomisk vækst i samfundet som helhed.
Niels Anker Kofoed 1. Jordbruget og landbrugsplanlægningen 1.1. Jordbruget og samfundsudviklingen Det danske landskab er et kulturlandskab, der er et resultat af mange  

 århundreders jordbrugsmæssig udnyttelse.
Samfundsudviklingen har medført, at  

 det jordbrugsmæssigt anvendte areal til forskellige tider har udgjort en  

 varierende andel af landets samlede areal.
Således forøgedes det  

 jordbrugsmæssigt anvendte areal helt op til 1930'erne, hvor det udgjorde ca.  

 85 pct. af landets samlede areal, medens arealandelen siden har været vigende  

 og nu udgør ca. 79 pct.
Udviklingen gennem de sidste 40-50 år har bevirket,  

 at et areal på 2.500 kvadratkilometer, eller et område på størrelse med  

 Lolland-Falster og Bornholm tilsammen, er overgået fra landbrugsmæssig- til  

 anden anvendelse.
Den jordbrugsmæssige udnyttelse sker erhvervsmæssigt i form af landbrug,  

 gartneri, frugtavl, pelsdyravl og skovbrug.
Disse erhverv har haft stor  

 betydning for landets økonomiske udvikling.
Omkring århundredskiftet udgjorde  

 de 45 pct. af landets samlede bruttofaktorindkomst og tilvejebragte  

 grundlaget for 90 pct. af landets eksport.
Under den internationale  

 økonomiske krise i 1930'erne etableredes handelsrestriktioner, der ramte  

 jordbrugserhvervene hårdt, hvorved erhvervenes andel af  

 bruttofaktorindkomsten faldt til ca. 20 pct. samtidig med, at eksporten  

 stagnerede.
Med efterkrigstidens vækst i byerhvervene ændredes samfundet,  

 hvorved den direkte beskæftigelse i erhvervene faldt fra 400.000 til 300.000  

 i perioden 1948-60. Erhvervenes betydning var dog fortsat markant, idet disse  

 helt frem til 1958 årligt tilvejebragte over halvdelen af den danske  

 valutaindtjening.
Jordbrugserhvervenes betydning for samfundsøkonomien i 1970'erne har  

 fortsat været væsentlig.
Beskæftigelsen i erhvervene er kun faldet langsomt  

 og udgør nu omkring 240.000 personer, eller ca. en fjerdedel af de  

 beskæftigede i de varefremstillende erhverv.
Erhvervenes andel af den samlede  

 bruttofaktorindkomst har i perioden været omkring 6-7 pct., samtidig med at  

 erhvervenes samlede eksport udgør omkring en trediedel af landets samlede  

 eksport.
Jordbrugserhvervenes betydning i 1980'ernes økonomiske udvikling har  

 baggrund i deres positive virkning på beskæftigelsen og betalingsbalancen.  

 Jordbrugserhvervenes produktion danner grundlag for en betydelig  

 beskæftigelse i de varefremstillende erhverv og for en væsentlig og stigende  

 valutaindtjening gennem en betydelig eksport, der kun i mindre omfang er  

 afhængig af importerede rå- og hjælpestoffer.
Endelig producerer  

 jordbrugserhvervene varer til hjemmemarkedet, der ellers skulle importeres.
 Understøttelse af eller begrænsninger i jordbrugserhvervenes  

 udviklingsmuligheder, bl. a. gennem den fysiske planlægning, vil derfor  

 afspejles i samfundets økonomiske udvikling.
1.2. Den jordbrugspolitiske målsætning Hovedlinierne i landbrugspolitikken er angivet i landbrugslovgivningen,  

 der indeholder en række styringsmidler, især af strukturpolitisk karakter.  

 Herudover er der inden for de europæiske fællesskaber etableret  

 markedsordninger for de fleste af jordbrugserhvervenes produkter samt  

 ordninger til støtte af bl.a. udviklingen af produktionsapparatet.
 Den overordnede jordbrugspolitiske målsætning er angivet i landbrugsloven  

 (lovbekendtgørelse nr. 603 af 30. november 1978), hvor det i § 1 fastsættes:
»§ 1.  Ved denne lov tilstræbes at 1. værne dyrkningsjorderne og de hertil knyttede  

 landskabelige værdier; 2. sikre en forsvarlig udnyttelse af de  

 jordbrugsmæssige arealressourcer og 3. sikre en hensigtmæssig udvikling af  

 jordbrugserhvervene og en forbedret konkurrenceevne i disse erhverv.
Stk. 2.  Loven skal særlig anvendes til at Denne formålsbestemmelse, der ikke blot har et arealpolitisk, men også  

 strukturpolitisk og erhvervsøkonomisk sigte, blev indføjet ved lovens  

 revision i 1978. Baggrunden for dette var, at behovet for arealer til  

 byudvikling mv. havde medført konflikter mellem forskellige interesser samt  

 en erkendelse af, at landbrugsjorden som en begrænset naturressource måtte  

 søges beskyttet ved, at det kvalitative forbrug skulle flyttes fra arealer af  

 større til arealer af mindre jordbrugsmæssig værdi.
Bestemmelsen blev således  

 indføjet med henblik på at sikre, at der ved inddragelse af landbrugsjord til  

 anden anvendelse sker en afvejning af samtlige samfundsmæssige interesser,  

 herunder også de jordbrugsmæssige interesser.
Landbrugslovens væsentligste styringsmiddel til beskyttelse af de  

 jordbrugsmæssige arealressourcer er landbrugspligten.
Landbrugspligten hviler  

 i henhold til landbrugslovens bestemmelser på den overvejende del af de  

 arealer, der anvendes jordbrugsmæssigt.
Såfremt et areal ønskes anvendt til  

 ikke-jordbrugsmæssige formål, skal der søges om ophævelse af landbrugspligten  

 efter lovens § 4 eller om dispensation fra dyrkningspligten i medfør af  

 lovens § 7a.
For skovarealer gælder, at disse udover at være beskyttet af skovlovens  

 bestemmelser (lov nr. 164 af 11. maj 1935), ofte er beskyttet ved  

 landbrugsloven.
Efter skovloven, der administreres af miljøministeriet,  

 hviler der fredskovspligt på hovedparten af landets skove og plantager.
 Arealanvendelsen og strukturudviklingen reguleres, udover af de ovennævnte  

 love, af en række speciallove.
1.3. Landbrugsplanlægningens grundlag 1.3.1. Lovmæssig baggrund og formål Ved ændringen af landbrugsloven i 1978 blev der skabt grundlag for  

 udarbejdelse af landbrugsplaner.
Bestemmelserne om landbrugsplanlægningen er  

 indeholdt i lovens § 3a:
 »Landbrugsministeren foretager klassificering af landbrugsjorden.
Stk. 2.  På grundlag af den i stk. 1 nævnte  

 klassificering udarbejder amtsrådene - inden for hovedstadsområdet  

 Hovedstadsrådet - i samarbejde med vedkommende kommunalbestyrelser planer for  

 sikring af særlig værdifulde landbrugsområder.
Planerne indgår i region- og  

 kommuneplanlægningen.
Stk. 3.  Landbrugsministeren kan fastsætte  

 retningslinier for udarbejdelsen og indholdet af de i stk. 2 nævnte planer.  

 Planerne skal godkendes af landbrugsministeren, og han kan bestemme, at en  

 godkendt plan skal revideres.« Baggrunden for bestemmelserne vedrørende landbrugsplanlægningen var, at  

 gennemførelsen af loven om lands- og regionplanlægning i 1973 og loven om  

 kommuneplanlægning i 1975 nødvendiggjorde tilvejebringelse af et bedre  

 grundlag for inddragelsen af de landbrugsmæssige arealinteresser i den  

 sammenfattende arealplanlægning.
 Formålet med landbrugsplanerne er således at inddrage de jordbrugsmæssige  

 interesser i den sammenfattende fysiske planlægning og at sikre varetagelsen  

 af de i regionplanlovene og kommuneplanloven indeholdte bestemmelser,  

 hvorefter såvel regionplanerne som kommuneplanerne skal indeholde  

 retningslinier for størrelse og beliggenhed af arealer, der forbeholdes  

 jordbrugserhvervene.
I landbrugsplanerne skal udpeges de særlig værdifulde landbrugsområder med  

 henblik på at sikre disse områder.
Sikringen af områderne indebærer ikke  

 blot, at de forbeholdes jordbrugsmæssig anvendelse, men også at jordbruget i  

 de forbeholdte områder får mulighed for en hensigtmæssig udvikling for at  

 opnå en forbedret konkurrenceevne.
Sikring af arealerne for  

 jordbrugserhvervene skal samtidig skabe øget sikkerhed for investeringer i  

 jordbruget.
Miljøministeren har i en række landsplanredegørelser tilkendegivet, at det  

 er regeringens opfattelse, at inddragelse af arealer til byformål bør  

 begrænses, og at de bedste jorder skal skånes af hensyn til landbruget.
Dette  

 forudsætter en planlægning, der bevidst har disse mål for øje.
1.3.2. Landbrugsplanens indhold Forslag til landbrugsplan opdeles i en analysedel og en administrativ del.  

 I vejledningens efterfølgende kapitler er der nærmere redegjort for  

 fremgangsmåden ved udarbejdelsen af forslagets enkelte dele, medens der i  

 dette afsnit er redegjort generelt for indholdet i forslaget til  

 landbrugsplanen.
 Forslag til landbrugsplan skal dels tjene som oplæg for den indbyrdes  

 afvejning af sektorinteresser i regionplanlægningen, dels indeholde  

 amtsrådenes forslag til administrationsgrundlag for varetagelsen af  

 jordbrugserhvervenes interesser i amtet.
I landbrugsplanens analysedel redegøres for de jordbrugsmæssige interesser  

 i amtet.
Herunder udarbejdes der en almindelig redegørelse for jordbruget i  

 amtet, og der foretages en kortlægning af de jordbrugsmæssige arealinteresser  

 med henblik på en udpegning af de særlig værdifulde landbrugsområder.
 Den almindelige redegørelse om jordbruget i amtet skal belyse  

 jordbrugserhvervenes rolle i den samfundsøkonomiske struktur, således at  

 disse oplysninger kan indgå i amtrådets beslutningsgrundlag vedrørende  

 udformningen af retningslinier for arealanvendelsen såvel i landbrugsplanerne  

 som i den sammenfattende fysiske planlægning.
I henhold til landbrugslovens bestemmelser skal landbrugsplanlægningen  

 udarbejdes på grundlag af den landsomfattende jordklassificering.  

 Fastlæggelsen af de jordbrugsmæssige arealinteresser skal lede frem til en  

 udpegning af de særlig værdifulde landbrugsområder.
De særlig værdifulde  

 landbrugsområder er arealer med dyrkningssikker jord, arealer, hvor der er  

 gode strukturelle forhold, samt arealer med jordbrugsmæssige interesser af  

 speciel karakter.
I den første landbrugsplan lægges hovedvægten på en kortlægning af de  

 dyrkningssikre jorder på baggrund af jordklassificeringen og vandingsbehovet.  

 Andre forhold kan lokalt have betydning, og kan inddrages i udpegningen af de  

 særlig værdifulde jorder i den første landbrugsplan.
Inddragelse af disse  

 forhold er imidlertid ikke krævet, idet landbrugsministeriet vil afvente  

 resultaterne af en række igangværende undersøgelser med henblik på at kunne  

 inddrage disse forhold systematisk i forbindelse med landbrugsplanlægningens  

 udbygning i tiden efter godkendelsen af den første landbrugsplan.
Landbrugsplanens bestemmelser fastsættes i den administrative del på  

 baggrund af kortlægningen af de jordbrugsmæssige interesser og i et samspil  

 med andre arealinteresser.
Den administrative del består af en  

 forudsætningsdel og en plandel.
 I forudsætningsdelen skal amtsrådet redegøre for overvejelser vedrørende  

 planens varetagelse af de jordbrugsmæssige interesser på baggrund af  

 landbrugsinteressernes afvejning mod andre interesser i regionplanlægningen.
I plandelen, der udgør amtsrådets forslag til administrationsgrundlag for  

 varetagelsen af jordbrugserhvervenes interesser, skal amtsrådet skitsere en  

 målsætning for varetagelse af de jordbrugsmæssige arealinteresser samt angive  

 midler for gennemførelse af denne målsætning.
Herunder skal der udarbejdes  

 forslag til udpegning af områder forbeholdt jordbrugserhvervene med forslag  

 til retningslinier for sikring af de jordbrugsmæssige arealinteresser i  

 amtet.
1.1.3. Udarbejdelse og godkendelse af landbrugsplanen I henhold til landbrugslovens bestemmelser skal landbrugsplanerne  

 udarbejdes af amtsrådet (Hovedstadsrådet) i samarbejde med vedkommende  

 kommunalbestyrelser.
Det er herved forudsat, at amtsrådene tager kontakt med  

 kommunalbestyrelserne med henblik på at koordinere disses ønsker vedrørende  

 varetagelsen af de jordbrugsmæssige arealinteresser.
Samarbejdet vil tillige  

 indebære, at kommunalbestyrelserne stiller foreliggende relevante oplysninger  

 til rådighed for amtsrådet, men det er ikke forudsat, at primærkommunerne  

 selv skal gennemføre undersøgelser i forbindelse med udarbejdelsen af den  

 første landbrugsplan.
 Da planlægningen omfatter de arealmæssige rammer for jordbrugets  

 erhvervsaktiviteter, kan der tillige være behov for at samarbejde med disse  

 erhvervs lokale repræsentanter.
 Proceduren for udarbejdelsen af landbrugsplanerne skal af det enkelte  

 amtsråd tilrettelægges under hensyntagen til udarbejdelsen af  

 regionplantillægget og de øvrige sektorplaner for det åbne land.
Landbrugsplanens oplæg til regionplanlægningen omfatter som minimum  

 landbrugsplanens analysedel, herunder bl.a. udpegning af de særlig værdifulde  

 landbrugsområder.
Landbrugsplanens oplæg til regionplanen kan imidlertid af  

 det enkelte amtsråd udbygges til ud over analysedelen også at omfatte en  

 skitse til landbrugsplanens administrative del.
Skitsen til den  

 administrative del skal i påkommende tilfælde udformes således, at der i  

 henseende til detaljeringsgrad mv. sikres en sammenlignelighed med de øvrige  

 sektorplanoplæg for det åbne land.
 Der er ikke på nuværende tidspunkt taget stilling til spørgsmålet om  

 offentlighedens inddragelse i planlægningen samt dets koordination med den  

 øvrige fysiske planlægning.
 Det af amtsrådet (Hovedstadsrådet) vedtagne forslag til landbrugsplan skal  

 godkendes af landbrugsministeren, jfr. landbrugslovens § 3, stk. 3. Forslag  

 til landbrugsplan udarbejdes sideløbende med anden sektorplanlægning i det  

 åbne land og med forslag til regionplantillæg for det åbne land, og det  

 vedtagne forslag til landbrugsplan skal indsendes til landbrugsministerens  

 godkendelse tidligst samtidig med, at det vedtagne forslag til  

 regionplantillæg indsendes til miljøministeren.
Landbrugsministeren kan godkende landbrugsplanen helt eller delvist.  

 Godkendelsen kan tidligst ske efter godkendelsen af regionplanforslaget.
Der  

 kan i godkendelsen efter forhandling med amtsrådet stilles krav om  

 udarbejdelse af tillæg.
Udarbejdelsen af generelle tillæg samt tidspunktet  

 for revision af de godkendte landbrugsplaner vil blive besluttet efter  

 forhandling med de berørte ministerier og kommunale organisationer og  

 koordineret med den øvrige planlægning for det åbne land.
Landbrugsplanerne indgår i region- og kommuneplanlægningen.  

 Landbrugsplanen får bindende virkning for amtsrådet og kommunalbestyrelserne  

 i det omfang, planlægningen finder udtryk i regionplanlægningen, jfr.  

 regionplanlovens § 15. Den godkendte landbrugsplans bestemmelser indgår som  

 et grundlag for jordlovsadministrationen.
Hvor der i landbrugsplanen er taget  

 stilling til konkrete dispositioner, som forudsætter særlig tilladelse fra  

 landbrugsministeren, kan dennes godkendelse af planen tillige betragtes som  

 et tilsagn om, at de nødvendige tilladelser vil blive givet senere.
 Regler for tilvejebringelse, offentliggørelse, indsendelse og godkendelse  

 af den første landbrugsplan vil i øvrigt blive fastlagt i en bekendtgørelse,  

 som vil blive forhandlet med de berørte ministerier og kommunale  

 organisationer.
 Det skal endelig bemærkes, at landbrugsministeriet i forbindelse med  

 tilvejebringelsen af den første landbrugsplan vil vejlede i nødvendigt  

 omfang, herunder i givet fald gennem tekniske notater til uddybning af  

 enkelte emner i nærværende vejledning.
1.4. Forholdet til anden planlægning Landbrugsplanlægningen skal tilvejebringe grundlaget for inddragelsen og  

 varetagelsen af de jordbrugsmæssige arealinteresser i den sammenfattende  

 arealplanlægning.
Landbrugsplanlægningen har både karakter af en  

 sektorplanlægning i den sammenfattende fysiske planlægning og af en  

 selvstændig plan.
Landbrugsplanlægningens karakter af sektorplanlægning i den sammenfattende  

 fysiske planlægning fremgår af lands- og regionplanlovens § 7 og  

 regionplanloven for hovedstadsområdet § 2 samt kommuneplanloven § 3,  

 hvorefter den sammenfattende arealplanlægning skal indeholde retningslinier  

 med hensyn til »størrelse og beliggenhed af arealer forbeholdt  

 jordbrugserhvervene«.
Analysen af de jordbrugsmæssige interesser i  

 landbrugsplanlægningen indgår i afvejningen over for de ikke-jordbrugsmæssige  

 interesser i det åbne land.
Da den sammenfattende arealplanlægning skal  

 koordinere en række forskellige arealinteresser, må der ikke være modstrid  

 mellem det vedtagne forslag til landbrugsplan og det vedtagne forslag til  

 regionplantillæg for det åbne land.
Afvejningen af interesserne i det åbne land omfatter stillingtagen til en  

 række forskelligartede problemområder.
Planstyrelsen vil i vejledning nr. 5  

 om regionplanlægning skitsere en række af disse problemområder og angive  

 retningslinier for afvejningsmetoder.
For vurderingen af de jordbrugsmæssige interesser i den første  

 landbrugsplan spiller forholdet til vandindvindingsplanlægningen en særlig  

 rolle, idet dyrkningssikkerheden for visse jordtyper er afhængig af  

 muligheden for adgang til kunstig vanding.
Den jordbrugsmæssige interesse i  

 vandindvinding afspejles i den eksisterende støttelovgivning.
Afvejningen  

 mellem de vandindvindingsinteresser, som har konsekvenser for  

 arealanvendelsen og lokalisering, foretages i forbindelse med  

 regionplanlægningen gennem vandindvindingsplanlægningen.
På grund af  

 vandindvindingens betydning for jordbrugserhvervenes arealanvendelse og  

 lokalisering i den sammenfattende fysiske planlægning er det af betydning, at  

 arbejdet med landbrugsplanlægningen og vandindvindingsplanlægningen  

 tilrettelægges således, at disse udarbejdes sideløbende.
 Jordbrugserhvervenes klare interesse i vandressourcerne betinger, at  

 landbrugsinteresserne afvejes over for sektorplanlægning i øvrigt.
Afvejningen over for fredningsplanlægningen er af speciel interesse for  

 landbrugsplanlægningen, idet fredningsplanlægningens analyseområde omfatter  

 hele det åbne land.
Fredningsinteresserne og jordbrugsinteresserne vil i  

 mange tilfælde have fælles interesser, eksempelvis over for  

 byudviklingsinteresser og andre varige arealinddragelser i det åbne land.
Gennemførelsen af de øvrige sektorplaner i det åbne land vil kunne medføre  

 begrænsninger i jordbrugets arealressourcer og derved en nedprioritering af  

 de jordbrugsmæssige interesser i området.
Således vil udlæg til byformål,  

 tekniske anlæg mv. medføre senere krav om, at de pågældende arealer udgår af  

 jordbrugsmæssig anvendelse og kan medføre, at udviklingsmulighederne  

 begrænses i de omkringliggende jordbrugsområder.
Som tidligere anført var  

 sådanne arealinddragelser en væsentlig baggrund for iværksættelsen af  

 landbrugsplanlægningen, og afvejningen over for disse arealinteresser er af  

 afgørende betydning for landbrugsplanlægningen.
I jordbrugsmæssigt perspektiv  

 omfatter afvejningen over for disse interessearter en stillingtagen til  

 omfanget af arealinddragelsen, placeringen af denne samt hensyn ved indgreb i  

 jordbrugsarealerne.
Disse stadier indeholder hver især en række  

 afvejningsmuligheder, der rigtigt anvendt kan formindske konsekvenserne for  

 jordbruget af samfundsmæssigt nødvendige indgreb.
Landbrugsplanlægningen indgår i region- og kommuneplanlægningen.
I  

 regionplanlægningen afklares landbrugsinteresserne i forhold til andre  

 interesser, således at landbrugsplanens bestemmelser ikke er i modstrid med  

 bestemmelser i forslag til regionplan.
Herved indgår landbrugsplanen i  

 grundlaget for kommuneplanlægningen for så vidt angår varetagelsen af  

 jordbrugsinteresserne.
Landbrugsplanen er en udbygning af regionplanen, men vil ikke nødvendigvis  

 i alle detaljer behandle de landbrugsmæssige spørgsmål.
Kommunalbestyrelserne  

 bør derfor i forbindelse med kommune- og lokalplanlægningen konkretisere  

 varetagelsen af jordbrugsinteresserne, f.eks. vedrørende placering af ikke-  

 jordbrugsmæssige anlæg, byudvikling mv.
 Da landbrugsplanen udgør et grundlag i jordlovsadministrationen, bør der,  

 såfremt et af en kommunalbestyrelse udarbejdet forslag til kommuneplan  

 strider mod en godkendt landbrugsplan, optages forhandlinger mellem de  

 involverede myndigheder med henblik på koordinering af landbrugs- og  

 kommuneplanlægningen.
2. Landbrugsplanens analysedel 2.1. Indledning Landbrugsplanens analysedel danner grundlag for udarbejdelsen af plandelen.
Analysedelen skal indeholde:
- en almindelige redegørelse for jordbruget i amtskommunen; - en udpegning af de særlig værdifulde landbrugsområder efter  

 dyrkningssikkerhed med udgangspunkt i det normale potentielle vandingsbehov; - en prognose for jordbrugets vandingsbehov i den aktuelle planperiode og andre forhold af betydning for prioriteringen af  

 jordbrugets behov for vand i relation til anden sektorplanlægning.
 Analysedelens resultater samles i en tekstdel samt kort- og tabelbilag,  

 der indgår i landbrugsplanen.
2.2. Den almindelige redegørelse for jordbruget Redegørelsen skal give en oversigt over jordbrugserhvervenes rolle i den  

 samfundsøkonomiske struktur, i hovedsagen befolkningens beskæftigelses- og  

 erhvervsforhold samt jordbrugsproduktionens omfang og betydning for de  

 enkelte erhverv.
Strukturen for jordbrugserhvervene, herunder skovbrugserhvervet, belyses  

 ved opgørelser over antal bedrifter og bedrifternes arealstørrelsesfordeling.  

 Den vegetabilske produktions størrelse belyses ved høstudbytte, høstudbyttet  

 pr. ha og arealfordelingen for afgrøderne for de væsentligere produkter.
Den  

 animalske produktions omfang belyses ved husdyrbestandens fordeling på arter  

 og besætningsstørrelser.
Beskæftigelsesforholdene i jordbrugserhvervene  

 angives ved antal beskæftigede.
 I redegørelsen belyses eventuelle væsentlige geografiske forskelle og  

 specielle spørgsmål i de jordbrugsmæssige forhold, ligesom udvikingstendenser  

 bør angives.
Landbrugsministeriet vil snarest udsende et notat med redegørelse for, hvorledes ovennævnte datagrundlag kan tilvejebringes.
2.3. Udpegning af de særlig værdifulde landbrugsområder 2.3.1. Indledning De særlig værdifulde landbrugsområder udpeges på grundlag af jordernes  

 dyrkningssikkerhed og andre jordbrugsmæssige forhold.
 De dyrkningssikre områder er en betegnelse for de områder, hvor muligheden  

 for et stort høstudbytte er størst, hvor der er mindst risiko for  

 tørkeskader, og hvor der er stor fleksibilitet med hensyn til valg af  

 afgrøder, jfr. afsnit 2.3.3. Da der er betydelige variation i de forskellige  

 afgrøders vandbehov, har man i de dyrkningssikre områder størst mulighed for  

 at vælge mellem forskellige afgrøder og dermed størst mulighed for at  

 tilpasse sig fremtidige ændringer i markedsforholdene.
Dyrkningssikkerheden afhænger først og fremmest af de vandmængder, der kan  

 stilles til rådighed for planterne i vækstsæsonen.
Den afhænger således af  

 jordens vandholdene evne, af nedbøren i vækstsæsonen, fordampningen og af,  

 hvilke vandmængder der kan tilføres gennem markvanding.
 Der er stor variation i jordernes vandholdende evne, og en del områder er  

 dyrkningssikre uden markvanding; øvrige områder kan betegnes som  

 dyrkningssikre, hvis der med markvanding kan opnås tilsvarende høstudbytte og  

 fleksibilitet med hensyn til afgrødevalg.
Dyrkningssikkerheden skal ses i et længere tidsperspektiv.
På kort og  

 mellemlang sigt, som landbrugsplanen skal gælde for, er der andre forhold,  

 der også har væsentlig betydning for landbrugsproduktionen.
Ved udpegningen  

 af de særlig værdifulde landbrugsområder bør derfor også vurderes forhold som  

 afvanding, investeringer, ejendomsstruktur og jordarrondering,  

 transportforhold mv.
 De særlig værdifulde landbrugsområder udpeges i en arbejdsproces opdelt i  

 etaper:
Først fastlægges analyseområdet med udgangspunkt i landbrugsministeriets  

 jordklassificering.
Dernæst opdeles analyseområdet i følgende kategorier:  

 egentlige landbrugsområder, marginaljordområder og skovområder, jfr. afsnit  

 2.3.2. De egentlige landbrugsområder opdeles dernæst efter  

 dyrkningssikkerhed.
 Endelig justeres denne opdeling ved en vurdering af andre forhold,  

 hvorefter analyseområdet opdeles i særlig værdifulde landbrugsområder, øvrige  

 landbrugsområder og skovområder, jfr. afsnit 2.3.3.
2.3.2. Fastlæggelse og opdeling af analyseområdet Landbrugsplanlægningens analyseområde udgøres af de klassificerede arealer  

 på landbrugsministeriets jordklassificeringskort samt skovene.
Afgrænsningen  

 af analyseområdet bør ajourføres under hensyn til stedfunden byvækst,  

 herunder områder, der ifølge en godkendt lokalplan skal anvendes til byvækst,  

 og etablerede arealkrævende tekniske anlæg i det åbne land.
 Analyseområdet opdeles herefter i følgende områder:
- egentlige landbrugsområder, herunder eng- og marskarealer, hvor  

 hovedanvendelsen er jordbrugsmæssig udnyttelse i form af planteproduktion,  

 herunder gartneri, frugtavl mv., og animalsk produktion, herunder pelsdyravl; - skovområder, hvor hovedanvendelsen er skovbrug og plantagedrift.
Skov-  

 og plantageområderne angives på grundlag af skovregistreringen, samt - marginaljordområder som heder, moser, krat og klitter, hvor  

 jordbrugsmæssig anvendelse er af marginal karakter, herunder områder, der som  

 følge af afgørelse efter naturfredningsloven eller andre love ikke må dyrkes.
 Opdelingen af analyseområdet indtegnes på kort nr. 1, jfr. afsnit 2.5.
2.3.3. Landbrugsområdernes dyrkningssikkerhed 2.3.3.1. Alment om landbrugsarealernes dyrkningssikkerhed Udbyttet af et givet areals dyrkning afhænger af klimaet og en række  

 jordfaktorer som vandholdende evne, teksturel sammensætning, struktur,  

 afvandingstilstand mv.
Under de fleste forhold spiller jordens vandholdende evne en overordnet  

 rolle for dyrkningssikkerheden.
Et areal betegnes som dyrkningssikkert, når  

 jorden kan stille så meget vand til rådighed for afgrøderne, at der i de  

 fleste år ikke forekommer tørkeskader.
Den naturgivne faktor, der under danske forhold herudover begrænser  

 dyrkningssikkerheden, er nedbøren i vækstperioden.
De klimatiske variationer  

 kan have større betydning for dyrkningssikkerheden på visse jordtyper end på  

 andre, f.eks. på sandjorder, der har en væsentlig ringere vandholdende evne  

 end lerjorder.
Gennem markvanding kan dyrkningssikkerheden og udbytteniveauet forøges.  

 Markvandingen, der især er vigtig på jordtyperne grovsandet samt finsandet  

 jord og lerblandet sandjord, er endnu ikke endelig udbygget i Danmark.
Med de  

 eksisterende anlæg kan kun ca. 13 pct. af landbrugsarealet vandes.
Dette tal  

 skal sammenholdes med, at ca. halvdelen af landbrugsarealet har et potentielt  

 vandingsbehov, spændende fra ganske lidt til mere end 100 mm på årsbasis.
Det kan gennem andre former for menneskelig indsats end vanding være  

 påkrævet at justere jordernes dyrkningssikkerhed.
Afvanding, herunder  

 dræning, kan være vigtig for at opnå høj dyrkningssikkerhed, især på  

 jordtyperne lerblandet sandjord, sandblandet lerjord, lerjord, svær/meget  

 svær lerjord, siltjord, humusjord og speciel jordtype.
Den største del af  

 landets afvandingskrævende jorder er i dag hovedafvandet eller drænet, men  

 der er dele af landbrugsområderne, der har behov for nydræning.
Hertil kommer  

 et betydeligt behov for vedligeholdelse af eksisterende drænsystemer og af  

 hovedafvandingstilstanden.
Også læplantning kan have indflydelse på dyrkningssikkerheden, især på  

 jordtyperne grovsandet og finsandet jord samt i et vist omfang lerblandet  

 sandjord.
Der er gennem tiden plantet mange læhegn, men der er stadig et  

 betragteligt behov for etablering af nye hegn til dels som erstatning for  

 eksisterende, udtjente læhegn.
2.3.3.2. Beregningsgrundlag for opdeling efter dyrkningssikkerhed Ved fastlæggelsen af områdernes dyrkningssikkerhed tages udgangspunkt i en  

 undersøgelse af det normale potentielle vandingsbehov (NPV). Det normale  

 potentielle vandingsbehov angiver landbrugets naturbestemte behov for vand  

 til vanding ved optimal vandforsyning i planternes vækstperiode i et  

 klimatisk normalt år og med den aktuelle afgrødesammensætning.
Kendskabet til NPV i amtet som helhed har betydning for den langsigtede  

 prioritering af de forskellige vandindvindingsinteresser.
Kendskabet til NPV  

 i de enkelte delområder i amtet anvendes tillige som grundlag for en  

 vurdering af, hvilke områder med et stort vandingsbehov der kan forsynes med  

 tilstrækkelige vandmængder til at opnå tilsvarende dyrkningssikkerhed som de  

 områder, der er dyrkningssikre uden markvanding.
 I beregningen af det normale potentielle vandingsbehov indgår  

 jordtypeforhold, nedbørs- og fordampningsforhold samt afgrødeforhold.
Jordtypen (jordens sammensætning, teksturforholdene) har en alsidig og  

 kompleks indflydelse på plantevækstens mulighed for at udnytte vand.
Jordens  

 vandkapacitet, vandets nedsivningshastighed og planternes rodudvikling i  

 løbet af vækstperioden afhænger generelt af jordtypen.
Jordtypeforholdene er  

 kortlagt og beskrevet i landbrugsministeriets jordklassificering, se bilag I.
Afgrødeforholdene - herunder arealfordelingen på korn, græs, roer etc. -  

 har betydning for beregning af vandingsbehovets størrelse, idet de enkelte  

 afgrøder har forskellig vækstperiode og effektiv roddybde på den samme  

 jordtype og dermed forskellige egenskaber for så vidt angår udnyttelsen af  

 jordens vandreserver.
Afgrødefordelingen mv. er anført i den almindelige  

 redegørelse for jordbruget, jfr. afsnit 2.2.
 Statens Planteavlsforsøg har undersøgt, hvilke vandmængder der skal  

 tilføres i vækstsæsonen for at give optimalt høstudbytte (bilag II, tabel 1).  

 På det grundlag har Statens Planteavlsforsøg udarbejdet nogle normaler for  

 vandingsbehovet for de forskellige amter under hensyn til regionale forskelle  

 i afgrødefordelingen (bilag II, tabel 2).
I tabellerne er indarbejdet de forskellige nedbørs- og fordampningsforhold  

 i de forskellige amter ud fra et gennemsnit i hvert amt.
Tabellerne er  

 baseret på gennemsnitsværdier for den årlige nedbør i 20-årsperioden 1957-76.
Rodzonekapaciteten, som nævnes i tabellerne, er den vandmængde, der er til  

 rådighed for planterne i den effektive roddybde.
Den er således bestemt af  

 såvel plantens som jordens egenskaber, herunder jordens indflydelse på  

 rodudviklingen.
Som grundlag for beregningen af NPV beregnes  

 rodzonekapaciteten for de enkelte jordtyper på grundlag af  

 jordklassificeringen.
Der henvises i øvrigt til beretning nr.
S 1537 fra Statens  

 Planteavlsforsøg og betænkning nr. 841 om vanding i jordbruget.
Beregningen af NPV kan foretages på grundlag af normalerne og  

 jordtypefordelingen eller på grundlag af den aktuelle afgrødefordeling, evt.  

 udviklingstendenser heri, fordeling af jordtyper samt de i tabel 1 anførte  

 vandingsbehov.
Der skal i analysedelen gøres rede for, hvilken metode for  

 bereging af NPV, der er anvendt.
Markvanding vil resultere i en vis merafstrømning, som ligeledes er  

 afhængig af afgrøder mv.
Statens Planteavlsforsøg har beregnet nogle  

 vejledende normer for merafstrømning og nettovandbehov, jfr. bilag II.
I  

 almindelighed vil nettovandbehovet til jordbruget udgøre differencen mellem  

 det normale potentielle vandingsbehov og merafstrømningen.
Beregninger af  

 vejledende mængder for merafstrømning og nettovandbehov udarbejdes som bidrag  

 til vandindvindingsplanlægningen, hvor de samlede hydrologiske konsekvenser  

 af de enkelte sektorers vandbehov skal belyses under hensyntagen til de  

 lokale hydrogeologiske forhold.
 Det normale potentielle vandingsbehov opgøres i mill. m3 fordelt på  

 afstrømningsområder samt eventuelle dele heraf og på amtskommunen som helhed.
 Derudover angives NPV fordelt på disse områder på kort nr. 2, jfr. afsnit  

 2.5.
2.3.3.3. Opdeling efter dyrkningssikkerhed De egentlige landbrugsområder opdeles i følgende arealtyper:
1. Absolut dyrkningssikre områder, der generelt er  

 dyrkningssikre uden vanding.
De absolut dyrkningssikre jorder vil  

 almindeligvis omfatte jordtyperne - jfr. jordklassificeringen - sandblandet  

 lerjord, lerjord, svær/meget svær lerjord, siltjord, humusjord og speciel  

 jordtype.
Kun få specialafgrøder har behov for vanding på disse jordtyper.
2. Almindeligt dyrkningssikre områder, der omfatter  

 jordtyper med et mindre normalt potentielt vandingsbehov.
De almindeligt  

 dyrkningssikre jorder vil fortrinsvis omfatte jordtyperne lerblandet sandjord  

 samt en del af de finsandede jorder.
Behovet for vanding er i denne gruppe  

 stærkt afhængig af afgrødevalget.
3. Betinget dyrkningssikre områder omfatter jordtyper  

 med et stort normalt potentielt vandingsbehov, men som gennem mulighed for  

 markvanding kan opnå dyrkningsmuligheder svarende til de absolut  

 dyrkningssikre områder.
De betinget dyrkningssikre områder vil fortrinsvis  

 omfatte jordtyperne: grovsandet og finsandet jord samt i særlige tilfælde  

 lerblandet sandjord.
Vanding på disse jordtyper er i almindelighed nødvendig  

 for de fleste afgrødearter.
4. Mindre dyrkningssikre områder omfatter sådanne  

 jorder med et stort normalt potentielt vandingsbehov, hvor det med sikkerhed  

 kan fastslås, at der ikke er mulighed for gennem markvanding i planperioden  

 at opnå betinget dyrkningssikkerhed.
Såfremt det af hensyn til anden  

 sektorplanlægning ikke i indeværende planperiode er muligt at gennemføre en  

 endelig og klar prioritering af vandressourcens anvendelse og dermed  

 fastlægge omfanget af de mindre dyrkningssikre jorder, henføres samtlige  

 jorder med et stort potentielt vandingsbehov til gruppen betinget  

 dyrkningssikre jorder.
 Opdelingen af de egentlige landbrugsområder efter dyrkningssikkerhed vises  

 på kort nr. 1, jfr. afsnit 2.5.
2.3.4. De særlig værdifulde landbrugsområder Som hovedregel henføres de absolut dyrkningssikre, de almindeligt  

 dyrkningssikre og de betinget dyrkningssikre områder til de særlig værdifulde  

 landbrugsområder, medens de mindre dyrkningssikre områder og  

 marginaljordområderne henføres til områder betegnet øvrige landbrugsområder.
 Der kan imidlertid være behov for justeringer af denne afgrænsning under  

 hensyn til andre jordbrugsmæssige formål.
Således kan visse dyrkningssikre områder have mindre jordbrugsmæssig  

 værdi, f.eks.: - hvis områderne er meget små; - hvis infrastrukturen er mangelfuld, f.eks. på små øer; - hvis der er tale om kuperet terræn med store hældninger.
 Tilsvarende kan de mindre dyrkningssikre områder være særlig værdifulde,  

 f. eks.:
- hvis ejendomsstrukturen og arronderingsforholdene muliggør særlig  

 rationel produktion; - hvis der er foretaget betydelige investeringer i bygninger, anlæg og  

 flerårige afgrøder på ejendommene i området, herunder investeringer til  

 specialproduktion; - hvis der er foretaget investeringer i kulturtekniske foranstaltninger,  

 f. eks. læhegn og afvanding/dræning, som forbedrer dyrkningsmulighederne  

 væsentligt; - hvis der er særligt gunstige lys- og temperaturforhold (relativ  

 frostsikkerhed) til gartneri og frugtavl; - hvis der er mulighed for at anvende rørført energi etc. til  

 gartneriformål.
Disse jordbrugsmæssige forhold behandles generelt i den efterfølgende  

 landbrugsplanlægning.
I den første landbrugsplan kan en eventuel vurdering af  

 disse forhold koncentreres om afgrænsede områder, eksempelvis de bynære  

 områder.
 De særlig værdifulde landbrugsområder vises på kort nr. 1 samt på  

 detailkort efter behov, jfr. afsnit 2.5.
2.4. Udviklingen i vandingsbehovet i planperioden Opgørelsen af det normale potentielle vandingsbehov har til formål at  

 belyse vandingsbehovet i et længere tidsperspektiv og udgør grundlaget for  

 udpegning af de betinget dyrkningssikre områder.
Med henblik på at belyse  

 udviklingen på kort sigt inden for planperioden udarbejdes en prognose for  

 vandingsbehovet.
 Markvanding giver på den ene side større høstudbytte og betydeligt mindre  

 udsving i det økonomiske slutresultat fra år til år, men kræver på den anden  

 side investeringer og øgede driftsomkostninger.
Ud fra en økonomisk betragtning må det skønnes, at der i den enkelte  

 jordbrugsbedrift kun vil blive vandet i det tilfælde, hvor gennemførelsen af  

 vanding vil give et i forhold til vandingsomkostningerne rimeligt økonomisk  

 udbytte.
Er vandingsbehovet lille, vil vanding under de nuværende økonomiske  

 forhold almindeligvis ikke finde sted i praksis.
Der henvises til  

 Jordbrugsøkonomisk Instituts rapport nr. 2/1982 om økonomien ved markvanding.
 I vurderingen af, hvor stor en del af det normale potentielle  

 vandingsbehov, der vil være behov for at opfylde i planperioden, må der tages  

 udgangspunkt dels i den hidtidige udvikling af markvandingstilladelser,  

 herunder den vandmængde, der allerede gennem givne vandindvindingstilladelser  

 er stillet til rådighed for markvanding, dels i udviklingstendenser inden for  

 afgrødefordelingen - herunder udviklingen inden for særligt vandingskrævende  

 produktioner, f.eks. visse typer gartneri - sammenholdt med jordtyperne og  

 vandingsbehovet ved forskellige rodzonekapaciteter og afgrøder.
 Prognosen for det aktuelle vandingsbehov i planperioden angives i mio.  

 kubikmeter for amtet som helhed og for de enkelte afstrømningsområder samt  

 evt. dele heraf.
 Prognosevandbehovets fordeling på afstrømningsområder og evt. dele heraf  

 vises endvidere på kort nr. 2, jfr. afsnit 2.5.
Som grundlag for prioriteringen af jordbrugssektorens vandbehov i forhold  

 til andre sektorer foretages en udregning af de produktionsøkonomiske  

 konsekvenser for jordbruget i amtet af ikke at opfylde den del af  

 prognosevandbehovet, der udgør forskellen mellem prognosevandbehovet og den  

 tildelte vandmængde.
Beregningerne sker efter retningslinier, der senere  

 fastsættes af landbrugsministeriet i et teknisk notat.
Det bemærkes, at det normale potentielle vandingsbehov og  

 prognosevandbehovet i planperioden er mål for samlede vandingsbehov i  

 afstrømningsområder - eller evt. dele heraf.
På den enkelte bedrift, som kun  

 udgør en lille del af et område, kan der ud fra afgrødeforhold mv. være  

 vandingsbehov, der langt overstiger de gennemsnitlige behov.
Tildelingen af  

 vand til markvanding i et afstrømningsområde er således en ramme for de  

 samlede vandmængder, der kan tildeles jordbruget som helhed inden for  

 området.
2.5. Analysedelens kort I målforhold 1: 100.000 udarbejdes på baggrund af Geodætisk Instituts kort  

 2 oversigtkort til analysedelen:
Kort 1.: Analyseområdets opdeling i - absolut dyrkningssikre områder, - almindeligt dyrkningssikre områder, - betinget dyrkningssikre områder, - mindre dyrkningssikre områder, - marginaljordområder og - skovområder Afgrænsning af de særlig værdifulde landbrugsområder.
 Kort 2.: Det normale potentielle vandingsbehov og prognosen for  

 det aktuelle vandingsbehov fordelt på afstrømningsområder og evt. dele heraf.
 Detailkort.: Detailkort i målforhold 1:50.000 eller 1:25.000 af  

 kort 1 for områder, hvor der efter amtsrådets skøn er særligt behov for det.
3. Landbrugsplanens administrative del 3. 1. Indledning Den første landbrugsplans administrative del tager sigte på en udpegning  

 af de områder, der skal forbeholdes jordbrugserhvervene, med henblik på en  

 sikring af disse områder og varetagelse af de jordbrugsmæssige  

 arealinteresser i amtet.
 Den administrative del består af en forudsætningsdel og en plandel.
 Forudsætningsdelen skal indeholde en redegørelse for amtsrådets  

 overvejelser vedrørende planens varetagelse af de jordbrugsmæssige interesser  

 og afvejning af disse over for andre interesser i det åbne land, jfr. nærmere  

 i afsnit 3.2.
Plandelen skal indeholde amtsrådets forslag til varetagelse af de  

 jordbrugsmæssige interesser.
Således skal plandelen indeholde en målsætning  

 for amtsrådets varetagelse af de jordbrugsmæssige arealinteresser, forslag  

 til udpegning af områder forbeholdt jordbrugserhvervene samt retningslinier  

 for sikring af disse, jfr. nærmere i afsnit 3.3.
3.2. Forudsætningsdelen Landbrugsplanens bestemmelser fastsættes i et samspil med andre  

 planlægningsinteresser.
Formålet med landbrugsplanens forudsætningsdel er at  

 redegøre for de i regionplanen gennemførte interesseafvejninger, der vedrører  

 jordbrugsinteresserne, herunder hvorledes de jordbrugsmæssige interesser er  

 søgt forenet med andre interesser eller eventuelt op- eller nedprioriteret i  

 forhold til andre interesser.
Redegørelsen skal omhandle afvejningerne over for de ikke-  

 jordbrugsmæssige arealinteresser i analyseområdet, der fremgår af amternes  

 sektor- og regionplanlægning.
Da den sammenfattende fysiske planlægning er en  

 rullende planlægning, bør redegørelsen for afvejningerne være mere afklaret,  

 desto nærmere i tid de ikke- jordbrugsmæssige dispositioner forventes  

 realiseret.
3.2.1. Jordbrugsmæssige forhold I redegørelsen for den foretagne interesseafvejning skal anføres,  

 hvorledes nedenstående hensyn er søgt tilgodeset:
- at forbruget af landbrugsjord til ikke-jordbrugsmæssige formål  

 ikke bliver større end nødvendigt, jfr. afsnit 3.2.1.1; - at nødvendige arealinddragelser fortrinsvis finder sted uden for  

 de særlig værdifulde landbrugsområder og skovområder, og i øvrigt som  

 hovedregel finder sted på de relativt dårligste jorder, jfr. afsnit 3.2.1.2; - at nødvendige indgreb i arealer, der anvendes jordbrugsmæssigt,  

 foregår på en sådan måde, at jordbrugets strukturforhold skånes mest muligt,  

 jfr. afsnit 3.2.1.3.
Nedenfor er nærmere angivet, hvorledes de nævnte forhold kan behandles i  

 redegørelsen.
Det skal bemærkes, at redegørelsen for de nævnte forhold vil  

 have sammenhæng med amtsrådets § 8-redegørelse i forbindelse med  

 tilvejebringelse af regionplanforslaget, hvorfor amtsrådet vil kunne udforme  

 landbrugsplanens forudsætningsdel som en uddybning af denne redegørelse for  

 så vidt angår varetagelsen af de jordbrugsmæssige interesser.
3.2.1.1. Arealbesparelse I henhold til landbrugsloven skal jordanvendelsen administreres ud fra den  

 betragtning, at landbrugsjorden er en begrænset naturressource, således at  

 forbruget af landbrugsjord til ikke- jordbrugsmæssige formål ikke bliver  

 større end nødvendigt.
På denne baggrund skal der i landbrugsplanens  

 forudsætningsdel gøres rede for, hvorledes arealbesparelseshensynet er søgt  

 tilgodeset i regionplanlægningen.
I forbindelse med overvejelser vedrørende fastsættelse af retningslinier  

 for udlæg af arealer til boligområder, erhvervsbyggerier, feriebyggerier og  

 tekniske anlæg finder landbrugsministeriet, at det i medfør af  

 landbrugslovens bestemmelser er væsentligt, at det indgår, at arealforbruget  

 så vidt muligt bør begrænses og kun omhandle de arealer, der forventes  

 inddraget i planperioden.
Amtsrådets redegørelse for anvendelsen af disse  

 principper kan omhandle en redegørelse om overvejelserne vedrørende  

 anvendelse af en række styringsinstrumenter som eksempelvis fastsættelse af  

 udnyttelsesgrader, overvejelser vedrørende anvendelsen af uudnyttede  

 reservearealer samt overvejelser vedrørende mulighederne for at minimere  

 eller undgå spildarealer, der ikke kan anvendes til jordbrug.
 Ved forslag i den sammenfattende fysiske planlægning om ikke-  

 jordbrugsmæssige dispositioner i analyseområdet, hvis gennemførelse medfører,  

 at den jordbrugsmæssige drift begrænses ved ekstraordinære  

 rådighedsindskrænkninger for jordbruget - eksempelvis frednings- og  

 recipientkvalitetsinteresser - redegøres for amtsrådets overvejelser.
3.2.1.2. Lokalisering af de ikke-jordbrugsmæssige arealinteresser Bestemmelserne i landbrugslovens § 1 indebærer, at de bedst egnede jorder  

 skal søges sikret.
Dette betyder, sammenholdt med lovens § 3a, at de  

 arealinddragelser og ekstraordinære driftsbegrænsninger, der foreslås i den  

 sammenfattende fysiske planlægning, så vidt muligt skal placeres uden for de  

 særligt værdifulde landbrugsområder og skovområderne.
Ved placeringen af de varige arealinddragelser - byvækst, sommerhuse og  

 større tekniske anlæg - og ved placeringen af midlertidige arealinddragelser  

 i planperioden - f.eks. af lossepladser eller råstofindvindingsområder og  

 strækningsanlæg - redegøres for, efter hvilke principper det søges sikret, at  

 de mindst dyrkningssikre arealer så vidt muligt inddrages først.
I tilfælde,  

 hvor det skønnes nødvendigt at inddrage særlig værdifulde landbrugsområder,  

 gøres der rede for, hvad der betinger inddragelse af de pågældende arealer.
Gennemførelsen af visse ikke-jordbrugsmæssige interesser vil påføre  

 landbrugsbedrifterne rådighedsindskrænkninger.
Såfremt landbrugsinteresserne  

 som følge heraf nedprioriteres i de særlig værdifulde landbrugsområder gennem  

 regionplanlægningen, således at disse kun delvis forbeholdes  

 jordbrugserhvervene, gøres der rede for den stedfundne afvejning.
3.2.1.3. Hensyn ved indgreb i jordbrugsarealerne Ved de samfundsmæssigt nødvendige indgreb i jordbrugsarealerne kan  

 indgrebenes virkninger for jordbruget begrænses, ofte uden omkostninger eller  

 væsentlige gener for andre arealinteresser.
 I forbindelse med overvejelser vedrørende fastsættelse af retningslinier  

 for byvækst, feriebyggerier og andre varige inddragelser, finder  

 landbrugsministeriet det væsentligt, at der så vidt muligt søges taget hensyn  

 til landbrugsejendommens struktur- og arronderingsforhold samt til  

 jordbrugserhvervenes investeringssikkerhed og mulighed for løbende  

 modernisering.
Amtsrådets redegørelse vedrørende inddragelse af ovennævnte forhold kan  

 omhandle overvejelser vedrørende anvendelse og udformning af  

 regionplanlægningens styringsinstrumenter vedrørende afgrænsning af byvækst,  

 placering af anlæg i det åbne land, veje, stier og andre strækningsanlæg i  

 jordbrugsområder og begrænsning af reservationszoner i tidsmæssig og  

 arealmæssig henseende.
Det skal herunder bemærkes, at det skal søges  

 tilstræbt, at de områder, der skal udgå af jordbrugsmæssig drift, planlægges  

 således, at arealerne kan anvendes til jordbrug længst muligt.
3.3. Plandelen Formålet med den første landbrugsplan er at opstille forslag til  

 bestemmelser til sikring af de jordbrugsmæssige interesser i amtet.
Forslaget  

 skal indgå i region- og kommuneplanlægningen og danne grundlag for den videre  

 planlægning og administration.
 Plandelen omfatter amtsrådets forslag til varetagelse af de  

 jordbrugsmæssige interesser inden for rammerne af den sammenfattende fysiske  

 planlægning, og plandelen angiver på et mere detaljeret niveau en uddybning  

 og opfølgning af konsekvenserne for jordbrugserhvervene af  

 regionplanforslaget.
 Plandelen skal omfatte dels en målsætning for varetagelse af de  

 jordbrugsmæssige interesser - jfr. afsnit 3.3.1. - og dels midler til  

 opfyldelse af denne målsætning - jfr. afsnit 3.3.2.
3.3.1. Målsætning for jordbrugserhvervene På baggrund af planlægningsgrundlaget i analysedelen udarbejder amtsrådet  

 en målsætning for sikring af de jordbrugsmæssige arealressourcer og  

 udviklingsmuligheder i den fysiske planlægning.
Den generelle målsætning  

 søges opfyldt gennem landbrugsplanens virkemidler.
 Målsætningen udformes på baggrund af den almindelige redegørelse om  

 jordbruget i amtet og af udpegningen af de særlig værdifulde landbrugsområder  

 - jfr. landbrugsplanens analysedel.
I forbindelse med fastsættelse af målsætningen kan anføres tidligere  

 vedtagelser i amtsrådet, der vedrører jordbruget i amtet, og som agtes  

 fastholdt.
Endvidere kan i forbindelse med fastsættelsen af målsætningen  

 foretages en vurdering af, om opfyldelsen af målsætningen medfører, at der er  

 behov for at behandle særlige emner eller problemområder i  

 landbrugsplanlægningen.
3.3.2. Landbrugsplanens midler Til sikring af de jordbrugsmæssige interesser og med henblik på  

 opfyldelsen af den opstillede målsætning udarbejder amtsrådet forslag til  

 bestemmelser.
 Bestemmelserne består i en kombination af arealudpegning og fastlæggelse  

 af retningslinier for arealanvendelse.
3.3.2.1. Arealudpegning I henhold til lands- og regionplanlovens § 7 og § 2 i regionplanloven for  

 hovedstadsområdet samt kommuneplanlovens § 9 skal region- og kommuneplanerne  

 indeholde forslag til retningslinier for størrelsen og beliggenheden af  

 arealer forbeholdt jordbrugserhvervene.
Landbrugsplanens forslag til arealer  

 forbeholdt jordbrugserhvervene udarbejdes i samspil med regionplanlægningen,  

 således at der ikke efter afvejning er uoverensstemmelse mellem forslag til  

 landbrugsplan og forslag til regionplan.
 På baggrund af udpegningen af de særlig værdifulde landbrugsområder mv. i  

 landbrugsplanens analysedel - jfr. afsnit 2.4. samt efter afvejning over for  

 andre sektorinteresser i det åbne land - jfr. landbrugsplanens  

 forudsætningsdel afsnit 3.2., foretages en opdeling af arealer i  

 analyseområdet i:
- arealer forbeholdt jordbrugserhvervene; - arealer delvis forbeholdt jordbrugserhvervene og - arealer der udgår af jordbrugsdrift i planperioden.
 Til kategorien arealer forbeholdt jordbrugserhvervene henregnes de  

 områder, hvor der i henhold til den sammenfattende fysiske planlægning  

 foreslås retningslinier, der ikke eller kun i begrænset omfang medfører  

 rådighedsindskrænkninger for jordbruget.
 Til kategorien arealer delvis forbeholdt jordbrugserhvervene henregnes de  

 områder, for hvilke der i henhold til den sammenfattende fysiske planlægning  

 foreslås retningslinier for arealanvendelse, der kan medføre  

 rådighedsindskrænkninger for jordbruget, eller hvor jordbrugsdrift skal  

 ophøre midlertidigt.
 Til kategorien arealer, der udgår af jordbrugsdrift, henregnes de arealer,  

 der i henhold til regionplanlægning foreslås anvendt på en sådan måde, at  

 landbrugspligten skal søges ophævet inden for planperioden.
3.3.2.2. Retningslinier I henhold til landbrugslovens § 1 tager loven navnlig sigte på at værne  

 dyrkningsjorden og de hertil knyttede landskabelige værdier, at sikre en  

 forsvarlig udnyttelse af de jordbrugsmæssige arealressourcer, samt at sikre  

 en hensigtmæssig udvikling af jordbrugserhvervene og en forbedret  

 konkurrenceevne i disse erhverv.
Dette indebærer, at landbruget løbende skal have mulighed for at udvikle  

 sig og tilpasse sig.
De enkelte bedrifter må sikres størst mulig  

 fleksibilitet inden for lovgivningens rammer.
I forhold til den fysiske  

 planlægning gælder dette specielt erhvervenes muligheder for anvendelse og  

 udbygning af produktionsapparatet i takt med den økonomiske og tekniske  

 udvikling.
Herved forstås anvendelsen af dyrkningsjorden ved de til enhver  

 tid bedst egnede dyrkningsmetoder og driftsformer, endvidere etablering af  

 kulturtekniske foranstaltninger som f.eks. læplantning, vanding, afvanding og  

 dybdebehandling, endvidere etablering af forbedrede arronderingsforhold samt  

 mulighederne for at opføre og tilpasse driftsbygninger efter den mest  

 hensigtmæssige drift.
 Endvidere må der tilvejebringes den størst mulige sikkerhed for  

 investeringer, eksempelvis i bygninger, anlæg, kulturtekniske  

 foranstaltninger og flerårige afgrøder.
 I den fysiske planlægning kan der opstilles retningslinier for  

 administrationen af lovgivningen, således at denne fleksible anvendelse af  

 produktionsapparatet understøttes eller modsat - der, hvor andre hensyn  

 prioriteres over jordbrugsinteresserne - medfører indskrænkninger i  

 anvendelsen af produktionsapparatet i den angivne betydning.
 Retningslinierne i forslaget til den første landbrugsplan skal supplere og  

 uddybe regionplanens bestemmelser for så vidt angår de jordbrugsmæssige  

 forhold.
Retningslinierne i forslaget til den første landbrugsplan skal henføres  

 til de opstillede kategorier af arealer.
Der kan herunder foretages en  

 geografisk underopdeling af arealer tilhørende samme kategori med henblik på  

 opstilling af de for de lokale forhold mest relevante retningslinier.
For de arealer, der forbeholdes jordbrugserhvervene, skal retningslinierne  

 sikre den for landbrugserhvervene nødvendige fleksibilitet i anvendelsen af  

 produktionsapparatet inden for lovgivningens almindelige rammer.
Såfremt der  

 fastsættes retningslinier, der får konsekvenser for administrationen af andre  

 myndigheders lovgivning, skal retningslinierne have baggrund i  

 regionplanforslaget.
 For de kategorier af arealer, der delvist forbeholdes jordbrugserhvervene,  

 opstilles retningslinier, der angiver, hvilke rådighedsindskrænkninger der  

 foreslås gennemført, samt under hvilke forudsætninger og på hvilke  

 betingelser de ikke-jordbrugsmæssige dispositioner skal gennemføres.
 For de arealer, der efter forslaget til landbrugsplan udgår af  

 landbrugsmæssig drift, anføres retningslinier for gennemførelsen af  

 inddragelserne, herunder under hvilke forudsætninger og på hvilke betingelser  

 inddragelsen søges gennemført.
 Det skal endelig bemærkes, at såfremt amtsrådet på grund af de lokale  

 forhold vælger at behandle enkelte jordbrugserhverv separat, kan det være  

 påkrævet at opstille særlige retningslinier for dem.
3.3.2.3. Landbrugsplanens detaljeringsgrad Landbrugsplanens områder forbeholdt jordbrugserhvervene, områder delvis  

 forbeholdt jordbrugserhvervene, og områder der skal udgå af jordbrugsmæssig  

 drift, vises i oversigt på Geodætisk Instituts kort 1:100.000 og kan  

 suppleres med detailkort i 1:50.000 eller 1:25.000.
Detaljeringsgraden ved udpegning af områder, der skal udgå af  

 jordbrugsmæssig drift, afhænger af de jordbrugsmæssige problemer i hvert  

 enkelt område.
Disse områder kan således angives konkret i landbrugsplanen,  

 udpeges efterfølgende efter landbrugsplanens afgrænsning af særlig værdifulde  

 landbrugsområder suppleret med retningslinier eller udpeges efterfølgende  

 alene på grundlag af retningslinier.
Detaljeringsgraden for retningslinierne afhænger af de i plansystemet  

 fastlagte dispositioners endelighedsgrad.
Således kan retningslinier, der  

 vedrører ikke-jordbrugsmæssige dispositioner, som ikke forventes gennemført i  

 indeværende planperiode, angives oversigtligt.
Modsat skal retningslinier,  

 der vedrører dispositioner, der gennemføres i planperioden, angives mere  

 detaljeret.
4. Udbygning af landbrugsplanlægningen Som al anden planlægning er landbrugsplanlægningen en rullende proces -  

 dels må den gennemføres i etaper, og dels skal den stadige udvikling i  

 jordbruget og samfundet inddrages i den videre planlægning.
Den første  

 landbrugsplan vil kun med en vis grovhed kunne kortlægge de jordbrugsmæssige  

 interesser.
Udbygningen af landbrugsplanlægningen må sigte mod at inddrage et  

 bredere spekter af jordbrugsmæssige interesser i planlægningen.
I denne vejledning er kun angivet minimumsrammer for kortlægningen af de  

 jordbrugsmæssige interesser, men amtsrådet (Hovedstadsrådet) kan allerede i  

 forbindelse med udarbejdelse af den første landbrugsplan inddrage yderligere  

 jordbrugsmæssige interesser, som man ud fra de lokale forhold finder af  

 betydning.
Det skal imidlertid fremhæves, at landbrugsministeriet i  

 forbindelse med den fortsatte landbrugsplanlægning vil udarbejde vejledning  

 om, hvorledes udbygningen af landbrugsplanlægningen kan tilvejebringes,  

 hvorfor det anbefales, at påbegyndelsen af den videre landbrugsplanlægning  

 foregår i et samarbejde med landbrugsministeriet.
 Udbygningen af landbrugsplanlægningen kan rette sig mod de almene fysiske  

 dyrkningsbetingelser og mod specielle jordbrugsmæssige interesser af lokal  

 betydning.
For så vidt angår de almene fysiske dyrkningsbetingelser kan der navnlig  

 blive tale om på mulig systematisk vis at inddrage afvandings-, læplantnings-  

 og arronderingsforhold.
Disse forhold er af væsentlig betydning for  

 produktiviteten, og de påvirkes allerede nu af den sammenfattende fysiske  

 planlægning.
Således indgår afvandingsspørgsmål i planlægningen vedrørende  

 vandets kredsløb, og arronderingsforholdene påvirkes allerede nu af  

 arealudlæg til ikke-jordbrugsmæssige interesser, herunder til tekniske anlæg  

 i det åbne land.
 De specielle jordbrugsmæssige interesser kan omfatte enkelte  

 jordbrugserhvervs interesser såvel som enkeltstående emner af lokal  

 betydning.
Kortlægningen af de jordbrugsmæssige interesser i den første landbrugsplan  

 inddrager kun indirekte de specielle jordbrugserhvervs mangesidede  

 interesser.
Disse erhverv omfatter skovbrug, gartneri, planteskoler,  

 frugtavl, biavl og pelsdyravl.
Lokalt kan enkelte af disse erhverv have stor  

 betydning, hvorfor det kan være rimeligt at inddrage dem allerede i den  

 første landbrugsplan.
Skovbruget indgår i kortlægningen i nærværende  

 vejledning, men det kan være af betydning at inddrage selve  

 erhvervsinteressen, således at denne kan afvejes over for eksempelvis de  

 rekreative, fredningsmæssige interesser.
Frugtavlserhvervets interesser er  

 nært forbundet med erhvervets relativt lange investeringshorisont, hvorfor  

 erhvervet har specielle interesser i forhold til planer vedrørende varig  

 inddragelse af landbrugsjord.
Gartnerierhvervets interesser er mangesidede;  

 klima, vandforsyning, energiforsyning og afsætningsmuligheder er således af  

 betydning for lokalisering af gartnerierne.
Afslutningsvis kan anføres, at  

 pelsdyravlserhvervets interesser specielt har betydning i forhold til  

 miljøbeskyttelseshensyn.
De enkeltstående emner af lokal betydning for varetagelsen af de  

 jordbrugsmæssige interesser kan omfatte en lang række forhold, eksempelvis  

 jordbrug i nærheden af byer og i landsbyer, vildtreservater, kolonihaver,  

 energimæssige forhold i jordbruget mv.
Inddragelsen af disse forhold afhænger  

 af, i hvilken udstrækning de søges påvirket gennem anden sektorplanlægning;  

 der kan i givet fald være behov for en afvejning med henblik på at klarlægge  

 de jordbrugsmæssige interesser over for andre interesser.
De ovennævnte forhold skal indgå i grundlaget for arealudpegningen, når de  

 er klarlagt.
En metode for dette kan indeholde følgende stadier:
- registrering af eksisterende forhold; - vurdering af behovet for ændringer mv. med henblik på forbedring af  

 disse forhold; - afgrænsning af konfliktområder og fælles interesseområder i forhold til  

 andre sektorer; - tilvejebringelse af et i forhold til regionplan supplerende  

 administrationsgrundlag for forbedring af omtalte forhold.
 Som anført vil landbrugsministeriet ikke kræve, at den første  

 landbrugsplan indeholder de anførte udbygningsmuligheder, og man vil blandt  

 andet i lyset af igangværende undersøgelser udarbejde generelle  

 retningslinier for udbygningen, når den første landbrugsplan er tilvejebragt  

 og godkendt.
Bilag I.
Jordklassificeringens jordtypebetegnelser Bilag II.
Vejledende tabeller vedrørende vandingsbehov mv.
Alle de nævnte tabeller er fra: Statens Planteavlsforsøg, beretning nr.
S  

 - 1537.
Tabel 1. Vandingsbehov ved forskellig rodzonekapacitet, gennemsnit mm pr.  

 år Tabel 2. Normaler (1957-76) for vandingsbehov, mm pr. år Tabel 3. Beregnet merafstrømning i vækstperioden som følge af vanding, gennemsnit mm pr. år Tabel 4. Normaler (1957-76) for merafstrømning i vækstperioden som følge af vanding, mm pr. år Tabel 5. Beregnet nettovandbehov, gennemsnit mm pr. år Tabel 6. Normaler (1957-76) for nettovandbehov til markvanding, mm pr. år Bilag III.
Landbrugsplanlægningens kort Kartografisk datagrundlag, der som standard kan rekvireres ved  

 Landbrugsministeriets Arealdatakontor.
 Kort 1. Eksempel på jordklassificeringens basisdatakort.
Bilag IV.
Adresseliste Landbrugsministeriet Slotsholmsgade 10 1216 København K Tlf. 01 - 92 33 01 Landbrugsministeriet Arealdatakontoret Enghavevej 2 7100 Vejle Tlf. 05 - 83 23 44 Matrikeldirektoratet Titangade 13 2200 København N Tlf. 01 - 83 77 33 Landbrugsministeriet Jordbrugsdirektoratet Sankt Annæ Plads 19 1250 København K Tlf. 01 - 15 61 31 Landbrugsministeriets Vildtforvaltning Jægerhuset Strandvejen 4 8410 Rønde Tlf. 06 - 37 25 00 Statens Planteavlsforsøg Statens Planteavlskontor Virumgård Kongevejen 83 2800 Lyngby Tlf. 02 - 85 50 57 Statens Planteavlsforsøg Forsøgsstationen ved Store Jyndevad 6360 Tinglev Tlf. 04 - 64 83 16 Statens Planteavlsforsøg Statens Marskforsøg 6280 Højer Tlf. 04 - 74 21 04 Det danske Hedeselskab 8800 Viborg Tlf. 06 - 62 61 11 Jordbrugsøkonomisk Institut Valby Langgade 19 2500 Valby Tlf. 01 - 30 45 22 Den Kgl.
Veterinær- og Landbohøjskole Bylowsvej 13 1870 København V Landbrugsrådet Axelborg Axeltorv 3 1609 København V Tlf. 01 - 14 56 72 og 01 - 14 35 43 De samvirkende danske Landboforeninger Axelborg Vesterbrogade 4A, 4. sal 1620 København V Tlf. 01 - 12 75 61 Danske Husmandsforeninger Vester Farimagsgade 6, 3. sal 1606 København V Tlf. 01 - 12 99 50 Det Kgl.
Danske Landhusholdningsselskab Rolighedsvej 26 1958 København V Tlf. 01 - 35 02 27 Centralforeningen af Tolvmandsforeninger og større jordbrugere i Danmark Axelborg 1611 København V Tlf. 01 - 11 22 11 Det faglige Landscenter Kongsgårdsvej 28 8260 Viby J.
