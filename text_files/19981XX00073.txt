Skriftlig fremsættelse (28. oktober  

 1998) Erhvervsministeren (Pia Gjellerup):
 Herved tillader jeg mig for Folketinget at  

 fremsætte:
 Forslag til Bogføringslov.  

 (Genfremsættelse).
(Lovforslag nr.
L 63).
 Lovforslaget imødekommer behovet for en  

 nødvendig modernisering af den eksisterende  

 bogføringslovgivning, der tager højde for nye  

 virksomhedsformer, virksomhedernes internationalisering  og anvendelse af ny  

 teknologi.
 Ved genfremsættelsen af lovforslaget er der  

 indarbejdet en ændring, så det bliver muligt at bogføre i  

 euro.
Den ændring skal ses som led i regeringens  

 ønske om at sikre erhvervslivet adgang til en række af de  

 fordele, som etableringen af den europæiske møntenhed  

 medfører.
Forslaget skal ses i sammenhæng med den af  

 økonomiministeren fremsatte "europakke".
Ved lovforslaget sker der ikke alene en generel  

 modernisering af bogføringslovgivningen men også en  

 regelforenkling, idet der i stort omfang sker koordination med skatte- og  

 afgiftslovgivningens regler om bogføring.
Herved reduceres behovet for  

 at fastsætte generelle bestemmelser om bogføring og  

 bogføringspligt i skattelovgivningen.
Lovforslaget indgår i regeringens arbejde med  

 lettelse af de administrative byrder.
Adgangen til at anvende moderne  

 teknologi lettes.
Endvidere fjernes en række krav, der bunder i  

 papirbogføring, men muligheden for fortsat at bogføre på  

 papir fjernes naturligvis ikke.
Endelig præciseres de små  

 virksomheders adgang til en meget enkel bogføring.
 Hovedpunkterne i lovforslaget er:
 Tydeliggørelse af hvem der er omfattet af loven.
 Tydeliggørelse af mulighederne og betingelserne for at  

 bogføre i udenlandsk valuta.
 Sidestillelse af euro med danske kroner som  

 bogføringsvaluta.
 Udvidelse af mulighed for under visse betingelser at bogføre  

 og opbevare regnskabsmateriale i udlandet.
Præcisering af ansvaret for opbevaring af regnskabsmateriale  

 ved virksomhedens ophør eller ledelsens fratræden.
Dette har  

 blandt andet til formål at gøre det lettere at placere et  

 strafferetligt ansvar ved bortkommet regnskabsmateriale i sager om  

 økonomisk kriminalitet.
 Modernisering af sanktioner for overtrædelse af  

 bogførings-lovgivningen.
 Årsregnskabsreglerne for en række små og  

 personligt ejede virksomheder fortsætter indtil videre uændrede,  

 men indgår som et element i den igangværende revision af  

 årsregnskabsloven.
 Med disse bemærkninger, og idet jeg i øvrigt  

 henviser til lovforslaget og bemærkningerne til dette, skal jeg  

 anbefale forslaget til Folketingets velvillige behandling.
