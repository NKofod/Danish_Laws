(Til samtlige skoledirektioner uden for  

 København, skoleråd, kommunalbestyrelser, skolekommissioner  

 og skolenævn) I undervisningsministeriet cirkulære nr. 7 af 19. januar 1959 om  

 jubilæumsgratiale m.v. til personale i folkeskolens og den kommunale  

 gymnasieskoles tjeneste er det i pkt. 4 anført, at jubilæumsancienniteten  

 regnes fra den første antagelse i folkeskolens eller den kommunale  

 gymnasieskoles tjeneste, men at tidligere beskæftigelsesperioder i statens  

 eller folkekirkens tjeneste eller i koncessionerede selskaber, der er  

 overtaget af staten, kan medregnes ved anciennitetsopgørelsen under  

 forudsætning af, at varigheden og omfanget af den eller de tidligere  

 beskæftigelser dokumenteres på tilfredsstillende måde.
 I tilslutning hertil skal man meddele, at i tilfælde, hvor en kommune har  

 overtaget en privat realskole, en friskole eller et privat gymnasium, og de  

 ved disse skoler ansatte lærerkræfter er overgået til ansættelse under  

 kommunen og har fortsat deres virksomhed ved den pågældende skole, vil den af  

 de pågældende lærere under deres hidtidige ansættelse erhvervede  

 jubilæumsanciennitet kunne medregnes i jubilæumsancienniteten i folkeskolen  

 eller den kommunale gymnasieskole under forudsætning af fornøden  

 dokumentation for den eller de tidligere beskæftigelser og i øvrigt på de i  

 cirkulære af 19. januar 1959 angivne vilkår.
For så vidt angår de personer, der inden den 1. april 1967 ville have haft  

 50, 40 eller 25 års jubilæum , dersom de i nærværende cirkulære indeholdte  

 bestemmelser om beregning af jubilæumsanciennitet havde været gældende på det  

 pågældende tidspunkt, finder bestemmelsen i cirkulære af 19. januar 1959,  

 pkt. 5, tilsvarende anvendelse.
Der skal herefter - såfremt de pågældende  

 ikke inden deres afskedigelse opnår at holde nyt jubilæum - ved afskedigelse  

 efter den 1. april 1967 på grund af alder, svagelighed eller anden dem  

 utilregnelig årsag ydes et gratiale af samme størrelse som det, der efter  

 ovenstående regler ville være ydet ved det seneste jubilæum.
 Bestemmelserne i nærværende cirkulære har virkning fra den 1. april 1967.
 Undervisningsministeriet, den 14. juli  

 1967.
 P.M.V.
