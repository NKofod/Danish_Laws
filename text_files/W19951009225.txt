Filial af engelsk skuffeselskab nægtet registreret på grund af  

 manglende dokumentation for tegningsforholdene, manglende autoriserede  

 oversættelser og manglende dokumentation for reel erhvervsvirksomhed i  

 hovedselskabet.
Anmeldelsesgebyret ikke tilbagebetalt.
A, B-Revision ApS, har den 11. marts 1995 på vegne K Ltd., England, klaget  

 over, at Erhvervs- og Selskabsstyrelsen i skrivelse af 15. februar 1995  

 (j.nr. 94-81.314) afviste at registrere en anmeldelse om oprettelse af en  

 filial af K Ltd. med henvisning til, at anmeldelsen ikke opfylder kravene i  

 anpartsselskabsloven.
Endvidere klages der over, at anmeldelsesgebyret ikke  

 er blevet tilbagebetalt som følge af registreringsnægtelsen.
 Sagens omstændigheder:
Den 5. december 1994 modtog Erhvervs- og Selskabsstyrelsen anmeldelse om  

 oprettelse af en filial af K Ltd., England.
Anmelder var B-Revision ApS.  

 Filialens hjemstedsadresse er i anmeldelsen angivet til .... (i Danmark). I  

 anmeldelsesrubrikken punkt C om ledelses- og revisorforhold er C anmeldt  

 indtrådt som direktør og filialbestyrer og som revisor B-Revision ApS,  

 registrerede revisorer - FRR, .... Om hovedselskabets, K Ltd.'s, forhold er  

 bl.a. angivet, at hjemstedsadressen er ..., England, at selskabets formål er  

 byggeri og handel - hvilket også er angivet som filialens formål - at den  

 tegnede kapital er 1 pund, og at selskabet tegnes af 1 direktør alene.
Om  

 filialens tegningsforhold er angivet, at filialen tegnes af en filialbestyrer  

 alene.
Som bilag til anmeldelsen fulgte en fuldmagt med følgende ordlyd:
» Fuldmagt uden begrænsning Undertegnede tegningsberettigede i Selskabet K Ltd., England reg. nr. ...  

 giver d.d fuldmagt uden begrænsning til filialbestyreren C i filialen i  

 Danmark.
 Samtidig erklærer de tegningsberettigede i K Ltd. at selskabet forpligter  

 sig til i alle af virksomheden her i Danmark opståede retsforhold at  

 underkaste sig dansk ret og danske domstoles afgørelse.
... , den 6. Oktober 1994 K Ltd.
England (underskrevet) C Direktør« Som yderligere bilag til anmeldelsen var vedlagt kopi af fødsels- og  

 dåbsattest for C.
 Den 21. december 1994 skrev Erhvervs- og Selskabsstyrelsen til klageren:  

 »...
 Før Deres anmeldelse kan registreres, må følgende berigtiges:
 Til dækning af gebyr må indsendes kr. 1700.
 Anmeldelseskopien:
Anmeldelsens rubrik B skal udfyldes med filialens fulde navn.
I navnet  

 skal indgå ordet »filial«, hovedselskabets navn og nationalitet,  

 f.eks.
K, filial af K Ltd., England.
 Rubrik G.8 og G.9 skal udfyldes korrekt: Tegnet kapital, valutaenhed,  

 indbetalt kapital og frist for restindbetaling, såfremt hele den tegnede  

 kapital ikke er indbetalt.
 Følgende dokumenter skal indsendes i en autoriseret oversættelse:
 Officielt bevis for selskabets lovlige bestående i hjemlandet.
 Dokumentation for hvem der er tegningsberettiget i hovedselskabet.
 Stiftelsesoverenskomst for hovedselskabet.
 Vedtægter for hovedselskabet.
 Der må desuden indsendes dokumentation for, at hovedaktiviteten i  

 selskabet drives fra hovedselskabet i England.
 Berigtigelse bedes foretaget inden 6 uger.
I modsat fald vil registrering blive nægtet.' Den 4. januar 1995 rettede A telefonisk henvendelse til Erhvervs- og  

 Selskabsstyrelsen med henblik på at få forklaret berigtigelseskravene i den  

 ovenfor citerede skrivelse.
Samtidig oplyste han, at det engelske  

 hovedselskab var et såkaldt skuffeselskab, hvorfra der ikke blev drevet  

 virksomhed.
Fristen for berigtigelse er senere blevet forlænget til den 10.  

 februar 1995.
Den 10. februar 1995 modtog Erhvervs- og Selskabsstyrelsen korrigeret  

 anmeldelsesblanket retur fra klageren.
Som bilag var vedlagt kopi af 2  

 udskrifter fra den engelske registreringsmyndighed benævnt »Certificate  

 of Incorporation of a Private Limited Company« og » Certificate of  

 Incorporation on Change of Name« som dokumentation for, at  

 hovedselskabet var registreret i England.
Udskrifterne var dateret  

 henholdsvis 6. oktober 1994 og 14. december 1994. Endvidere var  

 hovedselskabets stiftelsesoverenskomst og vedtægter vedlagt på engelsk og i  

 en dansk oversættelse.
Den danske oversættelse er forsynet med et stempel fra  

 klagerens advokat: D, Solicitor, ..., England, samt med følgende påtegning,  

 der er underskrevet af advokat D:
 »I confirm this is a true translation of the Memorandum and Articles  

 of Association ... ».
 I den påklagede afgørelse af 15. februar 1995 skrev Erhvervs- og  

 Selskabsstyrelsen:
 »På trods af Erhvervs- og Selskabsstyrelsens brev af 21. december  

 1994 ... er der ikke sket berigtigelse af følgende krav:
 Dokumentation for hvem der er tegningsberettiget i hovedselskabet.
 Autoriseret oversættelse af stiftelsesoverenskomst og vedtægter samt det  

 officielle bevis for selskabets lovlige beståen i hjemlandet.
 Dokumentation for, at der drives virksomhed i det engelske hovedselskab.
 Da anmeldelsen herefter fortsat lider af væsentlige mangler og dermed ikke  

 opfylder lovens krav, samt da berigtigelse ikke er sket fyldestgørende, jf.  

 ovenfor, kan registrering ikke ske, jf. anpartsselskabslovens § 127, stk. 1.  

 ...
Det erlagte gebyr vil ikke blive tilbagebetalt.« I forbindelse med klagesagens behandling har Erhvervsankenævnet den 21.  

 marts 1995 modtaget yderligere materiale fra klageren i form af kopi af  

 anmeldelser om ændringer i bestyrelse og direktion i hovedselskabet og  

 oversættelse heraf, samt oversættelser af de ovenfor omtalte udskrifter fra  

 den engelske registreringsmyndighed.
Ifølge anmeldelserne anmeldtes E, ...,  

 (i Danmark), som bestyrelsesmedlem (director) og D som direktør (secretary)  

 den 25. oktober 1994.
Oversættelserne er forsynet med påtegning på dansk om, at de er nøjagtige  

 oversættelser, underskrevet af advokat D.
Klageren har telefonisk den 7.  

 september 1995 til ankenævnets sekretariat oplyst, at advokat D er dansk, men  

 bosiddende i England på den adresse, der er påstemplet oversættelserne, jfr.  

 ovenfor.
 I klageskrivelsen af 11. marts 1995 har klageren anført, at det ikke kan  

 være rigtigt, at der skal betales 1700 kr. i gebyr, når den anmeldte filial  

 registreringsnægtes.
Klageren mener heller ikke, at der efter loven kan stilles krav om  

 dokumentation for, hvem der er tegningsberettiget i hovedselskabet, når der  

 som her er tale om registrering af en filial.
Iøvrigt henviser klageren til  

 den foran citerede fuldmagt, som bl.a. indeholder en erklæring om, at  

 virksomheden vil underkaste sig dansk lovgivning.
Med hensyn til kravet om autoriseret oversættelse af stiftelsesdokumentet  

 må det ifølge klageren være fuldt tilstrækkeligt, at selskabets advokat  

 indestår for oversættelsen.
Når de to beviser for selskabets lovlige  

 bestående i England ikke var oversat ved indsendelsen, skyldtes det, at der  

 ikke står noget væsentligt i dem.
De er som ovenfor nævnt senere blevet  

 oversat.
Vedrørende kravet om dokumentation for at der drives virksomhed i  

 hovedselskabet i England, har klageren anført, at han ikke kan se, hvad det  

 vedkommer Erhvervs- og Selskabsstyrelsen.
At stille et sådant krav er at  

 blande sig i et andet lands forhold.
Hvis kravet fastholdes med den  

 konsekvens, at filialen ikke kan registreres, vil den aktivitet, der ellers  

 skulle have foregået i filialen, i stedet komme til at foregå i  

 hovedselskabet i England med det til følge, at Danmark vil gå glip af skat og  

 moms.
 Sagen lider efter klagerens opfattelse ikke af større mangler, end at de  

 kunne have været afhjulpet uden større indsats fra Erhvervs- og  

 Selskabsstyrelsens side.
 Erhvervs- og Selskabsstyrelsen har i en redegørelse for sagen af 15. maj  

 1995 fastholdt afgørelsen og bl.a. udtalt: » ...
 Reglerne om filialer af udenlandske anpartsselskaber er reguleret i  

 anpartsselskabslovens kap. 17 (§§ 117-122). De tidligere gældende  

 filialregler blev ved lov nr. 289 af 8. maj 1991 tilpasset 11.  

 selskabsdirektiv om offentlighed vedrørende filialer oprettet i en  

 medlemsstat af visse former for selskaber henhørende under en anden stats  

 retsregler (89/666/EØF), således at Danmark opfyldte sin forpligtelse til  

 gennemførelse af det pågældende direktiv i dansk lovgivning.
I h.t. § 121 finder reglerne i anpartsselskabslovens kap. 19 tilsvarende  

 anvendelse for anmeldelse af oprettelsen af filialer.
Reglerne om anmeldelse  

 af oprettelsen af en filial af et udenlandsk selskab i  

 anmeldelsesbekendtgørelsens §§ 5 og 6, er således udstedt med hjemmel i  

 anpartsselskabslovens § 124, stk. 2 og aktieselskabslovens § 154, stk. 2, og  

 opfylder tillige kravene i 11. selskabsdirektiv.
I.h.t. anmeldelsesbekendtgørelsens § 5, stk. 1, nr. 3 skal anmeldelsen om  

 oprettelse af en filial bl. a. angive fulde navn, stilling og bopæl for dem,  

 der over for tredjemand eller under retssager er beføjede til at forpligte  

 det udenlandske selskab.
Dette krav følger af 11. selskabsdirektivs art. 2,  

 stk. 1, litra e.
I h.t. anpartsselskabslovens § 126 a, kan Erhvervs- og  

 Selskabsstyrelsen desuden kræve de oplysninger, som er nødvendige for, at der  

 kan tages stilling til, om loven er overholdt.
Kravet om, at der skal  

 indsendes dokumentation for, hvem der er tegningsberettiget er således i fuld  

 overensstemmelse med anpartsselskabslovens regler.
Erhvervs- og Selskabsstyrelsen stillede ved berigtigelsesbrev af 21.  

 december 1994 desuden krav om, at der måtte indsendes et stiftelsesdokument  

 for det engelske hovedselskab i en autoriseret oversættelse.
Dette krav  

 følger af anmeldelsesbekendtgørelsens § 5, stk. 2, nr. 2. og § 6, stk. 2, der  

 er i overensstemmelse med 11. selskabsdirektiv, art. 2, stk. 2, litra b og  

 art. 4. Kravet om autoriseret oversættelse af udenlandske dokumenter er  

 blandt andet stillet med henblik på at sikre offentligheden korrekte  

 oplysninger om hovedselskabet og filialens retsforhold. ....
Erhvervs- og Selskabsstyrelsen har desuden stillet krav i brevet af 21.  

 december 1994 om dokumentation for, at der drives virksomhed i det  

 udenlandske hovedselskab.
Dette krav er begrundet i det forhold, at en filial  

 karakteriseres som værende en sekundær etablering af det udenlandske  

 anpartsselskab.
Oprettelsen af en filial er fuldt lovlig, når selskabets  

 primære etablering er sket i dets hjemland.
Der skal herefter drives  

 erhvervsvirksomhed i det udenlandske selskabs hjemland for at opfylde kravet  

 om primær etablering der.
I modsat fald kan der være tale om at omgå de  

 danske regler om oprettelse af aktie- og anpartsselskaber.
Erhvervs- og  

 Selskabsstyrelsen stiller på denne baggrund krav om, at det direkte må  

 dokumenteres, at der er en reel drift i det udenlandske hovedselskab, når  

 styrelsen bliver opmærksom på, at der kan være risiko for omgåelse - f.eks.  

 såfremt det udenlandske hovedselskab er næsten nystiftet eller ledelsen i  

 hovedselskabet er sammenfaldende med filialbestyreren i den danske filial og  

 denne personkreds har bopæl i Danmark.
Kan reel erhvervsvirksomhed ikke dokumenteres i det udenlandske  

 hovedselskab, er der tale om primær etablering af et nyt selvstændigt  

 selskab.
Det følger deraf, at de almindelige krav til et dansk aktie- eller  

 anpartsselskab skal opfyldes, herunder kapitalkravene.
Det skal desuden i relation til spørgsmålet om dokumentation for, at der  

 drives reel erhvervsvirksomhed i hovedselskabet bemærkes, at der for  

 øjeblikket verserer en domstolssag ved Østre Landsret vedrørende samme  

 problemstilling.
Sagen blev domsforhandlet den 21. marts 1995 og er nu taget  

 op til dom.
Domsafsigelsen afventes derfor for øjeblikket.
Klageren bemærker i forbindelse med ovenstående klagepunkt, at såfremt  

 filialen ikke bliver registreret, da vil »moderselskabet være i drift,  

 med deraf følgende konsekvenser for Danmark vedr. moms og skat som derfor vil  

 indgå til England«.
Erhvervs- og Selskabsstyrelsen skal til dette  

 bemærke, at såfremt et udenlandsk anpartsselskab driver vedvarende virksomhed  

 i Danmark, da har hovedselskabet pligt til som minimum at oprette og få  

 registreret en filial af det udenlandske hovedselskab i overensstemmelse med  

 reglerne i anpartselskabslovens kap. 17, jf. anpartsselskabslovens § 117,  

 stk. 1. Opfylder man ikke kravene til at få registreret en filial, eller er  

 der reelt tale om primær etablering i Danmark, da må man stifte et dansk  

 aktie- eller anpartsselskab i h.t. aktie- og anpartsselskabslovens regler  

 eller drive en personligt ejet virksomhed efter de i Danmark gældende regler.  

 ...' Vedrørende tilbagebetaling af gebyret har Erhvervs- og Selskabsstyrelsen  

 henvist til, at gebyrreglerne findes i Erhvervs- og Selskabsstyrelsens  

 bekendtgørelse nr. 928 af 14. november 1994 om takster for bl.a. aktie- og  

 anpartsselskaber (takstbekendtgørelsen). Bekendtgørelsen er udstedt med  

 hjemmel i anpartsselskabslovens § 124, stk. 4. Ifølge styrelsens praksis  

 tilbagebetales gebyret, hvis en anmeldelse afvises umiddelbart uden egentlig  

 sagsbehandling, fordi frister i lovgivningen ikke er overholdt.
Sker nægtelse  

 af registrering efter sagsbehandling, bliver gebyret ikke betalt tilbage.
I  

 det foreliggende tilfælde er der sket en reel behandling af anmeldelsen,  

 herunder med berigtigelsesbrev og besvarelse af flere telefoniske  

 henvendelser.
Det er derfor korrekt, at gebyret ikke er blevet tilbagebetalt.
 I skrivelse af 12. juni 1995 meddelte klageren ankenævnet, at der på grund  

 af sagens vanskeligheder nu var påbegyndt erhvervsmæssig aktivitet i det  

 engelske hovedselskab med et kontor på vedkommende adresse.
 I en supplerende udtalelse af 21. juni 1995 har styrelsen anført:
»... Det forhold, at klager nu oplyser, at der efterfølgende er  

 påbegyndt erhvervsmæssig aktivitet, er irrelevant for styrelsens afgørelse og  

 den verserende klagesag.
Såfremt der på det nye grundlag ønskes oprettet  

 filialer, der opfylder kravene til registrering i Erhvervs- og  

 Selskabsstyrelsens register, skal der ske anmeldelse af oprettelsen med  

 indsendelse af de i loven foreskrevne dokumenter herunder dokumentation for,  

 at der drives virksomhed i det udenlandske selskabs hjemstedsland, samt gebyr  

 kr. 1.700,- pr. anmeldelse.
 Erhvervs- og Selskabsstyrelsen må herefter på baggrund af det med den nye  

 anmeldelse indkomne materiale konkret afgøre, om filialen opfylder kravene  

 til registrering i styrelsens register.
Erhvervs- og Selskabsstyrelsen fastholder derfor sin indstilling i  

 styrelsens redegørelse af 15. maj 1995.« Den 8. september 1995 afsagde Østre Landsret dom i den sag (7. afd. nr.
B  

 - 3114 -93), Erhvervs- og Selskabsstyrelsen henviser til i sin udtalelse af  

 15. maj 1995. Sagsøgeren - et engelsk hovedselskab - havde nedlagt påstand  

 om, at Erhvervs- og Selskabsstyrelsen tilpligtes at anerkende, at sagsøgeren  

 opfylder reglerne efter anpartsselskabsloven for registrering i Danmark af en  

 dansk filial af sagsøgerens selskab.
Erhvervs- og Selskabsstyrelsen blev  

 frifundet.
Dommens præmis har følgende ordlyd:
»Efter bevisførelsen må det lægges til grund, at (navn) og hans  

 hustru har erhvervet (det engelske selskab) for et beløb svarende til ca.  

 1000 kr. alene med det formål at oprette en filial af dette selskab i  

 Danmark, med den hensigt derved at omgå de danske regler om mindstekrav til  

 selskabskapitalens størrelse.
Det må endvidere lægges til grund, at (det  

 engelske selskab) selv ikke udøver nogen form for virksomhed.
 I EF-domstolens dom af 6. oktober 1976 i sag 14/1976 er det fastslået, at  

 et af de væsentlige kendetegn ved en filial er, at virksomheden er  

 underkastet hovedvirksomhedens ledelse og kontrol.
 Hertil kommer, at EF-domstolen i dom af 5. oktober 1994 i sag C-23/1993  

 vedrørende den frie udveksling af tjenesteydelser har udtalt, at man ikke kan  

 nægte en medlemsstat ret til at træffe foranstaltninger, der skal forhindre,  

 at de i traktaten garanterede friheder udnyttes af en tjenesteyder, hvis  

 virksomhed er helt eller fortrinsvis rettet mod denne stats territorium med  

 sigte på at unddrage sig de regler, som ville gælde for ham, såfremt han var  

 etableret på nævnte stats territorium.
Da landsretten herefter finder, at den omgåelse af præceptive danske  

 lovregler, der er tilsigtet af sagsøgeren, efter EF-domstolens praksis ikke  

 er beskyttet af EF-regler om etableringsfriheden, tager landsretten sagsøgtes  

 (Erhvervs- og Selskabsstyrelsens) frifindelsespåstand til følge.« Ankenævnet udtaler:
Efter anmeldelsesbekendtgørelsen (bekendtgørelse nr. 622 af 21. juli 1993)  

 § 5, stk. 1, nr. 3, skal anmeldelsen af en filial af et udenlandsk aktie-  

 eller anpartsselskab bl.a. angive, hvem der er tegningsberettiget for det  

 udenlandske selskab.
Ifølge anmeldelsen til Erhvervs- og Selskabsstyrelsen  

 tegnes det engelske hovedselskab af 1 direktør alene.
I fuldmagten af 6.  

 oktober 1994 angiver C sig som tegningsberettiget for det engelske  

 hovedselskab, uden at dette er nærmere dokumenteret.
I den anmeldelse af 25.  

 oktober 1994 til det engelske selskabsregister, der er fremsendt til  

 ankenævnet, er D anmeldt som direktør i hovedselskabet.
Ankenævnet kan  

 tiltræde, at Erhvervs- og Selskabsstyrelsen i det foreliggende tilfælde har  

 stillet krav om dokumentation for, hvem der er tegningsberettiget i  

 hovedselskabet.
 Af hensyn til at sikre korrekte oplysninger kan ankenævnet desuden  

 tiltræde, at Erhvervs- og Selskabsstyrelsen har stillet krav om, at  

 oversættelsen af de engelsksprogede dokumenter, der danner grundlag for  

 registreringen, skal være autoriseret, hvilket må forstås som et krav om, at  

 den skal være bekræftet af en beskikket translatør (jf. lovbekendtgørelse nr.  

 181 af 25. marts 1988 om translatører og tolke).
Ankenævnet kan endvidere tiltræde, at Erhvervs- og Selskabsstyrelsen har  

 stillet krav om dokumentation for, at selskabets hovedaktivitet drives fra  

 det engelske hovedselskab.
I begrebet »en filial« ligger, at det  

 pågældendes selskabs hovedvirksomhed foregår et andet sted end i filialen.  

 Med henblik på at undgå, at reglerne om etablering af filialer af udenlandske  

 selskaber misbruges til at omgå de danske regler om stiftelse af selskaber,  

 herunder de danske kapitalkrav, må styrelsen ved registrering af filialer  

 sikre sig, at der foreligger er reelt filialforhold.
Det bemærkes, at en  

 efterfølgende, udokumenteret oplysning om, at der nu er påbegyndt  

 erhvervsaktivitet i hovedselskabet, ikke er tilstrækkeligt til at opfylde  

 dette krav.
 Da Erhvervs- og Selskabsstyrelsen således med rette har stillet de  

 ovennævnte krav, og da klageren ikke har opfyldt kravene, kan ankenævnet  

 tiltræde, at styrelsen har nægtet at registrere anmeldelsen.
For så vidt angår gebyret finder ankenævnet, at det fremgår af  

 bekendtgørelse nr. 928 af 14. november 1994, at gebyret er betaling for  

 anmeldelsen og den sagsbehandling, der følger af anmeldelsen, ikke betaling  

 for selve registreringen.
I det foreliggende tilfælde, hvor anmeldelsen er  

 blevet realitetsbehandlet af styrelsen, er der derfor ikke grundlag for at  

 betale gebyret tilbage, uanset at sagsbehandlingen førte til, at registrering  

 blev nægtet.
 Ankenævnet stadfæster herefter den påklagede kendelse.
