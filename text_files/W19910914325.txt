Ankestyrelsens principafgørelse P-7-91 om tildeling - bedømmelsesgrundlag - uddannelse - supplerende selverhverv - husmor - forberedelse til arbejdsmarkedet - pension Resume:
 En 43-årig gift kvinde, der havde været husmor i 20 år, skulle bedøm mes som deltidsarbejdende (supplerende selverhverv), da det fandtes sandsynligt, at hun ville have søgt ud på arbejdsmarkedet, hvis sygdom ikke havde forhindret det.
 Ved vurderingen blev der lagt vægt på, at pågældende havde gennemført 8. og 9. klasse, men at sygdom forhindrede hende i at fuldende 10. klasse.
 Kassation:
Der er kommet nye regler på området Love:
Lov om social pension - lovbekendtgørelse nr. 612 af 24. juni 1996 - § 14, stk. 2, nr. 1 og § 14, stk. 3, nr. 1 Sagsfremstilling:
 En 43-årig kvinde K søgte om førtidspension fra den 5. januar 1989.
K var blevet gift i 1965 og var indtil midten af 1980'erne hjemmearbejdende husmor.
Da hendes 3 børn på det tidspunkt var blevet større, begyndte hun imidlertid på voksenundervisning på 8.-10. klasses niveau med henblik på derefter at søge ud på arbejdsmarkedet.
Hun måtte imidlertid opgive midtvejs i 10. klasse på grund af en psykisk lidelse.
 K blev separeret den 1. oktober 1989.
 Kommunen indstillede til mellemste førtidspension og fandt, at bedømmelsesgrundlaget indtil separationen var supplerende selverhverv på grund af K's ønske om/forsøg på at komme ud på arbejdsmarkedet.
 Revaliderings- og pensionsnævnet traf afgørelse om afslag på førtidspension fra ansøgningstidspunktet den 5. januar 1989 til den 30. september 1989, mens hun fra den 1. oktober 1989 blev tilkendt mellemste førtidspension, idet hun indtil samlivsophævelsen blev bedømt som hjemmearbejdende husmor og derefter i fuldt selverhverv som enlig.
 K klagede over nævnets afgørelse.
 Lovgrundlag: Lov om social pension §§ 14 og 15.
 Afgørelse:
 Bedømmelsesgrundlaget var erhvervsmæssigt deltidsarbejde og husligt arbejde i hjemmet (supplerende selverhverv) fra ansøgningen til den 30. september 1989, idet det fandtes sandsynligt, at K efter en årrække som hjemmearbejdende husmor ville have søgt ud på arbejdsmarkedet, men at hun på grund af lidelsen blev forhindret deri.
 Fra den 1. oktober 1989 var bedømmelsesgrundlaget fuldt selverhverv som enlig.
 Ankestyrelsen fandt, at K's erhvervsevne bedømt i supplerende selverhverv var nedsat med mindst halvdelen på grund af helbredsmæssige forhold, men ikke med omkring 2/3. K opfyldte derfor betingelserne for at få forhøjet almindelig førtidspension efter lovens § 14, stk. 3, nr. 1, fra den 1. februar 1989.
 Ankestyrelsen fandt endvidere, at K's erhvervsevne vurderet i fuldt selverhverv var nedsat med omkring 2/3. Hun opfyldte derfor betingelserne for at få mellemste førtidspension efter lovens § 14, stk. 2, nr. 1, fra den 1. oktober 1989.
 Ankestyrelsen ændrede således revaliderings- og pensionsnævnets afgørelse for så vidt angik perioden fra ansøgningen til den 30. september 1989.
