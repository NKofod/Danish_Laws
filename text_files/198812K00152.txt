Nr LSF 152 Forslag til Lov om ændring af lov om lands- og regionplanlægning, lov om  

 regionplanlægning i hovedstadsområdet og lov om miljøbeskyttelse  

 (VVM-vurdering af virkninger på miljøet) Fremsat af miljøministeren (Lone Dybkjær) den 10. januar 1989 Vedtaget ved tredjebehandling den 30. marts 1989 Lov nr. 216 af 05/04/1989 § 1 I lov om lands- og regionplanlægning, jf. lovbekendtgørelse nr. 776 af 14.  

 december 1988, foretages følgende ændringer:
 1. I § 3 indsættes som stk. 3:
»Stk. 3. Private virksomheder skal efter anmodning fra  

 miljøministeren give de oplysninger og foretage de undersøgelser, der er  

 nødvendige for en vurdering af de miljømæssige konsekvenser, når de påtænker  

 at etablere større enkeltanlæg, der må antages at påvirke miljøet i væsentlig  

 grad.« 2. I § 7, stk. 1, indsættes efter nr. 5 som nyt nummer:
»6) Beliggenhed og udformning af større enkeltanlæg, der må antages  

 at påvirke miljøet i væsentlig grad.« Nr. 6-12 bliver herefter nr. 7-13.
 3. I § 8, stk. 1, indsættes efter 1. pkt.:
»Redegørelsen for den del af regionplanen, der indeholder  

 retningslinier for de i § 7, stk. 1, nr. 6, nævnte anlæg, skal indeholde en  

 vurdering af de miljømæssige konsekvenser.« 4. I § 11 indsættes som stk. 3:
»Stk. 3. Private virksomheder skal give amtsrådet de oplysninger og  

 foretage de undersøgelser, der er nødvendige for en vurdering af de  

 miljømæssige konsekvenser, når de påtænker at etablere de i § 7, stk. 1, nr.  

 6, omhandlede anlæg.« 5. Efter § 18 a indsættes:
» § 18 b.
Miljøministeren kan fastsætte nærmere regler om,  

 hvilke større anlæg der er omfattet af § 7, stk. 1, nr. 6. Anlæg, der  

 vedtages i enkeltheder ved særlig lov, er dog altid undtaget.
Ministeren kan  

 endvidere fastsætte regler om, hvilke mindsteoplysninger der er nødvendige  

 for, at en miljømæssig vurdering kan foretages.« § 2 I lov om regionplanlægning i hovedstadsområdet, jf. lovbekendtgørelse nr.  

 736 af 21. december 1982, som ændret ved lov nr. 355 af 13. maj 1987 og lov  

 nr. 393 af 10. juni 1987, foretages følgende ændringer:
 1. I § 2, stk. 1, indsættes efter nr. 6 som nyt nummer:
»7) beliggenhed og udformning af større enkeltanlæg, der må antages  

 at påvirke miljøet i væsentlig grad.« Nr. 7-11 bliver herefter nr. 8-12.
 2. I § 2, stk. 5, indsættes efter 1. pkt.:
»Redegørelsen for den del af regionplanen, der indeholder  

 retningslinier for de i § 2, stk. 1, nr. 7, nævnte enkeltanlæg, skal  

 indeholde en vurdering af de miljømæssige konsekvenser.« 3. I § 4 indsættes som stk. 3:
»Stk. 3. Private virksomheder skal give Hovedstadsrådet de  

 oplysninger og foretage de undersøgelser, der er nødvendige for en vurdering  

 af de miljømæssige konsekvenser, når de påtænker at etablere de i § 2, stk.  

 1, nr. 7, omhandlede anlæg.« 4. Efter § 18 a indsættes:
» § 18 b.
Miljøministeren kan fastsætte nærmere regler om,  

 hvilke større anlæg der er omfattet af § 2, stk. 1, nr. 7. Anlæg, der  

 vedtages i enkeltheder ved særlig lov, er dog altid undtaget.
Ministeren kan  

 endvidere fastsætte regler om, hvilke mindsteoplysninger der er nødvendige  

 for, at en miljømæssig vurdering kan foretages.« § 3 I miljøbeskyttelsesloven, jf. lovbekendtgørelse nr. 68 af 24. januar 1989,  

 foretages følgende ændring:
 § 63 a ophæves.
§ 4 Loven træder i kraft dagen efter bekendtgørelsen i Lovtidende.
Oprindeligt fremsat forslag § 1 I lov om lands- og regionplanlægning, jf. lovbekendtgørelse nr. 735 af 21.  

 december 1982, som ændret ved lov nr. 355 af 13. maj 1987 og lov nr. 393 af  

 10. juni 1987 foretages følgende ændringer:
 1. I § 3 indsættes som stk. 3:
»Stk. 3. Private virksomheder skal efter anmodning fra  

 miljøministeren give de oplysninger og foretage de undersøgelser, der er  

 nødvendige for en vurdering af de miljømæssige konsekvenser, når de påtænker  

 at etablere større enkeltanlæg, der må antages at påvirke miljøet i væsentlig  

 grad.« 2. I § 7, stk. 1, indsættes efter nr. 5 som nyt nummer:
»6) Beliggenhed og udformning af større enkeltanlæg, der må antages  

 at påvirke miljøet i væsentlig grad.« Nr. 6-12 bliver herefter nr. 7-13.
 3. I § 8, stk. 1, indsættes efter første pkt.:
»Redegørelsen for den del af regionplanen, der indeholder  

 retningslinier for de i § 7, stk. 1, nr. 6, nævnte anlæg, skal indeholde en  

 vurdering af de miljømæssige konsekvenser.« 4. I § 11 indsættes som stk. 3:
»Stk. 3. Private virksomheder skal give amtsrådet de oplysninger og  

 foretage de undersøgelser, der er nødvendige for en vurdering af de  

 miljømæssige konsekvenser, når de påtænker at etablere de i § 7, stk. 1, nr.  

 6, omhandlede anlæg.« 5. Efter § 18a indsættes:
»§ 18 b.
Miljøministeren kan fastsætte nærmere regler om hvilke  

 større anlæg, der er omfattet af § 7, stk. 1, nr. 6. Anlæg, der vedtages i  

 enkeltheder ved særlig lov, er dog altid undtaget.
Ministeren kan endvidere  

 fastsætte regler om, hvilke mindsteoplysninger, der er nødvendige for, at en  

 miljømæssig vurdering kan foretages.« § 2 I lov om regionplanlægning i hovedstadsområdet, jf. lovbekendtgørelse nr.  

 736 af 21. december 1982, som ændret ved lov nr. 355 af 13. maj 1987 og lov  

 nr. 393 af 10. juni 1987 foretages følgende ændringer:
 1. I § 2, stk. 1, indsættes efter nr. 6 som nyt nummer:
»7) beliggenhed og udformning af større enkeltanlæg, der må antages  

 at påvirke miljøet i væsentlig grad.« Nr. 7-11 bliver herefter nr. 8-12.
 2. I § 2, stk. 5, indsættes efter første pkt.:
»Redegørelsen for den del af regionplanen, der indeholder  

 retningslinier for de i § 2, stk. 1, nr. 7, nævnte enkeltanlæg, skal  

 indeholde en vurdering af de miljømæssige konsekvenser.« 3. I § 4, indsættes som stk. 3:
»Stk. 3. Private virksomheder skal give Hovedstadsrådet de  

 oplysninger og foretage de undersøgelser, der er nødvendige for en vurdering  

 af de miljømæssige konsekvenser, når de påtænker at etablere de i § 2, stk.  

 1, nr. 7, omhandlede anlæg.« 4. Efter § 18 a indsættes:
» § 18 b.
Miljøministeren kan fastsætte nærmere regler om,  

 hvilke større anlæg der er omfattet af § 2, stk. 1, nr. 7. Anlæg, der  

 vedtages i enkeltheder ved særlig lov, er dog altid undtaget.
Ministeren kan  

 endvidere fastsætte regler om, hvilke mindsteoplysninger, der er nødvendige  

 for, at en miljømæssig vurdering kan foretages.« § 3 I miljøbeskyttelsesloven, jf. lovbekendtgørelse nr. 85 af 8. marts 1985,  

 som ændret ved lov nr. 329 af 4. juni 1986, lov nr. 925 af 19. december 1986,  

 lov nr. 355 af 13. maj 1987 og lov nr. 392 af 10. juni 1987 foretages  

 følgende ændring:
 § 63 a ophæves.
§ 4 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Dette lovforslags formål er at supplere eksisterende lovhjemmel, således  

 at EF's direktiv af 27. juni 1985 om vurdering af visse offentlige og private  

 projekters indvirkning på miljøet (VVM) kan gennemføres i Danmark.
Direktivet  

 er optaget som bilag til forslaget.
Forud for EF-direktivets vedtagelse er der foregået drøftelser og  

 overvejelser om de lovgivningsmæssige konksevenser af direktivets  

 gennemførelse i Danmark, herunder om gennemførelsen vil kræve ændring af  

 miljø- og planlægningslovene.
Desuden fik det af miljøministeren nedsatte  

 arealudvalg bl.a. til opgave at overveje, om VVM-direktivet ville få  

 afgørende indflydelse på udvalgets arbejde.
Det ville det efter udvalgets  

 opfattelse ikke.
Folketingets Miljø- og Planlægningsudvalg behandlede i februar 1985  

 direktivforslaget.
Miljøministeriet fremførte i denne forbindelse, at der  

 ville være behov for ændring af plan- og miljølovgivningen, således at der  

 blev tilvejebragt hjemmel vedrørende oplysningspligt for bygherrerne og  

 bestemmelser vedrørende orientering af berørte medlemsstater.
 VVM-direktivet gør ingen undtagelse for projekter på søterritoriet.  

 Lovforslaget omfatter ikke disse projekter, der dækkes af Trafikministeriets  

 og Energiministeriets lovgivning.
 Baggrunden for direktivet er EFs målsætning om, at den bedste miljøpolitik  

 består i at undgå dannelse af forurening og gener fra starten, frem for  

 senere at modvirke deres virkninger, og at virkningerne på miljøet skal tages  

 i betragtning så tidligt som muligt i alle tekniske planlægnings- og  

 beslutningsprocesser.
 Denne målsætning er i overensstemmelse med intentionerne i Brundtland  

 rapporten, hvor et centralt element er påpegningen af behovet for en  

 bæredygtig udvikling, forstået som en udvikling, hvor imødekommelse af  

 aktuelle behov ikke må ske på bekostning af fremtidige generationers  

 muligheder for at tilgodese basale behov af materiel og immateriel karakter.
 I rapporten påpeges endvidere, at det er vigtigt at udvikle vor evne til  

 at forudse og forebygge skade på miljøet og forhindre ødelæggelse af  

 naturressourcegrundlaget, hvilket forudsætter en vurdering af de økologiske  

 aspekter af en lang række politikområder, men især af konkrete aktiviteter  

 eller projekter.
 Regeringen skønner, at det foreliggende VVM-lovforslag er en god  

 begyndelse til gennemførelse af brede miljømæssige vurderinger af  

 enkeltprojekter.
Direktivet pålægger medlemslandene at sikre, at der forud for etablering  

 af visse nærmere beskrevne anlæg foretages en vurdering af anlæggets  

 miljømæssige konsekvenser for omgivelserne, ligesom der skal træffes de  

 nødvendige foranstaltninger til at sikre, at den, der søger et sådant anlæg  

 etableret, giver de oplysninger, der er nødvendige for, at en vurdering kan  

 foretages.
Direktivet forudsætter tillige, at offentligheden orienteres om de  

 foretagne vurderinger og får lejlighed til at udtale sig, før beslutning om  

 etablering træffes.
 Direktivet vedrører »offentlige og private projekter, der er af en  

 sådan beskaffenhed, at de må forventes at påvirke miljøet væsentligt.«  

 Der skelnes mellem projekter, hvor VVM er obligatorisk, og hvor VVM er  

 »frivillig«.
De projekter, der er omtalt i direktivets obligatoriske del, er allerede i  

 dag omfattet af godkendelseskrav efter den danske miljø- og  

 planlægningslovgivning, herunder først og fremmest miljøbeskyttelsesloven,  

 lands- og regionplanlovene og naturfredningsloven.
Atomanlægsprojekter er  

 omfattet af atomanlægsloven.
 VVM er obligatorisk (art. 4, stk. 1) for følgende hovedgrupper af  

 projekter (bilag I):
- råolieraffinaderier, - store kraftværker (konventionelle og atomare), - anlæg til deponering og bortskaffelse af radioaktivt affald, - store jern- og stålværker, - anlæg, hvor der anvendes asbest, - store kemiske anlæg, - omfattende trafikanlæg, - søhandelshavne, og - anlæg til destruktion af kemisk affald.
Direktivet vedrører ikke projekter, der tager sigte på det nationale  

 forsvar.
Projekter, der vedtages i enkeltheder ved en særlig lov er heller  

 ikke omfattet (art. 1, stk. 4 og 5), idet det er antaget, at de i direktivet  

 krævede vurderinger vil blive foretaget i forbindelse med  

 lovgivningsproceduren.
Medlemsstaterne kan endvidere undtagelsesvis fritage andre projekter fra  

 VVM-vurdering.
I så fald skal der gives en nærmere begrundelse til  

 offentligheden og til Kommissionen (art. 2, stk. 3).
Direktivets »frivillige« del (art. 4, stk. 2) omfatter  

 middelstore projekter m.v., der skal underkastes VVM-procedure i det omfang,  

 miljøpåvirkningerne skønnes at være betydelige.
Det enkelte land opstiller  

 selv kriterier og grænseværdier som grundlag for dette skøn.
 For visse projekter inden for følgende hovedgrupper er VVM frivillig  

 (bilag II):
- landbrug, - udvindingsindustri-bearbejdning af metaller, - glasindustri, - kemisk industri, - levnedsmiddelindustri, - tekstil-, læder-, træ- og papirindustri, - gummiindustri, - infrastrukturprojekter, - andre projekter (herunder feriebyer og -hoteller), og - ændring af obligatoriske projekter (under visse forudsætninger).
Direktivet indeholder en række bestemmelser om proceduren i forbindelse  

 med projektgodkendelse.
Det hedder således, at proceduren skal være  

 »passende« (art. 2, stk. 2). Deri ligger visse muligheder for at  

 graduere undersøgelsernes omfang under hensyntagen til karakteren af de  

 konkrete projekter.
 VVM kan indgå i medlemsstaternes gældende procedurer for  

 projektgodkendelse (art. 2, stk. 2). De faste holdepunkter er:
a.
Medlemsstaterne fastlægger hvilke myndigheder, der har til opgave at  

 administrere direktivets regler (art. 1, stk. 3) (kompetent myndighed).
 b. den kompetente myndighed fastlægger hvilke oplysninger, der skal  

 afgives af bygherren i forbindelse med godkendelsesproceduren og tidspunktet  

 herfor (art. 5, stk. 1).
c.
Bygherren er forpligtet til at afgive de oplysninger, som det med  

 rimelighed kan forventes på baggrund af bl.a. den nuværende viden (art. 5,  

 stk. 1). Direktivet opstiller nogle minimumskrav til oplysningernes omfang  

 (art. 5, stk. 2) (se endvidere Råds- og Kommissionserklæringen til art. 5,  

 stk. 1) og pålægger myndighederne en pligt til at stille oplysninger til  

 rådighed for bygherren (art. 5, stk. 3).
d.
Alle implicerede myndigheder skal have mulighed for at udtale sig (art.  

 6, stk. 1).
e.
Offentlighedsbestemmelserne består i (art. 6, stk. 2):
- at ansøgning samt indsamlede oplysninger gøres offentligt tilgængelige, -at de berørte dele af offentligheden får lejlighed til at udtale sig,  

 inden projekter påbegyndes.
f.
Eventuelt berørte medlemsstater orienteres med henblik på nødvendige  

 høringer.
g.
Indholdet af trufne beslutninger og det relevante beslutningsmateriale  

 stilles til rådighed for den berørte offentlighed.
Det foreslås på den baggrund, at miljøministeren bliver den kompetente  

 myndighed, der skal drage omsorg for direktivets overholdelse på land.  

 Miljøbeskyttelseslovens § 63 a indeholder i dag en del af den nødvendige  

 hjemmel til gennemførelse af reglerne, men giver ikke hjemmel til at opfylde  

 direktivets krav om vurderinger af et anlægs landskabelige, økologiske og  

 visuelle konsekvenser.
Det foreslås derfor, at ophæve bestemmelsen i  

 miljøbeskyttelsesloven, og at lands- og regionlovene ændres, således at den  

 fornødne hjemmel samles i disse love.
 Det foreslås, at VVM-proceduren for anlæg på land knyttes til  

 regionplanlægningen, således at den fornødne tilladelse opnås ved godkendelse  

 af regionplanretningslinier, der omfatter det pågældende anlæg.  

 Regionplanmyndigheden bliver herved den kompetente myndighed, der fastsætter  

 hvilke undersøgelser og oplysninger, der er nødvendige for, at en miljømæssig  

 vurdering kan foretages, og som foretager disse vurderinger.
 Det bliver regionplanernes opgave at danne en overordnet ramme for den  

 øvrige myndighedsbehandling af de pågældende anlæg, såvel efter planlovene  

 som efter øvrig lovgivning, herunder de nødvendige tilladelser efter  

 miljøbeskyttelseslovens kap. 5. I overensstemmelse med hidtidige regler  

 forudsættes det, at regionplangodkendelse og dermed VVM-tilladelse foreligger  

 forud for andre afgørelser.
 Ved at knytte VVM-proceduren til regionplanlægningen, vil direktivets krav  

 om offentlighed blive opfyldt, idet de eksisterende regler i lands- og  

 regionplanlovene giver såvel andre myndigheder som borgere lejlighed til at  

 udtale sig, inden der vedtages regionplanretningslinier.
 Såfremt der i forbindelse med et anlæg, der kræver VVM-procedure, bliver  

 tale om at udstede et konkret landsplandirektiv efter lands- og  

 regionplanlovens § 4, stk. 2, vil offentlighedens inddragelse ske efter de  

 for denne bestemmelse forudsatte procedurer.
 Landsplandirektiver af denne karakter giver mulighed for at fritage  

 regionplanmyndigheden for at udarbejde regionplantillæg inden der disponeres  

 efter direktivet.
 Sådanne landsplandirektiver bliver typisk - selv om de er hastende -  

 forhandlet med såvel amtsråd som kommunalbestyrelse.
 Parallelt med høringen vil der indgå en inddragelse af offentligheden.
 Det må antages, at regionplanmyndighederne er i besiddelse af mange af de  

 nødvendige oplysninger, idet de i forbindelse med regionplanlægningen i  

 almindelighed indhenter oplysninger til brug for en afvejning af de  

 forskellige sektorinteresser.
 De eksisterende regler om oplysningspligt i lands- og regionplanlovene  

 vedrører imidlertid kun offentlige myndigheder m.v., jf. §§ 3 og 11 i lands-  

 og regionplanloven og § 4, stk. 2, i hovedstadsregionplanloven.
 Det foreslås derfor, at private virksomheder pålægges en oplysningspligt.
 Det foreslås, at miljøministeren får bemyndigelse til at udstede en  

 bekendtgørelse, der fastsætter de nærmere regler for proceduren og  

 afgrænsningen af hvilke anlæg, der er omfattet af ordningen, og hvilke  

 mindsteoplysninger, der er nødvendige for, at VVM-vurderingen kan foretages.  

 Denne fastsættelse af mindsteoplysninger hindrer imidlertid ikke, at  

 regionplanmyndighederne vil være forpligtet til at indhente yderligere  

 oplysninger, hvis det skønnes nødvendigt for, at vurderingerne kan foretages.
 Af bekendtgørelsen skal det fremgå, at amtsrådet/Hovedstadsrådet skal  

 underrette miljøministeren, hvis andre stater berøres af projektet.  

 Miljøministeren vil i så fald foranledige, at der i forbindelse med  

 offentliggørelsen af regionplanforslaget gives en orientering til staterne.
Lovforslaget er udformet således, at det kan omfatte andre anlæg end de,  

 der opregnes i direktivet.
Dvs. såvel obligatoriske, frivillige som helt nye  

 former for anlæg.
Samtidig betyder det, at en direktivændring ikke kræver  

 lovændring, men kun ny bekendtgørelse.
Foreløbig er det tanken at udstede bekendtgørelse først og fremmest  

 vedrørende de obligatoriske anlæg.
Det påregnes endvidere, at ændringer af de  

 eksisterende obligatoriske anlæg af et sådant omfang, at de må sidestilles  

 med etablering af et nyt anlæg, også vil blive omfattet af bekendtgørelsen.  

 Hovedparten af de frivillige anlæg vil være underkastet planlovgivningens  

 almindelige procedurer.
Det vil dog ikke kunne udelukkes, at der for enkelte  

 anlægstyper vil være behov for oplysninger udover, hvad der forekommer i den  

 sammenhæng.
Skulle der vise sig behov for sådanne skærpede oplysningsregler  

 for visse frivillige anlæg, vil bekendtgørelse herom blive udsendt.
Administrative og økonomiske konsekvenser af lovforslaget Med lovforslaget tilsigtes VVM-direktivet gennemført via  

 regionplanlægningen.
Når VVM-proceduren indgår i regionplanlægningen, vil det  

 i praksis betyde, at regionplanmyndighederne, når en bygherre ønsker et anlæg  

 som nævnt i bekendtgørelsen etableret, skal tage sagen op som  

 regionplanlægning.
I regionplanen vil der i forvejen være optaget retningslinier om  

 beliggenheden af virksomheder m.v., hvortil der af hensyn til forebyggelse af  

 forurening stilles særlige beliggenhedskrav.
Disse retningslinier tager også  

 sigte på en række af de større enkeltanlæg, der skal omfattes af  

 VVM-proceduren.
Den konkrete regionplanlægning, som skal finde sted for et  

 sådant enkeltanlæg vil således kunne ske med baggrund i disse retningslinier.
Regionplanmyndigheden skal indhente de oplysninger og foretage de  

 vurderinger, der er nødvendige.
Ministeren kan som baggrund herfor med  

 hjemmel i § 9 i lands- og regionplanloven have fastsat regler for i hvilket  

 omfang alternative placeringer skal indgå i vurderingerne.
Når en vurdering  

 er foretaget, skal denne udtrykkes i forslag til regionplanretningslinier.  

 Regionplanretningslinierne skal ledsages af en redegørelse for de  

 undersøgelser og vurderinger, der er foretaget.
 Under udarbejdelsen af forslag til regionplanretningslinier vil der blive  

 forhandlet med involverede kommuner, statslige myndigheder etc.
Når regionplanmyndigheden har vedtaget forslag til retningslinier,  

 offentliggøres disse sammen med redegørelsen.
De tilgrundliggende oplysninger  

 og undersøgelser skal være offentligt tilgængelige.
Når offentlighedsperioden er afsluttet, indsendes forslaget til  

 miljøministerens godkendelse.
Ministerens godkendelse vil samtidig være en  

 VVM-tilladelse.
De anlæg, der er omfattet af VVM-direktivet, ville allerede efter gældende  

 regler skulle underkastes en planlægningsbehandling.
Behandling i henhold til  

 VVM-direktivet afviger således kun med hensyn til undersøgelsespligtens  

 omfang væsentligt fra de i dag gældende regler.
Dog vil de væsentligste af  

 oplysningerne allerede i dag skulle foreligge ved den efterfølgende  

 myndighedsbehandling.
 VVM-proceduren indebærer i disse tilfælde kun, at tidspunktet for  

 oplysningernes tilvejebringelse rykkes frem til regionplanfasen.  

 Lovforslagets administrative og økonomiske konsekvenser vil derfor formentlig  

 være begrænsede.
Bemærkninger til lovforslagets enkelte bestemmelser Til § 1 Til nr. 1 Miljøministeren får herved mulighed for til brug for planlægningen at  

 indhente oplysninger også fra private virksomheder.
Bestemmelsen svarer til  

 tilføjelsen i § 11, hvor amtsrådene får en lignende mulighed.
 I den foreslåede § 18 b gives ministeren bemyndigelse til at bestemme  

 hvilke anlæg, der er omfattet m.v.
 Begrebet anlæg skal her og i det følgende opfattes i vid forstand, således  

 at det dækker alle de former for projekter, VVM-direktivet omfatter.
Til nr. 2 Med bestemmelsen sikres det, at alle kategorier af anlæg på land, der  

 omfattes af VVM-proceduren indgår i regionplanlægningen.
Det skønnes, at et  

 nyt nr. er nødvendigt for at understrege de specielle forhold, der gør sig  

 gældende ved planlægning af anlæggene for eksempel med hensyn til anlæggenes  

 landskabelige, økologiske og visuelle konsekvenser.
Til nr. 3 Med bestemmelsen udvides kravene til redegørelsen, idet VVM-direktivet  

 forudsætter en række detaljerede oplysninger og vurderinger, som vil skulle  

 indgå i regionplanredegørelsen.
 Redegørelsen vil blandt andet skulle indeholde en beskrivelse af anlægget,  

 de forventede restprodukter og emissioner samt påtænkte foranstaltninger for  

 at undgå, nedbringe og om muligt neutralisere væsentlige skadelige virkninger  

 af anlægget.
 Dette vil medføre, at disse oplysninger vil indgå i vurderingen af  

 anlægget på et tidligt tidspunkt i sagsforløbet og ikke først i forbindelse  

 med miljøgodkendelsen i henhold til miljøbeskyttelseslovens kap. 5.
 Samtidig sikres offentligheden kendskab til undersøgelser m.v., der er  

 foretaget forud for anlæggets lokalisering.
 Til nr. 4.
 Ved bestemmelsen får amtsrådet mulighed for at indhente det nødvendige  

 materiale, som de private virksomheder er forpligtet til at give, jf. § 18b.
 Til nr. 5.
Formålet med bemyndigelsen er at give ministeren den fornødne hjemmel til  

 at sikre, at han til hver en tid kan opfylde direktivets krav om, at nærmere  

 angivne anlægskategorier skal underkastes VVM-procedure, og at visse  

 minimumsoplysninger skal foreligge.
De i bekendtgørelsen listede virksomheder  

 vil, hvis det i en konkret sag er nødvendigt for at foretage den miljømæssige  

 vurdering, være forpligtet til at afgive yderligere oplysninger.
Ministeren  

 kan også bestemme hvilke konkrete anlæg, der kan fritages for VVM-proceduren.  

 Ministeren kan endelig bestemme, at et anlæg, der ikke er omfattet af  

 bekendtgørelsen, skal underkastes proceduren.
 Bekendtgørelsen vil blive forhandlet med berørte ministerier og  

 organisationer.
Anlæg, der vedtages i enkeltheder ved lov, er direkte undtaget.
Når det i  

 det konkrete tilfælde besluttes, at anlægget skal fremmes gennem en  

 fastlæggelse i enkeltheder i særlig lov, fastslås det i den foreslåede § 18  

 b, at anlægget ikke skal omfattes af den i lovforslaget angivne procedure.  

 Baggrunden er, at det i direktivet er antaget, at de krævede vurderinger vil  

 blive foretaget i forbindelse med lovgivningsproceduren.
Til § 2 Til nr. 1 Den foreslåede bestemmelse svarer til forslaget i § 1, nr. 2.
 Til nr. 2.
 Den foreslåede bestemmelse svarer til forslaget i § 1, nr. 3.
Til nr. 3 Den foreslåede bestemmelse svarer til forslaget i § 1, nr. 4.
 Til nr. 4.
 Den foreslåede bestemmelse svarer til forslaget i § 1, nr. 5.
Til § 3 Bestemmelsen ophæves, idet formålet er opfyldt med de foreslåede ændringer  

 i lands- og regionplanlovene.
Bilag RÅDETS DIREKTIV af 27. juni 1985 om vurdering af visse offentlige og private projekters indvirkning på  

 miljøet (85/337/EØF) RÅDET FOR DE EUROPÆISKE FÆLLESSKABER HAR - Under henvisning til traktaten om oprettelse af Det europæiske økonomiske  

 fællesskab, særlig artikel 100 og 235, under henvisning til forslag fra Kommissionen (* 1), under henvisning til udtalelse fra Europa-Parlamentet (* 2), under henvisning til udtalelse fra Det økonomiske og sociale Udvalg (* 3),  

 og ud fra følgende betragtninger:
Det understreges i handlingsprogrammerne af 1973 (* 4) og 1977 (* 5) for  

 De europæiske Fællesskaber på miljøområdet samt i handlingsprogrammet af 1983  

 (* 6), hvis generelle retningslinjer er blevet godkendt af Rådet for De  

 europæiske Fællesskaber og repræsentanterne for medlemsstaterne, at den  

 bedste miljøpolitik består i at undgå dannelsen af forurening eller gener fra  

 starten, frem for senere at forsøge at modvirke deres virkninger; der peges  

 på, at virkningerne på miljøet skal tages i betragtning på et så tidligt  

 stadium som muligt i alle tekniske planlægnings- og beslutningsprocesser; der  

 skal med henblik herpå iværksættes procedure til vurdering af sådanne  

 virkninger; afvigelser i gældende lovgivning i de forskellige medlemsstater vedrørende  

 vurdering af offentlige og private projekters indvirkning på miljøet kan  

 skabe ulige konkurrencevilkår og således direkte påvirke det fælles markeds  

 funktion; der bør derfor ske en tilnærmelse af lovgivningerne, som fastsat i  

 artikel 100 i traktaten; det forekommer nødvendigt at virkeliggøre en af Fællesskabets målsætninger  

 inden for miljøbeskyttelse og livskvalitet; da traktaten ikke indeholder den fornødne særlige hjemmel hertil, bør  

 traktatens artikel 235 anvendes; der bør vedtages generelle principper for vurdering af indvirkningerne på  

 miljøet med henblik på at udbygge og samordne procedurerne for tilladelse til  

 offentlige og private projekter, som kan forventes at få stor indvirkning på  

 miljøet; tilladelse til offentlige og private projekter, som kan forventes at få  

 betydelige indvirkninger på miljøet, bør først gives efter forudgående  

 vurdering af de betydelige virkninger, disse projekter kan forventes at få på  

 miljøet; denne vurdering bør foretages på grundlag af relevante oplysninger  

 fra bygherren og eventuelt også fra de myndigehder og den offentlighed, der  

 vil kunne berøres af projektet; principperne for vurdering af indvirkningerne på miljøet bør harmoniseres  

 navnlig med hensyn til, hvilke projekter der bør underkastes vurdering,  

 bygherrens hovedforpligtelser samt indholdet af vurderingen; projekter inden for visse kategorier har betydelige indvirkninger på  

 miljøet, og sådanne projekter bør principielt underkastes en systematisk  

 vurdering; projekter inden for andre kategorier har ikke nødvendigvis i alle tilfælde  

 betydelige indvirkninger på miljøet, og sådanne projekter bør underkastes en  

 vurdering, når medlemsstaterne finder, at deres karakteristika gør det  

 nødvendigt.
for de projekter, der underkastes en vurdering, bør det gives visse  

 mindsteoplysninger vedrørende projektet og dets indvirkninger; et projekts indvirkninger på miljøet bør vurderes under hensyn til ønsket  

 om at beskytte menneskets sundhed, at bidrage til højere livskvalitet ved  

 forbedring af miljøet, at sørge for de forskellige arters fortsatte beståen  

 og at bevare økosystemets reproduktionsevne, som er selve grundlaget for  

 livets fornyelse; der er ikke grund til at anvende dette direktiv på projekter, der vedtages  

 i enkeltheder ved en særlig national lov, idet de mål, der forfølges ved  

 dette direktiv, herunder at stille oplysninger til rådighed, nås gennem  

 lovgivningsprocessen; Det kan i undtagelsestilfælde være hensigtsmæssigt at fritage et konkret  

 projekt for de vurderingsprocedurer, der er fastsat i dette direktiv på  

 betingelse af, at Kommissionen underrettes på passende måde - UDSTEDT FØLGENDE DIREKTIV:
Artikel 1 1. Dette direktiv vedrører vurderingen af indvirkningen på miljøet af  

 offentlige og private projekter, der er af en sådan beskaffenhed, at de vil  

 kunne påvirke miljøet væsentligt.
 2. I dette direktiv forstås ved:
 Projekt:
- gennemførelse af anlægsarbejder eller andre installationer eller  

 arbejder, - andre indgreb i det naturlige miljø eller i landskaber, herunder  

 sådanne, der tager sigte på udnyttelse af ressourcer i undergrunden.
 Bygherre:
 Enten den person, der ansøger om godkendelse af et privat projekt, eller  

 den offentlige myndighed, som tager initiativ til et projekt.
 Tilladelse:
 Afgørelse fra den eller de kompetente myndighed(er), som giver bygherren  

 ret til at gennemføre projektet.
 3. Den eller de kompetente myndighed(er) er den (dem), som medlemsstaterne  

 udpeger til at udføre de opgaver, der følger af dette direktiv.
 4. Dette direktiv vedrører ikke projekter, der tager sigte på det  

 nationale forsvar.
 5. Dette direktiv finder ikke anvendelse på projekter, der vedtages i  

 enkeltheder ved en særlig national lov, idet de mål, der forfølges ved dette  

 direktiv, herunder at stille oplysninger til rådighed, nås gennem  

 lovgivningsprocessen.
Artikel 2 1. Medlemmsstaterne træffer de nødvendige foranstaltninger med henblik på,  

 at projekter, der bl.a. på grund af deres art, dimensioner eller placering,  

 kan få væsentlig indvirkning på miljøet, undergives en vurdering af denne  

 indvirkning, inden der gives tilladelse.
 Disse projekter er defineret i artikel 4.
 2. Vurderingen af indvirkningen på miljøet kan indgå i medlemsstaternes  

 gældende procedurer for projektgodkendelse eller, i mangel heraf, i andre  

 procedurer eller i de procedurer, der skal udarbejdes for at opfylde dette  

 direktivs målsætninger.
 3. Medlemsstaterne kan i undtagelsestilfælde fritage et konkret projekt  

 helt eller delvist fra de i dette direktiv fastsatte bestemmelser.
Medlemsstaterne skal i så fald a) undersøge, om der kan foretages en anden form for vurdering, og om der  

 er grund til at stille de gennem en sådan vurdering indhentede oplysninger  

 til rådighed for offentligheden; b) stille oplysninger vedrørende en sådan undtagelse og grundene til, at  

 den er blevet indrømmet, til rådighed for de berørte dele af offentligheden; c) forud for tilladelsen underrette Kommissionen om begrundelsen for den  

 indrømmede undtagelse samt give den de oplysninger, som de måtte stille til  

 rådighed for deres egne statsborgere.
 Kommissionen fremsender straks de modtagne dokumenter til de øvrige  

 medlemsstater.
 Kommissionen underretter hvert år Rådet om anvendelsen af dette stykke.
Artikel 3 Vurderingen af indvirkningen på miljøet skal, afhængigt af hvert enkelt  

 tilfælde og i overensstemmelse med artikel 4 til 11, bestå i på passende måde  

 at påvise, beskrive og vurdere de direkte og indirekte virkninger af et  

 projekt på følgende faktorer:
- mennesker, fauna og flora, - jordbund, vand, luft, klima og landskab, - sammenspillet mellem faktorerne i første og andet led; - materielle goder og kulturarv.
Artikel 4 1. Med forbehold af artikel 2, stk. 3, skal projekter, der henhører under  

 de i bilag I anførte grupper, vurderes i henhold til artikel 5 til 10.
 2. Projekter, der henhører under de i bilag II anførte grupper, vurderes i  

 henhold til artikel 5 til 10, når medlemsstaterne finder, at det er påkrævet  

 på grund af projekternes karakter.
 Med henblik herpå kan medlemsstaterne navnlig udpege vise typer projekter,  

 der skal vurderes, eller fastsætte kriterier og/eller grænseværdier for at  

 afgøre, hvilke af projekterne henhørende under de i bilag II anførte  

 kategorier, der skal vurderes i henhold til artikel 5 til 10.
Artikel 5 1. For så vidt angår projekter, hvis indvirkning på miljøet i henhold til  

 artikel 4 skal vurderes i overensstemmelse med artikel 5 til 10, træffer  

 medlemssaterrne de nødvendige foranstaltninger til at sikre, at bygherren på  

 passende vis giver de i bilag III omhandlede oplysninger, når a) medlemsstaterne er af den opfattelse, at oplysningerne er relevante på  

 et givet stadium i godkendelsesproceduren og for så vidt angår de særlige  

 karakteristika, der gør sig gældende for et bestemt projekt eller en  

 projekttype og for det miljø, som måtte blive berørt, og b) medlemsstaterne finder, at det i betragtning af bl.a. den nuværende  

 viden og de kendte vurderingsmetoder med rimelighed kan forlanges, at  

 bygherren indsamler oplysninger.
2. De oplysninger, som bygherren skal give i henhold til stk. 1, skal  

 mindst omfatte - en beskrivelse af projektet med oplysninger om placering, art og  

 dimensioner; - en beskrivelse af påtænkte foranstaltninger med henblik på at undgå,  

 nedbringe og om muligt neutralisere betydelige skadelige virkninger; - de data, der er nødvendige for at konstatere og vurdere de væsentlige  

 virkninger, projektet vil kunne få for miljøet; - et ikke-teknisk resume af de i første til tredje led omhandlede  

 oplysninger.
 3. Når medlemsstaterne finder det nødvendigt, sørger de for, at  

 myndigheder, som er i besiddelse af relevante oplysninger, stiller disse til  

 rådighed for bygherren.
Artikel 6 1. Medlemsstaterne træffer de nødvendige foranstaltninger til, at de  

 myndigheder, som på grund af deres særlige ansvar på miljøområdet kan blive  

 berørt af projektet, får mulighed for at afgive udtalelse om ansøgningen om  

 tilladelse.
Medlemsstaterne udpeger i dette øjemed de myndigheder, der skal  

 høres, generelt eller i hvert enkelt tilfælde, når ansøgningerne om  

 godkendelse indgives.
Disse myndigheder underrettes om de i henhold til  

 artikel 5 indhentede oplysninger.
De nærmere regler for denne høring  

 fastsættes af medlemsstaterne.
2. Medlemsstaterne sørger for, - at enhver anmodning om tilladelse såvel som de oplysninger, der er  

 indhentet i henhold til artikel 5, stilles til rådighed for offentligheden; - at de berørte dele af offentligheden får lejlighed til at udtale sig,  

 inden projektet påbegyndes.
 3. De nærmere enkeltheder ved denne underretning og denne høring  

 fastlægges af medlemssaterne, som afhængigt af de pågældende projekters eller  

 steders særlige karakter navnlig kan:
- afgøre, hvilke dele af offentligheden der er tale om; - fastsætte, hvor oplysningerne kan indhentes; - fastlægge nærmere, hvorledes offentligheden kan underrettes f.eks.  

 gennem bekendtgørelse ved opslag inden for en vis radius eller i lokale  

 dagblade, tilrettelæggelse af udstillinger med planer, tegninger, oversigter,  

 grafiske fremstillinger og modeller; - afgøre, hvorledes offentligheden skal høres, f.eks. ved skriftlig  

 forelæggelse, rundspørge; - fastsætte passende tidsrum for de forskellige etaper i proceduren for at  

 sikre, at afgørelserne træffes inden for rimelige frister.
Artikel 7 Såfremt en medlemsstat konstaterer, at et projekt vil kunne få betydelig  

 indvirkning på miljøet i en anden medlemsstat, eller hvis en medlemsstat, der  

 vil kunne berøres i betydelig grad, anmoder derom, fremsender den  

 medlemsstat, på hvis område det er foreslået at udføre projektet, de  

 oplysninger, der er indhentet i henhold til artikel 5, til den anden  

 medlemsstat, samtidig med at den gør dem tilgængelige for sine egne  

 statsborgere.
Disse oplysninger ligger til grund for enhver nødvendig høring  

 iden for rammerne af de to medlemsstaters bilaterale forbindelser på grundlag  

 af gensidighed og ligestilling.
Artikel 8 De i henhold til artikel 5, 6 og 7 indhentede oplysninger skal tages i  

 betragtning i forbindelse med godkendelsesproceduren.
Artikel 9 Når der er truffet beslutning, stiller den (de) kompetenge myndighed(er)  

 følgende til rådighed for de berørte dele af offentligheden:
- indholdet af beslutningen og de betingelser, der eventuelt er knyttet  

 til beslutningen; - de begrundelser og betragtninger, der ligger til grund for beslutningen,  

 når dette er fastsat i medlemsstaternes lovgivning.
 Medlemsstaterne fastlægger retningslinjerne for denne underretning.
 Såfremt en anden medlemsstat er blevet underrettet i henhold til artikel  

 7, underrettes den ligeledes om den pågældende beslutning.
Artikel 10 Dette direktiv berører ikke de kompetente myndigheders pligt til at  

 overholde de begrænsninger, som i de enkelte staters retsforskrifter og  

 administrative bestemmelser samt gældende sædvane eller praksis er indført af  

 hensyn til industrielle hemmeligheder og forretningshemmeligheder samt af  

 hensyn til almenvellet.
 Hvor artikel 7 finder anvendelse, er tilsendelse af oplysninger til eller  

 modtagelse af oplysninger fra en anden medlemsstat underlagt de  

 begrænsninger, der gælder i den medlemsstat, hvor projektet foreslås  

 gennemført.
Artikel 11 1. Medlemsstaterne og Kommissionen udveksler oplysninger om erfaringerne  

 med hensyn til anvendelsen af dette direktiv.
 2. Medlemsstaterne meddeler navnlig Kommissionen de kriterier og/eller  

 grænseværdier, der i givet fald vedtages med henblik på udvælgelse af de  

 pågældende projekter i henhold til artikel 4, stk. 2, eller de typer  

 projekter, der efter artikel 4, stk. 2, skal vurderes i henhold til artikel 5  

 til 10.
3. Fem år efter dette direktivs meddelelse tilsender Kommissionen  

 Europa-Parlamentet og Rådet en beretning om direktivets gennemførelse og  

 virkning.
Beretningen skal udarbejdes på grundlag af ovennævnte udveksling af  

 oplysninger.
 4. På grundlag af denne udveksling af oplysninger forelægger Kommissionen  

 om fornødent Rådet supplerende forslag med henblik på en tilstrækkelig  

 samordnet gennemførelse af dette direktiv.
Artikel 12 1. Medlemsstaterne træffer de nødvendige foranstaltninger for at  

 efterkomme dette direktiv inden tre år fra dets meddelelse 7).
 2. Medlemsstaterne meddeler Kommissionen teksten til de nationale  

 retsforskrifter, som de udsteder på det område, der er omfattet af dette  

 direktiv.
Artikel 13 Bestemmelserne i dette direktiv berører ikke medlemsstaternes adgang til  

 at fastsætte strengere regler for så vidt angår anvendelsesområdet og  

 proceduren for vurdering af indvirkningerne på miljøet.
Artikel 14 Dette direktiv er rettet til medlemsstaterne.
 Udfærdiget i Luxembourg, den 27. juni 1985.
På Rådets vegne A.
Biondi Formand (* 1) EFT nr.
C 169 af 9. 7. 1980, s. 14.
(* 2) EFT nr.
C 66 af 15. 3. 1982, s. 89.
(* 3) EFT nr.
C 185 af 27. 7. 1981, s. 8.
(* 4) EFT nr.
C 112 af 20. 12. 1973, s. 1.
(* 5) EFT nr.
C 139 af 13. 6. 1977, s. 1.
(* 6) EFT nr.
C 46 af 17. 2. 1983, s. 1.
 (* 7) Dette direktiv er meddelt medlemsstaterne den 3. juli 1985.
BILAG I PROJEKTER OMHANDLET I ARTIKEL 4, STK. 1 1. Råolieraffinaderier (undtagen virksomheder, der udelukkende fremstiller  

 smøremidler på grundlag af råolie) samt anlæg til forgasning og fortætning af  

 mindst 500 tons kul eller bituminøs skifer om dagen 2. Konventionelle kraftværker og andre fyringsanlæg med en termisk ydelse  

 på mindst 300 MW samt kernekraftværker og andre kernereaktorer (bortset fra  

 forskningsanlæg til fremstilling og forarbejdning af spaltelige og fertile  

 stoffer, hvis maksimumkapacitet ikke overstiger 1 kW vedvarende termisk  

 ydelse) 3. Anlæg, der udelukkende er bestemt til varig deponering eller endelig  

 bortskaffelse af radioaktivt affald 4. Integrerede jern- og stålværker til fremstilling af råjern og råstål 5. Anlæg til udvinding af asbest såvel som til behandling og forarbejdning  

 af asbest og af produkter, der indeholder asbest: for så vidt angår produkter  

 i asbestcement, med en årlig produktion på over 20 000 tons færdige  

 produkter; for så vidt angår friktionspakninger, med en årlig produktion på  

 50 tons færdige produkter, samt for så vidt angår anden anvendelse af asbest,  

 med et årligt forbrug heraf på over 200 tons 6. Integrerede kemiske anlæg 7. Anlæg af motorveje, motortrafikveje (* 1), nyanlæg til  

 jernbanefjerntrafik samt lufthavne (* 2) med en start- og landingsbane på 2  

 100 m og derover 8. Søhandelshavne samt vandveje og havne til indre sejlads, der kan  

 besejles og anløbes af skibe på over 1 350 tons 9. Anlæg til bortskaffelse af giftigt og farligt affald ved forbrænding,  

 kemisk behandling eller deponering i jorden (* 1) I dette direktiv forstås ved »motortrafikvej« veje, der  

 svarer til definitionerne i »ECE-aftalen om internationale  

 hovedtrafikårer« af 15. november 1975.
 (* 2) I dette direktiv forstås ved »lufthavne« sådanne  

 lufthavne, som svarer til defintionerne i Chicago-overenskomsten af 1944 om  

 oprettelse af Organisationen for international civil Luftfart (bilag 14).
BILAG II PROJEKTER OMHANDLET I ARTIKEL 4, STK. 2 1. Landbrug a) Projekter vedrørende sammenlægninger b) Projekter vedrørende inddragning af uopdyrket land eller delvise  

 naturområder til intensiv landbrugsvirksomhed c) Vandforvaltningsprojekter inden for landbruget d) Nyplantning af skov, hvis sådan indebærer risiko for negative  

 økologiske forandringer, samt rydning med henblik på omlægning til anden  

 arealudnyttelse e) Bedrifter indrettet til fjerkræhold f) Bedrifter indrettet til svinehold g) Laksedambrug h) Landindvinding fra havet.
2. Udvindingsindustrier a) Tørvegravning b) Dybdeboringer bortset fra boringer til undersøgelse af jordbundens  

 fasthed, navnlig - geotermiske boringer - boringer til nukleart affald - vandforsyningsboringer c) Udvinding af andre mineraler end metal- og energiholdige mineraler, som  

 f.eks. marmor, sand, grus; skifer, salt, fosfater og kali d) Udvinding af sten- og brunkul i underjordiske brud e) Udvinding af sten- og brunkul i dagbrud f) Udvinding af råolie g) Udvinding af naturgas h) Udvinding af malme I) Udvinding af bituminøs skifer j) Udvinding af andre mineraler end metal- og energiholdige mineraler i  

 dagbrud k) Overfladeanlæg til udvinding af stenkul, råolie, naturgas og malme samt  

 bituminøs skifer l) Koksværker (tørdestillation af kul) m) Anlæg til cementfremstilling.
3. Energindustrien a) Industrianlæg til fremstilling af elektrisk energi, damp og varmt vand  

 (for så vidt de ikke er omfattet af bilag I) b) Industrianlæg til transport af gas, damp og varmt vand; transport af  

 elektrisk energi gennem luftledninger c) Oplagring af naturgas over jorden d) Oplagring af brændselsgas i underjordiske beholdere e) Oplagring af fossilt brændsel over jorden f) Industriel brikettering af sten- og brunkul g) Anlæg til fremstilling eller berigning af nukleart brændsel h) Anlæg til oparbejdning af bestrålet nukleart brændsel i) Anlæg til indsamling og behandling af radioaktivt affald (for så vidt  

 de ikke er omfattet af bilag I) j) Anlæg til fremstilling af hydroelektrisk energi.
4. Bearbejdning af metaller a) Jern- og stålværker, herunder støberier, smedeværksteder,  

 trådtrækkerværksteder og valseværker (for så vidt de ikke er omfattet af  

 bilag I) b) Produktionsanlæg, herunder anlæg til smeltning, friskning, trådtrækning  

 og valsning af ikke-jernholdige metaller undtagen ædelmetaller c) Stansning og tilklipning af svært støbegods d) Overfladehærdning og -behandling af metaller e) Kedelsmedjer samt fremstilling af beholdere og andre stålpladearbejder f) Fremstilling og samling af biler samt fremstilling af motorer til  

 sådanne g) Skibsværfter h) Anlæg til fremstilling og reparation af luftfartøjer i) Fremstilling af jernbanemateriel j) Eksplosionsformgivning (dybtrykning) k) Anlæg til kalcinering og udfritning af malm.
5. Glasfremstilling 6. Kemisk industri a) Behandling af mellemprodukter og fremstilling af kemiske produkter  

 (bortset fra dem, der er omfattet af bilag I) b) Fremstilling af pesticider og farmaceutiske produkter, af maling og  

 lak, af elastometrer og peroxider c)Anlæg til oplagring af olie samt petrokemiske og kemiske produkter.
7. Levnedsmiddelindustrien a) Industri til bearbejdning af vegetabilske og animalske fedtstoffer b) Fabrikker til konservering af animalske og vegetabilske produkter c) Fremstilling af mejeriprodukter d) Brygning og maltning e) Sukkervareindustrier f) Slagterier g) Fremstilling af stivelse og stivelsesprodukter h) Fiskemels- og fiskeoliefabrikker i) Sukkerfabrikker.
8. Tekstil-, læder, træ- og papirindustri a) Fabrikker til vask, affedtning og blegning af uld b) Fremstilling af plader af fibre, pulp og krydsfiner c) Fremstilling af papirmasse, papir og pap d) Fiberfarverier e) Anlæg til fremstilling og bearbejdning af cellulose f) Garverier.
9. Gummiindustri Fremstilling og behandling af produkter på grundlag af elastometrer.
10. Infrastrukturprojekter a) Anlægsarbejder i industrizoner b) Anlægsarbejder i byzoner c) Bjerg- og svævebaner d) Anlæg af veje, havne, herunder fiskerihavne, og flyvepladser  

 (projekter, som ikke er omfattet af bilag I) e) Anlæg til regulering af vandløb f) Dæmninger og andre anlæg til opstuvning eller varig oplagring af vand g) Sporvogne, høj- og undergrundsbaner, svævebaner eller lignende baner af  

 særlig bygningstype, der udelukkende eller overvejende tjener til  

 personbefordring h) Anlæg af olie- og gasledninger i) Anlæg af vandledninger over større afstande j) Lystbådehavne.
11. Andre projekter a) Feriebyer, hotelkomplekser b) Permanente baner til væddeløb samt til prøvekørsel af biler og  

 motorcykler c) Anlæg til bortskaffelse af industri- og husholdningsaffald (for så vidt  

 de ikke er omfattet af bilag I) d) Rensningsanlæg e) Områder til oplagring af slam fra rensningsanlæg f) Skrotoplagring g) Prøveanlæg for motorer, turbiner eller reaktorer h) Fremstilling af kemofibre i) Fremstilling eller emballering af eller ladning med krudt eller  

 sprængstoffer j) Tilhugningsværksteder.
 12. Ændring af projekter i bilag I samt projekter i bilag I, som  

 udelukkende eller hovedsagelig tjener til udvikling og afprøvning af nye  

 metoder eller produkter, og som ikke anvendes mere end eet år.
BILAG III OPLYSNINGER I HENHOLD TIL ARTIKEL 5, STK. 1 1. Beskrivelse af projektet, herunder navnlig - en beskrivelse af hele projektets fysiske karakteristika samt  

 arealanvendelsesbehovet under bygnings- og driftsfaserne; - en beskrivelse af de væsentligste karakteristika for  

 produktionsprocesserne, f.eks. type og mængde af de anvendte materialer; - et skøn efter type og mængde, over forventede reststoffer og emissioner  

 (vand, luft- og jordbundsforurening, støj, vibrationer, lys, varme, stråling,  

 osv.) i forbindelse med driften af det foreslåede projekt.
 2. Om fornøden en oversigt over de væsentligste alternativer, som  

 bygherren har undersøgt og oplysninger om de vigtigste grunde til valget  

 under hensyn til virkningerne på miljøet.
 3. En beskrivelse af det miljø, som i væsentlig grad kan blive berørt af  

 det foreslåede projekt, herunder navnlig befolkning, fauna, flora, jord,  

 vand, luft, klimatiske forhold, materielle goder, herunder den arkitektoniske  

 og arkæologiske kulturarv, landskab og den indbyrdes sammenhæng mellem  

 ovennævnte faktorer.
4. En beksrivelse (* 1) af, hvilke betydelige virkninger på miljøet det foreslåede projekt vil kunne få:
som følge af - tilstedeværelsen af projektet som helhed; - anvendelsen af naturlige ressourcer; - emissionen af forurenende stoffer, opståelsen af gener og bortskaffelsen  

 af affald; samt bygherrens angivelse af, hvilke metoder der er anvendt til  

 forudberegningen af virkningerne på miljøet.
 5. En beskrivelse af de foranstaltninger, der påtænkes med henblik på at  

 undgå, nedbringe og om muligt neutralisere betydelige skadelige virkninger på  

 miljøet.
 6. Et ikke-teknisk resume af de på grundlag af ovennævnte punkter  

 fremsendte oplysninger.
 7. En oversigt over eventuelle vanskeligheder (tekniske mangler eller  

 manglende viden), som bygherren er kommet ud for i forbindelse med  

 indsamlingen af de fornødne oplysninger.
 (* 1) Denne beskrivelse bør anføre projektets direkte virkninger og i  

 givet fald dets indirekte, sekundære, kumulative, kort- og langsigtede,  

 vedvarende eller midlertidige samt positive eller negative virkninger.
