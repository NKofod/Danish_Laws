Bekendtgørelse om vilkår for udenlandske virksomheders udførsel af cabotagekørsel med gods, bus eller vejdelen af kombineret transport I medfør af § 8 c, stk. 2, § 8 d, stk. 2, § 8 e, stk. 4, § 8 g, stk. 2, § 10 b og § 10 d, stk. 2, i lov om udstationering af lønmodtagere m.v., jf. lovbekendtgørelse nr. 1144 af 14. september 2018, som ændret ved lov nr. 870 af 14. juni 2020, og efter forhandling med justitsministeren fastsættes:
Anvendelsesområde § 1. Bekendtgørelsen finder anvendelse, når udenlandske virksomheder udfører cabotagekørsel med gods, hvor motorkøretøjets eller vogntogets samlede tilladte totalvægt overstiger 3.500 kg., buscabotagekørsel, eller vejdelen af kombineret transport i Danmark.
 Stk. 2. Bekendtgørelsen finder ikke anvendelse for selvstændigt erhvervsdrivende uden ansatte.
Timesats § 2. Virksomheden skal betale chaufføren en minimumstimesats, når der udføres cabotagekørsel eller vejdelen af kombineret transport.
 Stk. 2. Minimumstimesatsen for aflønning af chauffører, der udfører cabotagekørsel med gods eller vejdelen af kombineret transport, udgør 163,50 kr.
 Stk. 3. Minimumstimesatsen for aflønning af chauffører, der udfører buscabotagekørsel, udgør 163,30 kr.
 Stk. 4. Minimumstimesatsen for aflønning af chauffører, der udfører turistkørsel, udgør 168,60 kr.
 Stk. 5. Minimumstimesatserne reguleres årligt i henhold til satsreguleringen i de mest repræsentative danske overenskomster på hvert enkelt område.
Oplysningskrav § 3. Forud for hver kørsel omfattet af § 1, skal virksomheden eller en af virksomheden hertil bemyndiget person anmelde følgende til Erhvervsstyrelsen via Register for udenlandsk transportkørsel i Danmark:
 1) Virksomhedens navn, forretningsadresse og kontaktoplysninger.
 2) Oplysninger om transportform.
 3) Registreringsnummer på det trækkende køretøj.
 4) Dato for påbegyndelse og afslutning af kørsel.
 5) Identiteten af og kontaktoplysninger på de chauffører, der udfører den pågældende kørsel.
 6) Hvilken type kørsel, der udføres.
 Stk. 2. Anmeldelse skal ske senest samtidig med at kørslen påbegyndes.
Stk. 3. Virksomheden eller en af virksomheden hertil bemyndiget person har mulighed for at ændre stamoplysninger for egen virksomhed og oplysninger om den chauffør, der udfører den pågældende kørsel.
En ændring skal anmeldes senest den førstkommende hverdag, efter den er indtruffet.
Dokumentationskrav § 4. Virksomheden skal på forlangende forevise følgende dokumentation til politiet eller Færdselsstyrelsen i forbindelse med kontrol med overholdelse af §§ 2-3:
 1) Anmeldelse i Register for udenlandsk transportkørsel i Danmark.
 2) Ansættelseskontrakt for chaufføren.
 3) Lønsedler eller anden dokumentation med tilsvarende oplysninger, hvor det er muligt at se metoden for udregningen af løn for transporten, for de perioder, hvor chaufføren for den pågældende virksomhed, inden for det seneste år har udført cabotagekørsel med gods, buscabotagekørsel eller kombineret transport.
 4) Arbejdstidsopgørelse for chaufføren eller anden tilsvarende dokumentation for samme periode som dokumentationen for aflønning og bevis for lønudbetaling.
 5) Fragtdokumenter, transportkontrakter eller kontroldokumenter for samme periode som dokumentation for aflønning.
Stk. 2. Dokumentationen efter stk. 1 skal kunne forevises i fysisk eller elektronisk form inden for rimelig tid efter standsning af køretøjet.
Fremskaffelse af dokumentation må dog ikke medføre en væsentlig forsinkelse af kontrollen.
Stk. 3. Dokumentationen efter stk. 1 skal være på dansk eller engelsk.
Dokumentationen skal endvidere kunne forevises på originalsprog.
Adgang til oplysninger i Register for udenlandsk transportkørsel i Danmark § 5. Oplysninger, som anmeldes efter § 3 offentliggøres ikke, men videregives til Færdselsstyrelsen, politiet og Skattestyrelsen.
Straf § 6. Overtrædelse af § 2, stk. 1-4, § 3, stk. 1-2, og stk. 3, 2. pkt., og § 4 straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 7. I sager om overtrædelse af § 2, kan Færdselsstyrelsen i et bødeforelæg tilkendegive, at sagen kan afgøres uden retssag, hvis virksomheden, der har begået overtrædelsen, erklærer sig skyldig i overtrædelsen og erklærer sig rede til inden en nærmere angiven frist at betale en bøde som angivet i bødeforelægget.
 Stk. 2. Retsplejelovens regler om krav til indholdet af et anklageskrift og reglerne i retsplejeloven om, at en sigtet ikke er forpligtet til at udtale sig, finder tilsvarende anvendelse på bødeforelæg.
 Stk. 3. Vedtages bødeforelægget, bortfalder videre forfølgning.
Ikrafttræden § 8. Bekendtgørelsen træder i kraft den 1. januar 2021.
