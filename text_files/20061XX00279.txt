Skriftlig fremsættelse (22. februar 2007) Kirkeministeren  

  

 (Bertel Haarder):
 Herved tillader jeg mig for Folketinget at fremsætte:
Forslag til lov  

 om ændring af lov om menighedsråd, lov om  

 valg til menighedsråd og lov om folkekirkens økonomi (Menighedsrådets  

 sammensætning, loyalitetskrav til valgte menighedsrådsmedlemmer og bindende  

 stiftsbidrag m.v.) (Lovforslag nr.
L 160).
 Formålet med lovforslaget er at gennemføre forslag 1-5 og  

 19, fra betænkning 1477/2006 Opgaver i sogn, provsti og stift.  

 Forslagene  

 vedrører samvirket mellem menighedsråd og præst, herunder præstens  

 forkyndelsesfrihed, præsten som mulig daglig leder af kirkefunktionærerne,  

 menighedsrådets  

 sammensætning, herunder obligatorisk valg til kasserer, ændring af  

 funktionsperioden for enkeltmandshverv og kirkefunktionærers valgbarhed samt  

 mulige konsekvenser af, at der ikke vælges et fuldtalligt menighedsråd  

 (forslag  

 1-5). Hertil kommer forslag 19 om bindende stiftsbidrag, et forslag om at  

 lovfæste praksis vedrørende valg til enkeltmandshverv i løbet af  

 menighedsrådets  

 funktionsperiode, samt forslag om indførelse af et loyalitetskrav til valgte  

 menighedsrådsmedlemmer.
Lovforslaget er blevet til efter en omfattende  

 offentlighedsfase, hvor alle interessenter har haft mulighed for at give  

 deres  

 mening til kende både under og efter arbejdsgruppens arbejde med betænkningen  

 og det deri indeholdte udkast til lovændringer.
Forslaget om  

 kirkefunktionærers  

 valgbarhed og loyalitetskrav til valgte menighedsrådsmedlemmer har tillige  

 været omfattet af høringen over rapporten fra arbejdsgruppen om gejstlige  

 læresager m.v.
 Med lovforslaget præciseres det, at menighedsrådets valgte  

 medlemmer og præster er gensidigt forpligtet til at samvirke om  

 målsætningerne  

 for det kirkelige liv i sognet, at menighedsrådets overordnede ansvar er at  

 sikre gode vilkår for evangeliets forkyndelse, og at dette ansvar både  

 vedrører  

 rammer (administrative anliggender) og indhold (kirkelige anliggender)  

 samtidig  

 med at det fastholdes, at præsten i udøvelsen af sin pastorale forpligtelse  

 er  

 uafhængig af menighedsrådet.
Lovforslaget skaber mulighed for, at præsten på frivillig  

 basis kan vælges som daglig leder, samt at menighedsrådet kan fordele  

 kontaktpersonens opgaver mellem et valgt medlem og præsten.
Muligheden for at  

 vælge kontaktpersonen blandt menighedsrådets valgte medlemmer bibeholdes.  

 Hensigten  

 med forslaget er bl.a. at give bedre muligheder for, at den daglige ledelse  

 bliver mere synlig og at det samlede menighedsråds beslutninger omsættes i  

 fælles mål for medarbejderne.
Lovforslaget betyder, at antallet af valgte  

 menighedsrådsmedlemmer fremover fastsættes efter antal folkekirkemedlemmer i  

 stedet for indbyggertallet, og at antallet af valgte menighedsrådsmedlemmer i  

 de mindste menighedsråd fastsættes til 5. Samtidig foreslås, at  

 kirkefunktionærer, som har et ansættelsesforhold af mere end 1 måneds  

 varighed  

 eller en gennemsnitlig ugentlig arbejdstid på mere end 8 timer, ikke er  

 valgbare til menighedsrådet i den menighedsrådskreds, hvor de har  

 tjenestested.  

 Ud fra princippet om generel inhabilitet må det anses for uhensigtsmæssigt,  

 at  

 fastholde muligheden for kirkefunktionærers medlemskab af menighedsrådet i  

 den  

 kreds, hvor de er ansat.
Kirkefunktionærerne vil dog fortsat have indsigt i  

 menighedsrådets arbejde via medarbejderrepræsentanten, som uden stemmeret har  

 ret til at deltage i rådets møder.
Med lovforslaget indføres et loyalitetskrav til valgte  

 menighedsrådsmedlemmer.
Efter forslaget vil et menighedsrådsmedlem kunne  

 miste  

 sin valgbarhed og skulle udtræde af menighedsrådet, såfremt den pågældende  

 aktivt, vedholdende og offentligt har udbredt synspunkter, der er i åbenlys  

 modstrid  

 med folkekirkens lære.
Valgbarheden mistes dog kun for resten af den  

 indeværende valgperiode, og afgørelse derom er henlagt til stiftsøvrigheden.
Lovforslaget indebærer endvidere, at funktionsperioden for  

 alle enkeltmandshverv fastsættes til 1 år, svarende til den nuværende  

 funktionsperiode for menighedsrådets formand og næstformand.
Samtidig  

 præciseres menighedsrådets ansvar for varetagelsen af kassererfunktionen ved,  

 at det bliver obligatorisk at have en kasserer valgt inden for rådets midte.  

 Menighedsrådene vil dog forsat kunne lade det praktiske kassererarbejde  

 foretage af en professionel, f.eks. en revisor.
I så fald må den blandt  

 menighedsrådets midte valgte kasserer tilse, at arbejdet udføres og er i  

 overensstemmelse med de gældende regler om budget og regnskab og  

 menighedsrådets beslutninger.
Endvidere lovfæstes praksis vedr. nyvalg til  

 enkeltmandsposter i løbet af funktionsperioden.
Med lovforslaget ændres reglerne for, hvad der kan ske i  

 tilfælde af, at der ikke kan vælges et fuldtalligt menighedsråd.
Biskoppens  

 hidtidige handlemuligheder (udskrivning af udfyldningsvalg eller undladelse  

 deraf) ved manglende valg af et fuldtalligt menighedsråd suppleres med  

 muligheden  

 for, at oprette et fælles menighedsråd for valgperioden og, i tilfælde af at  

 der overhovedet ikke vælges nogen medlemmer, at henlægge sognets anliggender  

 til et andet sogns menighedsråd.
Lykkes det ikke at vælge et fuldtalligt  

 menighedsråd  

 ved to på hinanden følgende ordinære valg, vil en sognesammenlægning kunne  

 komme på tale.
 Endelig indebærer lovforslaget, at stiftsudvalget vedrørende  

 økonomi kan udskrive et bindende bidrag på maksimalt 1 % af den lokale  

 ligning  

 i stiftet til finansiering af bestemte aktiviteter på stiftsniveau af hensyn  

 til det kirkelige liv i stiftet.
 Idet jeg i øvrigt henviser til lovforslaget og de  

 bemærkninger, der ledsager det, skal jeg indstille dette til velvillig  

 behandling  

 i det høje Ting.
