Skriftlig fremsættelse (25. oktober 2017) Transport-, bygnings- og boligministeren (Ole Birk Olesen):
 Herved tillader jeg mig for Folketinget at fremsætte:
Forslag til lov om ændring af lov om byfornyelse og udvikling af byer (Tilpasning og forenkling af lovens anvendelses- og støttemuligheder) (Lovforslag nr.
L 65).
 Lovforslaget indeholder en række tiltag, der har til formål at forenkle lovens anvendelses- og støttemuligheder.
Fordelingen af byfornyelsesmidlerne til kommunerne bliver med forslaget ændret, så der efter ansøgning uddeles én udgiftsramme årligt til alle kommuner.
Byfornyelsesmidlerne bliver uddelt på baggrund af de gældende objektive kriterier, der afspejler byfornyelsesbehovet i alle kommunerne i både større og mindre byer.
Den tildelte ramme kan anvendes til alle beslutningstyper.
Dermed ophæves de i loven fastsatte udgiftsrammer til områdefornyelse, bygningsfornyelse i områder, der har fået tilsagn om områdefornyelse, samt puljen til afhjælpning af kondemnable forhold.
Det foreslås at harmonisere den statslige refusionsprocent til 50 pct. for alle beslutningstyper.
Refusionsprocenten er samtidig gjort uafhængig af ejendommens beliggenhed og bystørrelsen.
Det indebærer, at den statslige refusion til bygningsfornyelse og kondemnering med forslaget bliver uafhængig af, om bygningen er beliggende i en by med færre end 5.000 indbyggere eller i det åbne land.
Endvidere indebærer det, at kravet, om at visse byfornyelsesaktiviteter kun kan ske i byer med færre end 5.000 indbyggere, ophæves.
De fire kategorier til områdefornyelse samt ansøgnings- og tilsagnsprocedurer angående reservation og godkendelse af byfornyelsesprogram bliver med forslaget ophævet.
Endvidere ophæves grænsen på den statslig refusion til områdefornyelse på 10 mio. kr.
Efter forslaget får kommunerne mulighed for at udmønte den tildelte udgiftsramme til byfornyelsesbeslutninger inden for 36 måneder efter tildelingen.
Det foreslås samtidig at ophæve kommunernes mulighed for at overdrage ramme til andre kommuner.
 Lovforslaget finansieres inden for den eksisterende ramme til byfornyelse og giver således hverken anledning til statslige eller kommunale merudgifter.
 Lovforslaget er en udmøntning af Aftale om Bandepakke III  Bander bag tremmer af 24. marts 2017 indgået mellem regeringen (Venstre, Liberal Alliance og Det Konservative Folkeparti), Socialdemokratiet og Dansk Folkeparti.
 Loven foreslås at træde i kraft den 1. januar 2018.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
