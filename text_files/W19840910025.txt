Udtalt, at de almindelige afstemningsprincipper om den rækkefølge, i  

 hvilken der skal stemmes over ændrings- og underændringsforslag, også finder  

 anvendelse under budgetbehandlingen.
Hvis der er enighed om det, kan  

 kommunalbestyrelsen dog vælge en anden rækkefølge for afstemningerne f.eks.  

 således at mindretallenes ændringsforslag sættes til afstemning først, eller  

 således at flere forslag sættes til afstemning under et.
Ethvert medlem kan  

 imidlertid forlange, at underændringsforslag og ændringsforslag sættes til  

 afstemning konto for konto.
 Endvidere præciseret, at ændringsforslag skal have en sådan  

 specifikationsgrad, at det umiddelbart fremgår, hvilken bevilling der  

 foreslås ændret og med hvilket beløb.
 I skrivelse af 2. oktober 1983 har De klaget til indenrigsministeriet dels  

 over den fremgangsmåde, som blev fulgt i Århus amtsråd ved afstemningen om  

 budgettet for 1984, dels over at en række af de ændringsforslag, der blev  

 fremsat ved 2. behandlingen af amtskommunens forslag til årsbudget for 1984,  

 var så upræcist formuleret, at de vanskeligt kunne henføres til de i  

 budgetforslaget opregnede bevillingsniveauer.
 Deres klage har været sendt til udtalelse i amtsrådet, der har svaret  

 indenrigsministeriet ved skrivelse af 8. november 1983. Med amtsrådets svar  

 indsendes en udtalelse af 31. oktober 1983 fra et mindretal i amtsrådet.  

 Indenrigsministeriet har endvidere med amtsrådets skrivelse af 14. december  

 1983 modtaget et eksemplar af amtskommunens budgetforslag for 1984.
For så vidt angår afstemningsproceduren, fremgår det af sagen, at  

 amtsrådet havde fastsat en frist for fremsættelse af ændringsforslag til det  

 ved 1. behandling forelagte budget til den 14. september 1983 kl. 12.00.  

 Ifølge det oplyste fremkom ca. 30 ændringsforslag fra et flertal og ca. 90  

 forslag fra mindretallene.
Samtlige ændringsforslag udsendtes herefter til  

 amtsrådets medlemmer med en frist for fremsættelse af underændringsforslag  

 til den 19. september 1983 kl. 10.00. Den 19. september 1983 inden fristens  

 udløb fremsatte flertallet et antal underændringsforslag til nogle af samme  

 flertals ca. 30 ændringsforslag.
Umiddelbart efter den 19. september 1983  

 udsendtes forslagene til amtsrådets medlemmer.
Under amtsrådets 2. behandling  

 af budgettet blev først de ca. 90 ændringsforslag fra mindretallene sat til  

 afstemning.
Herefter blev flertallets ændringsforslag og de senere af samme  

 flertal fremsatte underændringsforslag til flertallets egne ændringsforslag  

 sat til afstemning under et.
I Deres skrivelse har De anført, at det enkelte amtsrådsmedlem ved denne  

 afstemningsprocedure fratages muligheden for at stemme for eller imod hvert  

 enkelt forslag.
De har endvidere gjort gældende, at den omhandlede  

 fremgangsmåde er i strid med bemærkningerne til § 38, stk. 2 i lovforslag om  

 ændring af lov om kommunernes styrelse, jfr. lov nr. 204 af 28. maj 1975,  

 hvoraf det fremgår, at det ikke med ophævelsen af ordene konto for konto i  

 den tidligere § 38, stk. 2, var hensigten at fastsætte ændrede principper for  

 afstemningen om budgetforslagene ved 2. behandlingen.
Århus amtsråd har i skrivelse af 8. november 1983 til Deres klage udtalt,  

 at man finder den fremgangsmåde, som er anvendt ved afstemningen, korrekt,  

 under henvisning til at flertallets forslag var udtryk for et kompromis, der  

 udgjorde et sammenhængende hele, at økonomiudvalgets flertal havde  

 indstillet, at forslagene blev tiltrådt som et samlet ændringsforslag, at  

 amtsrådets medlemmer havde en mulighed for at fremsætte underændringsforslag  

 til flertallets ændringsforslag, og at mindretallene ændringsforslag blev sat  

 til afstemning før flertallets samlede ændringsforslag.
Amtsrådet har i  

 øvrigt henvist til det i Erik Harder, Dansk Kommunalforvaltning I, 4. udg.,  

 side 126, anførte om borgmesterens mulighed for at sætte ændringsforslag, der  

 udgør et samlet hele, til afstemning under et.
 I den mindretalsudtalelse, der er vedlagt amtsrådets skrivelse af 8.  

 november 1983, er som kommentar til amtsrådets skrivelse bl.a. anført, at  

 mindretallet ikke har haft mulighed for at fremsætte ændringsforslag til de  

 underændringsforslag, som flertallet den 19. september 1983 stillede til sine  

 egne ændringsforslag.
 I denne anledning skal indenrigsministeriet bemærke følgende:
Det fremgår af § 11, stk. 3, i indenrigsministeriets  

 normalforretningsorden for primærkommuner, at borgmesteren bestemmer, i  

 hvilken orden, der skal stemmes over ændrings- og underændringsforslag.
Samme  

 regel gælder for amtskommuner.
Selv om det ikke er nævnt i  

 normalforretningsordenen, må det imidlertid antages, at de almindelige  

 afstemningsprincipper for så vidt angår den rækkefølge, i hvilken der skal  

 stemmes over ændrings- og underændrings- forslag, også finder anvendelse  

 under budgetbehandlingen.
Underændringsforslag vil herefter skulle sættes til  

 afstemning før ændringsforslag.
I tilfælde af flere sideordnede  

 underændringsforslag eller flere sideordnede ændringsforslag sættes de mest  

 vidtgående underændringsforslag henholdsvis ændringsforslag til afstemning  

 først.
Forslag (i samme bevillingsniveau) er sideordnede, hvis de vedrører  

 samme konto.
Det forslag, der fjerner sig mest fra det forslag, ændringen  

 vedrører, skal følgelig sættes til afstemning først.
Hvis der er enighed om det, kan kommunalbestyrelsen vælge en anden  

 rækkefølge for afstemningen, f.eks. således at mindretallenes ændringsforslag  

 sættes til afstemning først, eller således at flere forslag sættes til  

 afstemning under et.
Efter indenrigsministeriets opfattelse kan ethvert  

 medlem af amtsrådet imidlertid forlange, at underændringsforslag og  

 ændringsforslag sættes til afstemning konto for konto.
Afstemning om flere  

 underændringsforslag/ændringsforslag kan således ikke mod et medlems protest  

 ske under eet.
Baggrunden for denne regel er, at et medlem antages at have  

 pligt til at deltage i afstemninger i amtsrådet.
Hvis flere forslag sættes  

 til afstemning under eet, vil et medlem i visse tilfælde være nødt ti at  

 stemme mod sin overbevisning.
Medlemmet vil herved miste muligheden for  

 gennem afstemning at tilkendegive sit standpunkt til hvert af de fremsatte  

 forslag.
 Indenrigsministeriet er på denne baggrund enigt med Dem i, at den  

 afstemningsprocedure, der blev anvendt under Århus amtsråds behandling af  

 budgettet for 1984, ikke har været i overensstemmelse med de gældende  

 afstemningsprincipper.
 For så vidt angår Deres klage over, at en række af de ændringsforslag, der  

 blev fremsat ved 2. behanelingen, var så upræcist formuleret, at de  

 vanskeligt kunne henføres til de i budgetforslaget opregnede  

 bevillingsniveauer, bemærkes, at Århus amtsråd i sin udtalelse af 8. november  

 1983 har anført, at samtlige poster, der indgik i ændringsforslagene, var  

 specificeret og beskrevet således, at der ikke var nogen begrundet tvivl om  

 forslagenes reelle indhold.
Vedrørende kravene til specifikationen af ændringsforslag til årsbudgettet  

 skal indenrigsministeriet henvise til vedlagte bekendtgørelse nr. 381 af 3.  

 august 1983 om kommunernes budget- og regnskabsvæsen (som ophæver  

 bekendtgørelse nr. 563 af 18. november 1975, hvortil De henviser). I  

 bekendtgørelsens § 2, stk. 2, er anført, at ændringsforslag til forslag til  

 årsbudget skal angive, hvilken bevilling forslaget retter sig imod, samt med  

 hvilket beløb bevillingen ønskes ændret.
Dette betyder, at ændringsforslag  

 skal have en sådan specifikationsgrad, at det umiddelbart fremgår, hvilken  

 bevilling der foreslås ændret og med hvilket beløb.
Endvidere henvises til  

 budget- og regnskabssystem for kommuner og amtskommuner , hvori det i afsnit  

 6.3., side 1, anført, at driftsbevillinger som mindstekrav skal knyttes til  

 de 4 første cifre i den autoriserede kontoplan.
Det fremgår herudover af  

 afsnit 6.3., side 4, at samtlige driftsposter er omfattet af reglerne  

 vedrørende driftsbevillinger, hvorfor der i forbindelse med årsbudgettets  

 endelige vedtagelse skal tages bevillingsmæssig stilling til samtlige  

 årsbudgettets driftsposter.
I amtskommunens budgetforslag for 1984 er de enkelte bevillinger angivet  

 dels ved et strukturkontonummer dels ved en tekst.
De ændringsforslag til  

 forslag til årsbudget, hvortil der henvises i klagen, og som ifølge det  

 oplyste har været lagt til grund ved 2. behandling af budgetforslaget, er  

 ikke betegnet ved kontonummer, ligesom de anvendte tekster ikke er de samme,  

 som er anvendt i budgetforslaget.
Indenrigsministeriet finder derfor ikke, at  

 de beløb, der er angivet i de nævnte ændringsforslag, umiddelbart kan  

 henføres til de enkelte bevillinger i budgetforslaget, og bevillingskravene  

 er derfor ikke fuldt ud opfyldt i forbindelse med amtsrådets behandling af  

 ændringsforslagene til årsbudgettet for 1984. Indenrigsministeriet finder det  

 på denne baggrund vigtigt at understrege, at bevillingsreglerne nøje skal  

 overholdes, hvilket for driftsbevillinger bl.a. indebærer, at de som et  

 mindstekrav knyttes til de 4 første cifre i den autoriserede kontoplan.
 Indenrigsministeriet finder ikke grundlag for at foretage sig yderligere i  

 anledning af sagen.
 Kopi af denne skrivelse er tilsendt Århus amtsråd.
 P.M.V.
 E.B.
Johan Erichsen Indenrigsministeriets afgørelser og udtalelser om kommunale forhold 1984  

 6.2.
 (* 1) ophæver den i skrivelsen citerede bekendtgørelse.
