Bekendtgørelse om ændring af bekendtgørelse om beskæftigelseskrav for lønmodtagere og dagpengeperiode § 1 I bekendtgørelse nr. 357 af 27. april 2011 om beskæftigelseskrav for lønmodtagere og dagpengeperiode foretages efter forhandling med Beskæftigelsesrådet følgende ændring:
 1. Efter § 6 efter overskriften »Opfyldelse af beskæftigelseskravet på baggrund af andre forhold« før overskriften »Beskæftigelse i udlandet«, indsættes:
»Opfyldelse af beskæftigelseskravet på baggrund af uddannelse § 6 a.
Beskæftigelseskravet efter § 3 anses for opfyldt, hvis medlemmet har gennemført en uddannelse af den i § 54 nævnte art.
Stk. 2. Uddannelsen, jf. stk. 1, skal som fuldtidsstudium have en varighed på mindst 18 måneder eller 3 halvårlige semestre.
Hvis der er tale om et deltidsstudium, skal det have en varighed, der svarer til et fuldtidsstudium.
 Stk. 3. Det er en betingelse for at være omfattet af stk. 1, at kravet om bopæl og ophold, jf. lovens § 41, stk. 1, er opfyldt umiddelbart før, uddannelsen bliver påbegyndt, og senest 2 uger efter uddannelsens afslutning.
Stk. 4. En uddannelse anses for gennemført, når studieaktiviteten er ophørt, alle karakterer er givet, og eksamen er bestået.
Hvis udstedelsen af et eksamensbevis sker i tilknytning til, at uddannelsen er gennemført, vil datoen for eksamensbeviset altid kunne blive betragtet som datoen for uddannelsens gennemførelse.
§ 6 b.
En uddannelse er omfattet af § 6 a, hvis uddannelsen berettiger til støtte inden for klippekortet efter lov om Statens Uddannelsesstøtte, eller er omfattet af lov om erhvervsuddannelser.
 Stk. 2. Arbejdsskadestyrelsen kan i ganske særlige tilfælde godkende, at andre erhvervsuddannelser end de i stk. 1 nævnte kan give dagpengeret, hvis de kan sidestilles med uddannelserne efter stk. 1.
§ 6 c.
Kan en del af en tidligere gennemført uddannelse meritoverføres til en ny uddannelse, jf. stk. 2, er anvendelse af § 6 a betinget af, at den samlede uddannelse under ét udgør mindst 18 måneder eller 3 semestre.
Stk. 2. Meritoverførsel kan indgå, hvis 1) der er tale om meritoverført uddannelse, herunder praktik, der er indgået i en tidligere uddannelse, og 2) den meritoverførte del af en uddannelse er gennemført inden for de sidste 3 år.
 Stk. 3. En uddannelse eller en del af en uddannelse kan kun én gang indgå i opgørelsen af beskæftigelseskravet, jf. § 6 a.
§ 6 d.
Et medlem, der nyoptages i en a-kasse med dagpengeret på grundlag af en gennemført uddannelse af den i lovens § 54 nævnte art, har ret til dagpenge 1 måned efter uddannelsens afslutning.
Personer, som i en samlet periode forud for dette tidspunkt har været medlem af en a-kasse, opnår dog ret til dagpenge, når medlemsperioden udgør 1 år.« § 2 Bekendtgørelsen træder i kraft den 5. marts 2012.1) Arbejdsmarkedsstyrelsen, den 1. marts 2012 Marie Hansen / Vibeke Dalbro 1) Der udarbejdes en vejledning til bekendtgørelsen.
