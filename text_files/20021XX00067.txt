Skriftlig fremsættelse (7. november  

 2002) Beskæftigelsesministeren Herved tillader jeg mig for Folketinget at  

 fremsætte:
 Forslag til lov om ændring af lov om aktiv  

 socialpolitik og integrationsloven. (Ændring af  

 rådighedsreglerne, ændring af reglerne for offentlig  

 jobtræning, nedsættelse af kontanthjælp og  

 introduktionsydelse efter 6 måneder m.v.).
(Lovforslag nr.
L 62).
 Forslaget er et led i udmøntningen af den politiske  

 aftale om " Flere i arbejde" mellem regeringen, Socialdemokratiet,  

 Dansk Folkeparti, Det Radikale Venstre og Kristeligt Folkeparti om den  

 fremtidige beskæftigelsespolitik.
 Det bør som hovedregel være sådan, at  

 den eneste beskæftigelse, der giver indkomstfremgang til  

 kontanthjælpsmodtagere, er ordinær beskæftigelse.  

 Formålet med forslaget er at fremme beskæftigelsen, således  

 som det fremgår af aftalen om "Flere i arbejde".
 Forslaget indeholder derfor følgende  

 hovedelementer:
 1. Nedsættelse af kontanthjælpen med 500 kr. pr.  

 måned  pr. person for ægtepar, hvor en eller begge modtager  

 kontanthjælp.
Særligt for gifte kontanthjælpsmodtagere er  

 der væsentlige samspilsproblemer.
For mange kan det ikke betale sig at  

 arbejde, og det kan derfor være vanskeligt at motivere denne gruppe  

  til at søge og fastholde arbejde.
Det finder regeringen og  

 forligspartierne uacceptabelt   både for samfundet og for de  

 kontanthjælpsmodtagere, som derved fastholdes som en marginaliseret  

 gruppe.
 2. Forhøjet beskæftigelsesfradrag til ægtepar, hvor  

 den ene eller begge modtager kontanthjælp efter 6 sammenhængende  

 måneder med kontanthjælp.
Hvis en gift kontanthjælpsmodtager får  

 ordinært arbejde, betyder de gældende indkomstfradragsregler, at  

 en ægtefælles øgede indkomst fradrages i den anden  

 ægtefælles kontanthjælp.
Indkomstfradragsreglerne for  

 ægtepar, hvor den ene eller begge modtager kontanthjælp, er en af  

 de væsentligste årsager til, at denne gruppe oplever, at det ikke  

 kan betale sig at arbejde.
Det skal sikres, at det altid kan betale sig at  

 få et ordinært arbejde, selv ved at have et begrænset antal  

 timer og lønninger på mindstelønsniveauet.
 Forhøjelse af fradraget pr. udført  

 arbejdstime ved ustøttet beskæftigelse vil indebære, at  

 kontanthjælpsmodtageren får forbedret mulighederne for at  

 få kompensation for den nedsatte kontanthjælp med indkomst fra  

 beskæftigelse.
 3. Ændrede rådigheds- og sanktionsregler.
Samspillet mellem forskellige ydelser kan betyde, at nogle  

 bliver låst fast på passiv forsørgelse i stedet for at  

 komme tilbage til et aktivt arbejdsliv.
Der skal derfor stilles øgede  

 krav om, at folk reelt står til rådighed for arbejdsmarkedet.
Aktiv rådighed i forhold til tilbud om  

 beskæftigelse og aktivering er en nødvendig betingelse for at  

 kunne modtage offentlige forsørgelsesydelser.
Alle ledige, der kan  

 påtage sig et arbejde, skal være parate til det og gøre en  

 indsats.
 4. Afskaffelse af beskæftigelsestillæg og af særlig  

 godtgørelse ved aktivering.
 De ledige skal have dækket ekstra omkostninger ved  

 aktivering, men egentlig indkomstfremgang bør som hovedregel afvente,  

 at de ledige opnår selvforsørgelse.
 5. Indførelse af fælles loft over lønnen til  

 kontanthjælps- og startshjælpsmodtagere i jobtræning hos  

 offentlige arbejdsgivere.
 Som led i dels at fremme incitamentet til at tage  

 ordinære job, dels at harmonisere reglerne for  

 kontanthjælpsmodtagere og forsikrede ledige foreslås  

 indført nye regler om indkomstloft i offentlig jobtræning  

 svarende til niveauet for den individuelle hjælp, dog mindst 82 pct. af  

 højeste dagpenge.
 6. Tilpasning af regelsættet for udlændinge, som  

 kommunalbestyrelsen har overtaget ansvaret for før den 1 juli 2002, og  

 som er berettiget til introduktionsydelse svarende til satserne for  

 kontanthjælp.
Den gruppe af udlændinge, som kommunalbestyrelsen  

 har overtaget ansvaret for før den 1 juli 2002, er berettiget til  

 introduktionsydelse svarende til satserne for kontanthjælp.
For at  

 sikre at det også kan svare sig at arbejde for denne gruppe,  

 foreslås det, at de bestemmelser om nedsættelse af  

 kontanthjælpssatserne, forhøjelse af  

 beskæftigelsesfradraget samt afskaffelse af  

 beskæftigelsestillægget, der foreslås indført for  

 kontanthjælpsmodtagere, finder tilsvarende anvendelse for  

 udlændinge, der er berettiget til introduktionsydelse svarende til  

 satserne for kontanthjælp.
 Forslaget om ændring af lov om aktiv socialpolitik  

 og integrationsloven skønnes samlet at medføre mindreudgifter  

 for det offentlige på ca. 284 mill. kr. i 2003, ca. 541 mill. kr. i  

 2004, ca. 524 mill. kr. i 2005 og ca. 520 mill. kr. i 2006.
Forslaget har ingen administrative konsekvenser for det  

 offentlige, og forslaget har ingen økonomiske eller administrative  

 konsekvenser for erhvervslivet.
Der er ikke miljømæssige  

 konsekvenser, og lovforslaget indeholder ikke EU-retlige aspekter.
 Lovforslaget træder i kraft den 1. januar 2003.
 Idet jeg i øvrigt henviser til lovforslaget og de  

 ledsagende bemærkninger, skal jeg på regeringens vegne anbefale  

 lovforslaget til Tingets velvillige behandling.
