Bekendtgørelse om mulige tidsbegrænsede undtagelser fra visse bestemmelser i lov om naturgasforsyning for større anlæg i naturgasinfrastrukturen1) I medfør af § 22 a, stk. 3, i lov om naturgasforsyning, jf. lovbekendtgørelse nr. 996 af 13. oktober 2011, fastsættes efter bemyndigelse i henhold til § 54:
 § 1. Efter § 22 a, stk. 1, i lov om naturgasforsyning kan større nye anlæg i naturgasinfrastrukturen efter ansøgning til Energitilsynet helt eller delvis undtages fra §§ 10 b, 18-21, 36 a og 41 i lov om naturgasforsyning for en bestemt periode.
Stk. 2. Ved større nye anlæg i naturgasinfrastrukturen forstås 1) transmissionsforbindelser til naturgastransmissionssystemer i lande, som er omfattet af Europa-Parlamentets og Rådets direktiv om fælles regler for det indre markedet for naturgas, og hvor transmissionsforbindelsen alene har til formål at forbinde det danske naturgassystem med det pågældende lands transmissionssystem, 2) LNG-faciliteter og 3) lagre.
 Stk. 3. Stk. 1 finder også anvendelse i forbindelse med markante kapacitetsforøgelser i eksisterende infrastruktur og ændringer af sådan infrastruktur, der muliggør udvikling af nye naturgasforsyningskilder.
 § 2. En undtagelse kan omfatte hele eller dele af det nye infrastrukturanlægs kapacitet eller af en markant forøget kapacitet på et eksisterende anlæg.
 § 3. Undtagelse kan gives, såfremt:
1) investeringen fremmer konkurrencen i naturgasforsyningen og øger forsyningssikkerheden, 2) risikoen i forbindelse med investeringen er så stor, at investeringen ikke ville finde sted, medmindre en undtagelse bliver indrømmet, 3) infrastrukturen er selskabsmæssigt adskilt fra det selskab, i hvis system infrastrukturen vil indgå, jf. § 22 a, stk. 2, i lov om naturgasforsyning.
4) der opkræves betaling af brugerne for benyttelse af infrastrukturen, og 5) undtagelsen er ikke til skade for konkurrencen eller for, at det indre marked for naturgas fungerer tilfredsstillende, eller for at det regulerede system, som infrastrukturen er koblet til, fungerer effektivt.
§ 4. Energitilsynet skal i forbindelse med sin afgørelse foretage en vurdering af, om en undtagelse efter § 1 bør tidsbegrænses eller gøres betinget af, at der er adgang for tredjepart til infrastrukturanlægget på ikke-diskriminerende vilkår.
Ved vurderingen heraf skal Energitilsynet navnlig tage hensyn til den ekstrakapacitet, der opbygges, eller ændringen af den eksisterende kapacitet, projektets tidshorisont og andre relevante forhold.
Stk. 2. Før der indrømmes en undtagelse, skal Energitilsynet sikre sig, at der er fastlagt regler for administration og fordeling af kapacitet.
Reglerne skal sikre, at alle potentielle brugere af infrastrukturanlægget har mulighed for at tilkendegive deres interesse i at indgå kapacitetsaftaler, inden kapaciteten i det nye anlæg fordeles, herunder til eget brug.
Reglerne for håndtering af kapacitetsbegrænsninger skal kræve, at ubrugt kapacitet udbydes på markedet.
Brugerne af infrastrukturen skal have ret til at afsætte deres aftalte kapacitet på det sekundære marked.
Ved vurderingen af kriterierne i § 3, nr. 1, 2 og 5, tager Energitilsynet hensyn til resultaterne af denne kapacitetsfordelingsprocedure.
 § 5. Energitilsynet træffer afgørelse om undtagelse, jf. dog stk. 4.
 Stk. 2. Energitilsynet skal til brug for sin afgørelse indhente Energistyrelsens vurdering af, om investeringen øger forsyningssikkerheden, jf. § 3, nr. 1.
 Stk. 3. Afgørelsen offentliggøres på Energitilsynets hjemmeside.
 Stk. 4. Når det pågældende infrastrukturanlæg strækker sig over et område der, udover Danmark, berører andre lande, som er omfattet af Europa-Parlamentets of Rådets direktiv om fælles regler for det indre markedet for naturgas og Europa-Parlamentets og Rådets forordning om oprettelse af et agentur for samarbejde mellem energireguleringsmyndigheder, træffer det europæiske agentur for samarbejde mellem energireguleringsmyndigheder afgørelse om undtagelse efter § 1 i følgende tilfælde:
 1) Hvis de pågældende energireguleringsmyndigheder, der berøres af det pågældende infrastrukturanlæg, ikke har kunnet nå til enighed om undtagelsen senest 6 måneder efter, at der blev anmodet om en undtagelse over for den sidste af disse energireguleringsmyndigheder.
 2) Hvis Energitilsynet og de øvrige berørte energireguleringsmyndigheder i fællesskab har anmodet agenturet herom.
 Stk. 5. Hvis Energitilsynet og de øvrige berørte landes energireguleringsmyndigheder er enige herom, kan de i fællesskab anmode agenturet om, at tidsrummet i stk. 4, nr. 1, forlænges med højst 3 måneder.
 § 6. Når Energitilsynet har modtaget en ansøgning om undtagelse, sender tilsynet kopi af ansøgningen til Europa-Kommissionen.
Stk. 2. Energitilsynet underretter Europa-Kommissionen om sin afgørelse og alle oplysninger, der er relevante for den.
Oplysningerne skal navnlig omfatte:
 1) En detaljeret begrundelse for på hvilket grundlag Energitilsynet har indrømmet eller afvist en undtagelse, herunder med henvisning til den eller de relevante numre i § 3 samt de finansielle oplysninger, der begrunder behovet for undtagelsen.
 2) Den analyse, der er foretaget af konkurrencevirkningen og den effektive funktion af det indre marked for naturgas som følge af indrømmelsen af undtagelsen.
 3) Begrundelsen for den periode, undtagelsen skal gælde, samt for andelen af den samlede kapacitet for den pågældende naturgasinfrastruktur, som har fået indrømmet undtagelsen.
 4) Resultatet af samrådet med de berørte energireguleringsmyndigheder såfremt undtagelsen vedrører en transmissionsforbindelse efter § 1, stk. 2, nr. 1.
 5) Infrastrukturens bidrag til en diversifikation af naturgasforsyningen.
 Stk. 3. Energitilsynet er forpligtet til inden for en måned at trække sin afgørelse om undtagelse tilbage eller ændre den, hvis Europa-Kommissionen træffer afgørelse herom.
 Stk. 4. Europa-Kommissionens godkendelse af en afgørelse om undtagelse mister sin virkning 2 år efter vedtagelsen, hvis etableringen af infrastrukturanlægget endnu ikke er påbegyndt, og 5 år efter vedtagelsen, hvis anlægget endnu ikke er operationelt, medmindre Europa-Kommissionen beslutter, at eventuelle forsinkelser skyldes omfattende forhindringer, der ikke kan henføres til undtagelsens adressat.
 § 7. Bekendtgørelsen træder i kraft den 1. november 2011.
Energistyrelsen, den 26. oktober 2011 Ib Larsen / Thomas Bastholm Bille 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2009/73/EF af 13. juli 2009 om fælles regler for det indre marked for naturgas og om ophævelse af direktiv 2003/55/EF, EU-Tidende 2009, nr.
L 211, side 94.
