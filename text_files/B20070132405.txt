Bekendtgørelse om puljefiskeri I medfør af § 36, stk. 1, § 36 a, stk. 4, § 36 c, stk. 3, § 36 d, stk. 3, og § 130, stk. 2, i lov om fiskeri og fiskeopdræt, jf. lovbekendtgørelse nr. 372 af 26. april 2006, som senest ændret ved lov nr. 317 af 31. marts 2007, og efter bemyndigelse fastsættes:
 § 1. I denne bekendtgørelse forstås ved:
 1) Puljebestyrer: En person som samtlige fartøjsejere, der med deres fangstrettigheder deltager i et puljefiskeri, har bemyndiget til at repræsentere puljefiskeriet over for Fiskeridirektoratet.
 2) Stedfortræder: En person som samtlige fartøjsejere, der med deres fangstrettigheder deltager i et puljefiskeri, har bemyndiget til at repræsentere puljefiskeriet over for Fiskeridirektoratet, når puljebestyreren er forhindret.
 § 2. En fartøjsejers fangstrettigheder kan kun indgå i et puljefiskeri, hvis Fiskeridirektoratet har meddelt tilladelse hertil.
Stk. 2. Fiskeridirektoratet kan efter ansøgning meddele tilladelse til, at en fartøjsejers fangstrettigheder indgår i et puljefiskeri fra den 1. januar i et år til den 1. februar i det følgende år.
En tilladelse forudsætter, at alle fartøjsejere, der ansøger om tilladelse til, at deres fangstrettigheder kan indgå i et puljefiskeri, udpeger en puljebestyrer og en stedfortræder for det pågældende puljefiskeri.
§ 3. Tilladelse efter § 2, stk. 2, til at en fartøjsejeres fangstrettigheder kan indgå i et puljefiskeri, medfører, at 1) årsmængder, der tildeles på baggrund af fartøjskvoteandele (FKA), som fartøjsejeren modtager i den periode tilladelsen er givet for, indgår i puljefiskeriet, og 2) at årsmængder, der tildeles på baggrund af individuelle overdragelige kvoteandele (IOK), og som fartøjsejeren modtager i den periode, tilladelsen er givet for, indgår i puljefiskeriet i det omfang, der fastsættes regler herom i reguleringsbekendtgørelsen.
 § 4. Hvis et fartøjs tilknyttede fangstrettigheder indgår i et puljefiskeri, må der ikke med fartøjet drives parfiskeri med et fartøj uden for puljen.
 Stk. 2. Hvis en fartøjsejer, der med sine fangstrettigheder deltager i et puljefiskeri, er registreret som bierhvervsfisker, jf. §§ 17-22 i lov om fiskeri og fiskeopdræt, skal regler og vilkår for denne registrering fortsat opfyldes, herunder kravet om, at fiskeri på fangstrettighederne kun må drives personligt og uden anvendelse af lønnet eller ulønnet medhjælp.
 Stk. 3. Hvis der i medfør af § 32, jf. § 34 i bekendtgørelse nr. 51 af 1. februar 2006 med senere ændringer (indplaceringsbekendtgørelsen), er tildelt kvoteandele til et fartøj, der med sine tilknyttede fangstrettigheder indgår i puljefiskeriet, skal regler, betingelser og vilkår for denne tildeling fortsat opfyldes, herunder om at fartøjsejeren for at undgå en senere reduktion af tildelte fartøjskvoteandele personligt skal deltage aktivt i fiskeri af FKA -arter svarende til værdien af de fartøjskvoteandele, der blev tildelt efter ovennævnte bestemmelser.
 Stk. 4. Et fartøj må højst være tilknyttet et puljefiskeri.
§ 5. Ansøgning efter § 2, stk. 2, skal indgives samlet for alle fartøjsejere, der ansøger om tilladelse til at indgå i det pågældende puljefiskeri med fartøjer, de er ejere eller medejere af.
Der skal anvendes et særligt ansøgningsskema, som kan hentes på direktoratets hjemmeside www.fd.dk eller rekvireres hos Fiskeridirektoratet, Nyropsgade 30, 1780 København V, tlf. 7218 56 00.
 Stk. 2. Ansøgningen skal være modtaget i Fiskeridirektoratet senest den 1. december i året før puljefiskeriets start, jf. dog § 13, og skal indeholde følgende:
 1) Oplysning om havnekendingsnummer, navn og radiokaldesignal for samtlige fartøjer.
 2) Dokumentation for, at puljefiskeriet er organiseret som et aktieselskab, et anpartsselskab, et interessentskab eller en forening samt evt. sikkerhedsstillelse, jf. stk. 3-6.
 3) Underskrift fra samtlige fartøjsejere.
 4) Fuldmagt fra samtlige fartøjsejere til en puljebestyrer samt en stedfortræder for denne til at repræsentere puljefiskeriet over for Fiskeridirektoratet.
 Stk. 3. Hvis puljefiskeriet er organiseret som et aktieselskab, skal ansøgningen vedlægges:
 1) Vedtægter for selskabet.
 2) Udskrift fra Erhvervs- og Selskabsstyrelsens selskabsregister, der viser, at selskabet er registreret.
 3) Attesteret kopi af aktiebogen, der viser, at alle deltagere i puljefiskeriet ejer aktier i selskabet.
 Stk. 4. Hvis puljefiskeriet er organiseret som et anpartsselskab, skal ansøgningen vedlægges:
 1) Vedtægter for selskabet.
 2) Udskrift fra Erhvervs- og Selskabsstyrelsens selskabsregister, der viser, at selskabet er registeret.
 3) Attesteret kopi af fortegnelsen over anparter, der viser, at alle deltagere i puljefiskeriet ejer anparter i selskabet.
 Stk. 5. Hvis puljefiskeriet er organiseret som et interessentskab, skal ansøgningen vedlægges:
 1) Vedtægter for interessentskabet.
 2) Attesteret kopi af interessentskabskontrakten, der viser, at alle deltagere i puljefiskeriet deltager i interessentskabet.
 Stk. 6. Hvis puljefiskeriet er organiseret som en forening, skal ansøgningen vedlægges:
 1) Vedtægter for foreningen.
 2) Attesteret kopi af medlemsfortegnelsen, som er underskrevet af formanden, som viser, at alle deltagere i puljefiskeriet er medlemmer af foreningen.
 3) Dokumentation for, at der over for Fiskeridirektoratet stilles sikkerhed på 125.000 kr. i form af bankgaranti eller anden betryggende sikkerhed for krav, som puljefiskeriet måtte pådrage sig som følge af overtrædelse af fiskerilovgivningen, eller dokumentation for, at deltagerne i puljefiskeriet hæfter personligt for sådanne krav.
 § 6. Fiskeridirektoratet kan efter ansøgning meddele tilladelse til, at fangstrettigheder, der indgår i et puljefiskeri, kan udgå af puljefiskeriet i forbindelse med udskiftning af et fartøj.
Stk. 2. Tilladelse efter stk. 1 forudsætter, 1) at fangstrettigheder, som er tilknyttet det udgående fartøj, bliver i puljefiskeriet og tilknyttes det nye fartøj, og at 2) samtlige fartøjsejere, som deltager i puljefiskeriet, har givet samtykke til udskiftningen.
 Stk. 3. Hvis der verserer en uafgjort straffesag om overtrædelse af fiskerilovgivningen mod puljefiskeriet, kan en tilladelse efter stk. 1 tillige betinges af, at den pågældende fartøjsejer stiller sikkerhed over for Fiskeridirektoratet af en størrelse, som direktoratet fastsætter, i form af bankgaranti eller anden betryggende sikkerhed for krav som følge af afgørelse i straffesagen.
Stk. 4. Ansøgning efter stk. 1 skal indgives til Fiskeridirektoratet af den pågældende fartøjsejer og vedlægges samtykke til udskiftningen fra puljebestyreren, dennes stedfortræder eller samtlige fartøjsejere, hvis fartøjer er omfattet af puljefiskeriet.
En ansøgning skal være modtaget i Fiskeridirektoratet senest den 15. november.
 § 7. Fiskeridirektoratet kan efter ansøgning efter de til enhver tid gældende regler i reguleringsbekendtgørelsen meddele tilladelse til bytte af årsmængder mellem en fartøjsejer, der deltager i et puljefiskeri, og en fartøjsejer uden for dette puljefiskeri, herunder i forbindelse med bytte af kvoteandele, der er godkendt af Fiskeridirektoratet.
Stk. 2. Tilladelse efter stk. 1 forudsætter, at 1) den samlede årsmængde af den pågældende kvote i det puljefiskeri, hvorfra årsmængde overføres, ikke dermed overskrides, og at 2) samtlige fartøjsejere, som er omfattet af det puljefiskeri, hvorfra årsmængde overføres, har givet samtykke til byttet.
 Stk. 3. Hvis der verserer en uafgjort straffesag om overtrædelse af fiskerilovgivningen mod det puljefiskeri, hvorfra årsmængde overføres, kan tilladelse efter stk. 1 tillige betinges af, at der stilles sikkerhed over for Fiskeridirektoratet af en størrelse, som direktoratet fastsætter, i form af bankgaranti eller anden betryggende sikkerhed for krav som følge af afgørelse i straffesagen.
 Stk. 4. Ansøgning efter stk. 1 skal indgives til Fiskeridirektoratet af den pågældende fartøjsejer og vedlægges samtykke til byttet fra puljebestyreren, dennes stedfortræder eller samtlige fartøjsejere, hvis fartøjer er omfattet af puljefiskeriet.
 § 8. Fiskeridirektoratet kan efter ansøgning meddele tilladelse til, at en fartøjsejer, der deltager i et puljefiskeri, kan overdrage retten til at fiske en del af den samlede årsmængde til en fartøjsejer uden for dette puljefiskeri efter de til enhver tid gældende regler i reguleringsbekendtgørelsen.
Stk. 2. Tilladelse efter stk. 1 forudsætter, 1) at den samlede årsmængde af den pågældende kvote i det puljefiskeri, hvorfra årsmængde overføres, ikke dermed overskrides, og at 2) samtlige fartøjsejere, som deltager i det puljefiskeri, hvorfra årsmængde overføres, har givet samtykke til overdragelsen.
 Stk. 3. Hvis der verserer en uafgjort straffesag om overtrædelse af fiskerilovgivningen mod det puljefiskeri, hvorfra en årsmængde overføres, kan tilladelse efter stk. 1 tillige betinges af, at der stilles sikkerhed over for Fiskeridirektoratet af en størrelse, som direktoratet fastsætter, i form af bankgaranti eller anden betryggende sikkerhed for krav som følge af afgørelse i straffesagen.
 Stk.4. Ansøgning efter stk. 1 skal indgives til Fiskeridirektoratet af den pågældende fartøjsejer og vedlægges samtykke fra puljebestyreren, dennes stedfortræder eller samtlige fartøjsejere, hvis fartøjer er omfattet af puljefiskeriet.
 § 9. Fiskeridirektoratet kan efter ansøgning meddele tilladelse til, at en deltager i et puljefiskeri kan skifte til et andet puljefiskeri ved at udtræde af puljefiskeriet efter den 13-måneders-periode, som tilladelsen til puljefiskeriet er givet for, og derefter inden den 1. marts indtræde i et nyt puljefiskeri med virkning fra den forudgående 1. januar og til den 1. februar i det følgende år, jf. § 36 c i lov om fiskeri og fiskeopdræt.
 Stk. 2. Tilladelse efter stk. 1 er betinget af, at der er foretaget reduktion af fangstrettigheder i det puljefiskeri, som ansøgeren udtræder af, hvis der er truffet afgørelse herom efter § 36 b i lov om fiskeri og fiskeopdræt.
 Stk. 3. Hvis der verserer en uafgjort straffesag om overtrædelse af fiskerilovgivningen mod det puljefiskeri, som ansøgeren udtræder af, er tilladelse efter stk. 1 tillige betinget af, at der over for Fiskeridirektoratet stilles sikkerhed for krav som følge af afgørelse i straffesagen af en størrelse, som direktoratet fastsætter, i form af bankgaranti eller anden betryggende sikkerhed.
 Stk. 4. Ansøgning om tilladelse efter stk. 1 skal indeholde dokumentation for opfyldelse af betingelserne i stk. 2 og 3 samt følgende:
1) Opgørelse og fordeling af fangstrettigheder ved udløbet af tilladelsen til det puljefiskeri, som ansøgeren udtræder af, som er underskrevet af puljebestyreren, dennes stedfortræder eller samtlige fartøjsejere, hvis fartøjer er omfattet af puljefiskeriet.
Opgørelsen og fordelingen skal være udarbejdet i overensstemmelse med § 36 a, stk. 3, i lov om fiskeri og fiskeopdræt.
 2) Opgørelse af fangstrettigheder i det puljefiskeri, som ansøgeren ansøger om at indtræde i, som er underskrevet af puljebestyreren eller dennes stedfortræder eller samtlige fartøjsejere, hvis fartøjer er omfattet af puljefiskeriet.
 3) Hvis puljefiskeriet, der indtrædes i, er organiseret som et aktieselskab, vedlægges udskift af aktiebogen, der viser, at ansøgeren ejer en aktie i selskabet.
 4) Hvis puljefiskeriet, der indtrædes i, er organiseret som et anpartsselskab, vedlægges attesteret kopi af fortegnelsen over anparter, der viser, at ansøgeren ejer en anpart i anpartsselskabet.
 5) Hvis puljefiskeriet, der indtrædes i, er organiseret som et interessentskab, vedlægges attesteret kopi af interessentskabskontrakten, der viser, at ansøgeren er deltager i interessentskabet.
 6) Hvis puljefiskeriet, der indtrædes i, er organiseret som en forening, vedlæges attesteret kopi af medlemsfortegnelsen, som er underskrevet af formanden, der viser, at ansøgeren er medlem af foreningen.
 Stk. 5. En ansøgning om tilladelse efter stk. 1 skal være modtaget i Fiskeridirektoratet senest den 15. januar i det år, hvor skiftet til en anden pulje ønskes gennemført.
§ 10. Fiskeridirektoratet kan efter ansøgning tillade, at en deltager i et puljefiskeri med sine fangstrettigheder ifølge opgørelse efter stk. 2, nr. 2, udtræder af puljefiskeriet før udløbet af den 13-måneders-periode, som tilladelsen er givet for, hvis 1) den pågældendes fartøj er overtaget af et dødsbo eller et konkursbo, 2) den pågældende på grund af sygdom ikke er i stand til at drive fiskeri eller 3) der foreligger andre særlige omstændigheder.
Stk. 2. Tilladelse efter stk. 1 kan kun meddeles, hvis der vedlægges 1) samtykke til den ansøgte udtræder fra puljebestyreren, dennes stedfortræder eller samtlige fartøjsejere, som deltager i puljefiskeriet, og 2) opgørelse og fordeling blandt deltagerne i puljefiskeriet af rettigheder og forpligtelser pr. udtrædelsesdatoen, som kan godkendes af Fiskeridirektoratet.
 Stk. 3. Hvis der verserer en uafgjort straffesag om overtrædelse af fiskerilovgivningen mod puljefiskeriet, kan en tilladelse efter stk. 1 tillige betinges af, at der over for Fiskeridirektoratet stilles bankgaranti eller anden betryggende sikkerhed af en størrelse, som fastsættes af Fiskeridirektoratet, for krav som følge af afgørelse i straffesagen.
 Stk. 4. Ansøgning om tilladelse efter stk. 1 skal være modtaget i Fiskeridirektoratet senest den 15. november i året før puljefiskeriets udløb.
 § 11. Hvis en puljebestyrer eller stedfortræder fratræder, skal alle fartøjsejere, der deltager i det pågældende puljefiskeri, uden unødigt ophold bemyndige en ny puljebestyrer eller stedfortræder til at repræsentere puljefiskeriet over for Fiskeridirektoratet og sende fuldmagt herom til Fiskeridirektoratet, jf. § 5, stk. 2, nr. 4.
 § 12. Med bøde straffes den, der overtræder eller forsøger at overtræde § 2, stk.1, og § 4, stk. 1 og 4.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 13. En ansøgning om tilladelse til puljefiskeri, jf. § 2, stk. 2, som skal påbegyndes den 1. januar 2008, skal være modtaget i Fiskeridirektoratet senest den 17. december 2007.
 Stk. 2. Hvis ansøgning om tilladelse til puljefiskeri med henblik på fiskeri fra den 1. januar 2008 ikke indeholder samtlige oplysninger og dokumentation, som er krævet efter bekendtgørelsen, eller tilladelse til puljefiskeri efter § 2, stk. 2, af andre grunde ikke kan meddeles før den 1. januar 2008, kan Fiskeridirektoratet meddele en betinget eller foreløbig tilladelse til at udøve puljefiskeri i et puljefiskeri under etablering.
 Stk. 3. En tilladelse efter stk. 1 forudsætter, at ansøgningen mindst indeholder:
1) oplysning om den valgte organisationsform, 2) identifikation af fartøjsejere og fartøjer, der vil være omfattet af puljefiskeriet, og 3) navn og adresse for puljebestyrer og evt. stedfortræder.
 Stk. 4. En betinget tilladelse efter stk. 1, vil være betinget af, at Fiskeridirektoratet senest den 15. februar 2008 har modtaget samtlige oplysninger og dokumentation, som kræves efter denne bekendtgørelse.
 Stk. 5. En tilladelse efter stk. 1 giver ret til at udøve puljefiskeri i perioden fra den 1. januar 2008 til den 1. marts 2008.
 Stk. 6. Hvis en betingelse, som er fastsat efter stk. 4 ikke overholdes, kan Fiskeridirektoratet træffe afgørelse om, at der ikke længere må fiskes i det pågældende puljefiskeri under etablering, og at der skal foretages opgørelse og fordeling blandt deltagerne af rettigheder og forpligtelser for den forløbne periode.
 Stk. 7. En endelig tilladelse til puljefiskeri, som meddeles i forlængelse af en betinget eller foreløbig tilladelse efter stk. 1, har virkning fra den 1. januar 2008.
 § 14. Bekendtgørelsen træder i kraft den 2. december 2007.
