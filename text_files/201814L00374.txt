Betænkning afgivet af Miljø- og Fødevareudvalget den 5. december 2018 Betænkning over Forslag til lov om ændring af lov om beskyttelse af havmiljøet (Bemyndigelse vedrørende offentliggørelse af navne på rederier, der overtræder reglerne om svovlindhold i skibsbrændstoffer) [af miljø- og fødevareministeren (Jakob Ellemann-Jensen)]:
1. Indstillinger Udvalget indstiller lovforslaget til vedtagelse uændret.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialdemokratiet, Enhedslisten, Alternativet, Radikale Venstre og Socialistisk Folkeparti Socialdemokratiets, Enhedslistens, Alternativets, Radikale Venstres og Socialistisk Folkepartis medlemmer af udvalget støtter lovforslaget med følgende bemærkninger.
S, EL, ALT, RV og SF ønsker den bedst mulige bekæmpelse af luftforurening fra skibe, og en offentliggørelsesordning kan bidrage til at fremme en bedre luftkvalitet.
Derfor mener S, EL, ALT, RV og SF, at den foreslåede offentliggørelsesordning ikke bør begrænses til kun at gælde alvorlige overtrædelser med et bødeniveau på mindst 200.000 kr.
S, EL, ALT, RV og SF er enig i de hensyn, der ligger bag lovforslaget, nemlig at sikre, at miljøreglerne overholdes, at der skabes lige konkurrence blandt rederier, og at ansvarlige og miljøbevidste virksomheder gives mulighed for at fravælge de rederier, der overtræder reglerne.
For at fremme disse hensyn bør offentliggørelsesordningen også omfatte mindre overtrædelser af svovlreglerne, og gentagne overtrædelser bør altid offentliggøres uanset størrelsen på bødeforelægget.
Enhedslisten, Alternativet og Socialistisk Folkeparti Enhedslistens, Alternativets og Socialistisk Folkepartis medlemmer af udvalget gør desuden opmærksom på, at bødestørrelserne ved alvorlige overtrædelser slet ikke står mål med de enorme besparelser, rederier kan opnå ved at bruge billige skibsbrændstoffer med for højt svovlindhold.
EL, ALT og SF opfordrer derfor til, at bødestørrelsen sættes op, så det ikke kan betale sig at snyde.
3. Udvalgsarbejdet Lovforslaget blev fremsat den 4. oktober 2018 og var til 1. behandling den 2. november 2018. Lovforslaget blev efter 1. behandling henvist til behandling i Miljø- og Fødevareudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og miljø- og fødevareministeren sendte den 19. juni 2018 dette udkast til udvalget, jf.
MOF alm. del  bilag 537 (folketingsåret 2017-18). Den 4. oktober 2018 sendte miljø- og fødevareministeren høringssvarene og et høringsnotat til udvalget.
Bilag Under udvalgsarbejdet er der omdelt 5 bilag på lovforslaget.
Spørgsmål Udvalget har under udvalgsarbejdet stillet 3 spørgsmål til miljø- og fødevareministeren til skriftlig besvarelse, som ministeren har besvaret.
Pia Adelsteen (DF) fmd.
Lise Bech (DF) René Christensen (DF) Ib Poulsen (DF) Karina Due (DF) Erling Bonnesen (V) Kristian Pihl Lorentzen (V) Thomas Danielsen (V) Torsten Schack Pedersen (V) Anni Matthiesen (V) Hans Christian Schmidt (V) Carsten Bach (LA) May-Britt Kattrup (LA) Erik Lund (KF) Orla Østerby (KF) Bjarne Laustsen (S) Lea Wermelin (S) nfmd.
Christian Rabjerg Madsen (S) Jesper Petersen (S) Kirsten Brosbøl (S) Simon Kollerup (S) Søren Egge Rasmussen (EL) Øjvind Vilsholm (EL) Christian Poll (ALT) Roger Courage Matthisen (ALT) Rasmus Helveg Petersen (RV) Ida Auken (RV) Trine Torp (SF) Pia Olsen Dyhr (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
