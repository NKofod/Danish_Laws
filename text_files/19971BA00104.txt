Nr BSF 104 Forslag til folketingsbeslutning om, at uddannelsessøgende får ret til  

 uddannelsesstøtte uafhængigt af forældres indkomst Fremsat af Jan Køpke Christensen (FP) Kim Behnke (FP) Tom Behnke (FP) Aage  

 Brusgaard (FP) Niels Højland (FP) Kirsten Jacobsen (FP) Annette Just (FP) den 3. februar 1998 Folketinget opfordrer regeringen til snarest muligt at fremsætte forslag  

 til ændring af lov om Statens Uddannelsesstøtte, således at  

 uddannelsessøgende på 18 og 19 år uafhængigt af forældrenes indkomst kan få  

 fuld uddannelsesstøtte.
Bemærkninger til forslaget Det forekommer ganske urimeligt, at unge mennesker på 18 og 19 år, der i  

 andre sammenhænge er myndige, skal være afhængige af forældrenes indkomst for  

 at opnå ret til den fulde uddannelsesstøtte.
Unge på 18 og 19 år, hvis forældres samlede indkomst overstiger 191.900  

 kr., har i henhold til de nuværende regler ikke ret til tillægget til  

 grundstipendiet, som andre unge har.
Det forekommer ganske urimeligt, at  

 voksne, unge mennesker, som ofte har egne faste udgifter, også selv om de bor  

 hjemme, skal være afhængige af deres forældres indkomst.
Forældreindkomsten  

 har ikke nødvendigvis nogen indflydelse på unges udgiftsniveau.
Alle unge kan  

 have de samme udgifter til fornøjelser og personlig pleje.
I mange tilfælde  

 skal de unge, uanset forældreindtægt, bidrage til såvel husleje som kost,  

 vask af tøj m.v.
Unge mennesker på 18 år har stort set alle voksnes  

 rettigheder; tilmed kan unge blive sendt i krig og komme i fængsel uafhængigt  

 af deres forældres adfærd, men de har til gengæld ikke ret til at modtage  

 fuld uddannelsesstøtte.
Det forekommer ikke rimeligt, at unge mennesker på 18  

 og 19 år skal oplyse deres forældres navn, adresse og personnummer for at  

 ansøge om uddannelsesstøtte.
Skriftlig fremsættelse Jan Køpke Christensen (FP):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om, at uddannelsessøgende får ret til  

 uddannelsesstøtte uafhængigt af forældres indkomst.
(Beslutningsforslag nr.
B 104).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
