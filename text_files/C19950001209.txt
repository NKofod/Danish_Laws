 Det henstilles, at de nedenfor anførte retningslinier følges ved  

 udarbejdelsen af bemærkninger til lovforslag og andre regeringsforslag.
Lovforslag § 1.  Lovforslagets bemærkninger bør udformes således,  

 at de over for Folketingets medlemmer og offentligheden uddyber lovforslagets  

 indhold og giver et fyldestgørende grundlag for vurdering af forslagets  

 begrundelse og forventede virkninger.
 Stk. 2.  Der bør endvidere ved udarbejdelsen af  

 bemærkningerne tages hensyn til, at de kan forventes at få betydning for de  

 myndigheder, der skal administrere loven eller medvirke herved, og for  

 domstolene.
 § 2.  Bemærkningerne bør indeholde et skøn over de  

 statsfinansielle konsekvenser, som lovforslagets gennemførelse vil medføre  

 dels i det finansår, hvor loven skal træde i kraft, dels i de nærmest  

 følgende finansår.
 Stk. 2.  Hvis det er muligt, bør bemærkningerne tillige  

 indeholde en vurdering af forslagets eventuelle finansielle konsekvenser for  

 kommunerne.
§ 3.  Bemærkningerne bør så vidt muligt indeholde et  

 skøn over forslagets konsekvenser for den statslige administration.
Det bør  

 herunder navnlig oplyses, om det vil blive nødvendigt at oprette nye  

 administrative organer eller at udvide bestående organer væsentligt.
Er dette  

 tilfældet, bør der gives et skøn over de forventede merudgifter til  

 administration, herunder til personale og lokaler.
Stk. 2.  Hvis det er muligt, bør der tillige gives et  

 skøn over, hvilke administrative konsekvenser lovforslaget vil medføre for  

 kommuner og andre lokale forvaltningsorganer.
Vil sådanne administrative  

 ændringer medføre udgifter for staten, bør der, hvis størrelsen heraf  

 allerede kan anslås, gives særskilt oplysning herom.
 § 4.  Når lovforslaget indeholder bestemmelser, der  

 giver andre centrale organer end ministerierne kompetence til at træffe  

 endelige administrative afgørelser, herunder afgørelser om fordelingen af  

 bevilgede midler, bør bemærkningerne følge de i stk. 2-4 nævnte  

 retningslinier.
 Stk. 2.  Der bør nøje redegøres for de hensyn, der  

 ligger til grund for den foreslåede kompetencefastsættelse.
 Stk. 3.  Redegørelsen bør tillige indeholde en oversigt  

 over den påtænkte kompetence- og arbejdsdeling mellem ministeriet og det  

 pågældende centrale organ, herunder hvilke beføjelser, der fortsat vil  

 tilkomme ministeren, samt i hvilket omfang der vil ske endelig overførelse af  

 dispositionsret over bevilgede midler.
 Stk. 4.  Ved revision af gældende lovgivning, hvor  

 tilsvarende kompetenceordninger ønskes opretholdt, skal der tillige redegøres  

 for indvundne erfaringer med den pågældende ordning.
 § 5.  Såfremt lovforslaget må antages at ville medføre  

 begrænsning eller udvidelse af de krav, der stilles til erhvervslivet eller  

 private personer i forbindelse med administrationen af den pågældende  

 lovgivning, bør der i bemærkningerne redegøres nærmere herfor.
 § 6.  Bemærkningerne bør indeholde en  

 erhvervsøkonomisk konsekvensvurdering, hvis forslaget efter det enkelte  

 ressortministeriums begrundede vurdering skønnes at ville have væsentlige  

 erhvervsøkonomiske konsekvenser.
 Stk. 2.  Konsekvensvurderingen efter stk. 1 bør som  

 minimum belyse lovforslagets umiddelbare virkning for omkostningerne i  

 erhvervslivet.
 Stk. 3.  Konsekvensvurderingen efter stk. 1 bør ske i  

 den udstrækning, de administrative og datamæssige hensyn tillader det, og  

 tilrettelægges på en sådan måde, at hensynet til en smidig lovgivningsproces  

 fortsat varetages og sådan, at der ikke som følge heraf opbygges nye  

 administrative enheder.
 Stk. 4.  Hvis lovforslaget efter ressortministeriets  

 vurdering ikke har erhvervsøkonomiske konsekvenser, bør dette oplyses i  

 bemærkningerne.
 Stk. 5.  Der henvises i øvrigt til Industri- og  

 samordningsministeriets »Vejledning om erhvervsøkonomiske  

 konsekvensvurderinger« af 8. maj 1994.
 § 7.  Bemærkningerne bør indeholde en miljømæssig  

 konsekvensvurdering, hvis forslaget ud fra det enkelte ressortministeriums  

 begrundede vurdering skønnes at ville have væsentlige miljømæssige  

 konsekvenser.
 Stk. 2.  Konsekvensvurderingen efter stk. 1 kan belyse  

 lovforslagets mulige virkninger på sundhed og sikkerhed, flora og fauna,  

 jordbund, vand, luft, klima, landskab, ressourcer, bygninger og kulturarv.
 Stk. 3.  Konsekvensvurderingen efter stk. 1, bør ske i  

 den udstrækning, de administrative og datamæssige hensyn tillader det, og  

 tilrettelægges på en sådan måde, at hensynet til en smidig lovgivningsproces  

 fortsat varetages og sådan, at der ikke som følge heraf opbygges nye  

 administrative enheder.
 Stk. 4.  Hvis lovforslaget efter ressortministeriets  

 vurdering ikke har miljømæssige konsekvenser, bør dette oplyses i  

 bemærkningerne.
 Stk. 5.  Der henvises i øvrigt til Miljøministeriets  

 »Råd om fremgangsmåde ved miljøkonsekvensvurdering af lovforslag og  

 andre regeringsforslag« af oktober 1993.
 § 8.  Bemærkningerne bør indeholde oplysninger om  

 lovforslagets forhold til traktaten om Den Europæiske Union og regler udstedt  

 i medfør af traktaten.
 Stk. 2.  Hvis lovforslaget fremsættes med henblik på  

 opfyldelse af regler udstedt i medfør af traktaten om Den Europæiske Union,  

 bør der i bemærkningerne til lovforslaget gives oplysninger om karakteren og  

 indholdet af disse regler, herunder om fristen for den nationale  

 gennemførelse.
 Stk. 3.  Hvis lovforslaget eller administrative  

 forskrifter, der forventes udstedt i medfør af bestemmelser i lovforslaget,  

 vedrører bestemmelser i traktaten om Den europæiske Union eller generelle  

 forskrifter udstedt i medfør af traktaten, bør der gives oplysning herom.
 Stk. 4.  Hvis lovforslaget efter ressortministeriets  

 vurdering ikke giver anledning til bemærkninger efter stk. 2 eller stk. 3 bør  

 det oplyses, at lovforslaget ikke indeholder EU-retlige aspekter.
 § 9.  Såfremt der under behandlingen af et i  

 Folketinget fremsat lovforslag af regeringen fremsættes ændringsforslag, bør  

 der så vidt muligt i forbindelse hermed gives oplysninger af den art, som er  

 omtalt i §§ 2-8.
 § 10.  Er der som grundlag for lovforslaget foretaget  

 undersøgelse, herunder undersøgelse af administrativ praksis, statistiske  

 bearbejdelser, erhvervsøkonomiske og/eller miljømæssige beregninger m.v., som  

 er af betydning for vurdering af lovforslagets begrundelse og virkninger, bør  

 der redegøres for undersøgelserne i bemærkningerne eller i bilaget til  

 forslaget.
Stk. 2.  Bemærkningerne bør angive de myndigheder,  

 organisationer m.v., der har afgivet udtalelser til brug ved  

 lovforberedelsen.
Er sådanne udtalelser af en særlig betydning for vurdering  

 af lovforslaget, bør de i almindelighed optages som bilag til forslaget.
Stk. 3.  Såfremt forslaget bygger på en  

 udvalgskommissionsbetænkning eller lignende, bør denne senest samtidig med  

 lovforslagets fremsættelse sendes til det pågældende Folketingsudvalg i 60  

 eksemplarer samt i 25 eksemplarer til fremlæggelse.
Hvis det i helt særlige  

 tilfælde skønnes påkrævet, kan det enkelte ministerium herudover vælge at  

 fremsende materialet til Folketinget i 250 eksemplarer til omdeling til  

 samtlige medlemmer af Folketinget.
§ 11.  Såfremt der ved lovforslaget skabes hjemmel for  

 opkrævning af gebyrer m.v., er udgangspunktet, at gebyret skal dække de  

 modsvarende omkostninger.
Tilsigtes en lavere dækningsgrad, bør der redegøres  

 herfor i lovbemærkningerne.
 Stk. 2.  Afgifter af skattemæssig karakter kan kun  

 fastsættes ved lov, d.v.s. beløb eller beregningsmåde skal fremgå af loven.  

 Tilsvarende gælder for gebyrer m.v., der fastsættes således, at provenuet må  

 forventes at ville overstige omkostningerne.
 § 12.  Med hensyn til oplysninger i bemærkningerne om  

 indholdet af gældende lovbestemmelser, m.v., herunder om disses optagelse som  

 bilag til lovforslaget, og med hensyn til bemærkningernes tekniske udformning  

 bør den vejledning, der indeholdes i cirkulærets bilag, følges.
Andre regeringsforslag § 13.  Andre regeringsforslag i form af redegørelser  

 efter § 19, stk. 4 i forretningsordenen for Folketinget, samt  

 investeringsprogrammer o. l., der forelægges Folketinget, bør så vidt muligt  

 ledsages af skøn og vurdering, som anført ovenfor i §§ 2, 3, 6, 7 og 8.
Ikrafttrædelsesbestemmelser § 14.  Cirkulæret gælder for lovforslag og andre  

 regeringsforslag, der fremsættes efter den 1. februar 1995.
 § 15.  Statsministeriets cirkulære nr. 31 af 26.  

 februar 1993 om bemærkninger til lovforslag og andre regeringsforslag,  

 ophæves med virkning fra den 1. februar 1995.
Statsministeriet, den 11. januar 1995 Poul Nyrup Rasmussen / Henning Lund-Sørensen Bilag Om den nærmere udformning af bemærkninger til lovforslag I.
Oplysninger om indholdet af lovbestemmelser m.v.
1. I bemærkninger til lovforslag, der indeholder bestemmelser som  

 ændrer, ophæver eller afløser en gældende lov, bør tidligere ændringslove til  

 denne lov angives.
Er der udstedt en lovbekendtgørelse af loven, vil det dog  

 være tilstrækkeligt at angive de ændringslove, der er gennemført efter  

 lovbekendtgørelsen, samt sådanne tidligere ændringslove, som har særlig  

 betydning for bedømmelsen af lovforslaget.
 2. For den oprindelige lov og for alle tidligere ændringslove, der  

 har særlig betydning for lovforslagets bedømmelse, bør i almindelighed  

 angives spaltehenvisninger til Folketingstidende (Rigsdagstidende) om disse  

 loves behandling i Folketinget (Rigsdagen). Henvisningerne bør omfatte såvel  

 Folketingets (og Landstingets) forhandlinger som tillæg A, B og C.
 3. Angår et lovforslag i øvrigt spørgsmål, der tidligere har været  

 behandlet i Folketinget, f.eks. under behandlingen af andre lovforslag,  

 herunder finansloven, under åbningsdebat eller i forbindelse med spørgsmål  

 eller forespørgsler, vil der jævnligt være grund til at henvise til  

 Folketingstidende herom.
 2. I forslag til ændringslove bør der i almindelighed i et bilag  

 optages paralleltekster, således at der i sidens venstre spalte citeres  

 indholdet af de bestemmelser, der foreslås ændret, og i højre spalte anføres  

 de foreslåede ændringer.
 2. I forslag til love, der indeholder bestemmelser, som ophæver  

 eller afløser en gældende lov, bør denne eventuelt sammen med lovforslaget i  

 en paralleltekst optages som bilag, medmindre dette på grund af lovens omfang  

 skønnes at ville medføre uforholdsmæssige trykningsudgifter.
 3. Nedsættes der et folketingsudvalg til behandling af et  

 lovforslag, der indeholder bestemmelser, som ændrer, ophæver eller afløser en  

 gældende lov, og er denne lov ikke optaget som bilag til forslaget, bør  

 særtryk af loven så vidt muligt sendes til udvalget straks efter dets  

 nedsættelse.
 3. I bemærkningerne til forslag til ændringslove vil det ofte være  

 påkrævet at give en kort, almindelig fremstilling af den gældende ordning på  

 det pågældende område for at klargøre den sammenhæng, hvori ændringsforslaget  

 skal vurderes.
4. I forslag til love om gennemførelse af traktater eller  

 forskrifter udstedt i medfør af traktaten om Den Europæiske Union, bør den  

 pågældende forskrift i almindelighed optages som bilag.
Er dansk ikke et  

 autentisk sprog i denne tekst, bør en dansk oversættelse optages parallelt  

 med den autentiske tekst.
 5. Hvis der i lovforslaget eller dets bemærkninger henvises til  

 bestemmelser i andre love eller i administrative forskrifter, skal  

 bemærkningerne indeholde citat af bestemmelserne eller de oplysninger om  

 deres indhold, som er nødvendige for forståelsen af lovforslagets indhold og  

 bemærkninger.
II.
Bemærkningernes tekniske udformning 6. Det bør tilstræbes at give bemærkningerne den sproglige og  

 systematiske form, som er bedst egnet til at lette tilegnelsen af deres  

 indhold.
En fremstillingsform, der medfører, at forståelsen af bemærkningerne  

 forudsætter en speciel faglig viden, bør søges undgået.
 7. Bemærkningerne bør i almindelighed opdeles i to hovedafsnit:  

 »Almindelige bemærkninger« og »Bemærkninger til lovforslagets  

 enkelte bestemmelser«.
 8. I afsnittet »Almindelige bemærkninger« bør redegøres  

 for hovedpunkterne i lovforslaget, grunden til dets fremsættelse og  

 hovedlinierne i lovforberedelsen (udvalgsbehandling, indstillinger for  

 myndigheder, organisationer m.v.).
 2. Det vil i almindelighed være mest hensigtsmæssigt, at de  

 oplysninger, der omtales i cirkulærets §§ 2-8 og 10, og dette bilag punkt 1.  

 og 3., gives under »Almindelige bemærkninger«.
9. I afsnittet »Bemærkninger til lovforslagets enkelte  

 bestemmelser« bør bemærkningerne i den typografiske opstilling knyttes  

 til de enkelte kapitler og paragraffer.
Ofte bør der også knyttes  

 bemærkninger til de enkelte stykker i en paragraf og til eventuelle numre  

 indenfor stykkerne.
Det vil jævnligt være hensigtsmæssigt at knytte visse  

 fællesbemærkninger til de enkelte paragraffer, før bemærkningerne til  

 paragraffens enkelte stykker anføres.
10. Bemærkningerne til de enkelte bestemmelser bør i almindelighed  

 indeholde oplysninger om indholdet af de hidtil gældende regler om det  

 pågældende spørgsmål, om de ændringer heri, lovforslaget vil medføre, samt om  

 begrundelsen herfor og eventuelt i denne forbindelse en bedømmelse af, hvilke  

 virkninger den foreslåede ændring kan forventes at få.
Bemærkninger, der  

 alene refererer indholdet af den foreslåede bestemmelse, må således anses for  

 utilstrækkelige.
 11. Bygger lovforslaget på et lovudkast i en udvalgs- eller  

 kommissionsbetænkning, og er der ingen væsentlig forskel mellem lovforslaget  

 og betænkningens udkast, vil bemærkningerne ofte helt eller delvis kunne  

 erstattes med en henvisning til betænkningen, for så vidt bemærkningerne til  

 dennes lovudkast er udformet efter retningslinierne i dette cirkulære.
2. Der bør dog i sådanne tilfælde redegøres for og  

 gøres bemærkninger til de punkter, på hvilke lovforslaget afviger fra  

 betænkningens udkast.
Er der sket en forskydning af paragrafnumre, bør der  

 gives oplysning herom.
12. I bemærkningerne til lovforslag, der genfremsættes, bør  

 anføres spaltehenvisninger til Folketingstidende om forslagets tidligere  

 fremsættelse og behandling.
Eventuelle afvigelser i forhold til det tidligere  

 forslag bør fremhæves under lovforslagets almindelige bemærkninger.
Er  

 afvigelserne af mere omfattende karakter, bør lovforslaget forsynes med nye  

 fuldstændige bemærkninger.
