Bekendtgørelse om ændring af bekendtgørelse om bedre adgang til skolepraktik i 2020 i erhvervsuddannelserne (Skolepraktiklignende ydelse til SU-modtagere og overgangsbestemmelser) § 1 I bekendtgørelse nr. 863 af 12. juni 2020 om bedre adgang til skolepraktik i 2020 i erhvervsuddannelserne, som ændret ved bekendtgørelse nr. 1254 af 26. august 2020, foretages følgende ændringer:
 1. I § 2 indsættes som stk. 3:
»Stk. 3. Uanset at en elev har modtaget SU for den måned, i hvilken eleven efter stk. 1 er påbegyndt i skolepraktik, er eleven berettiget til et beløb svarende til skolepraktikydelse for den pågældende måned, hvor eleven har været i skolepraktik.
Hvis eleven ikke har været i skolepraktik i hele den pågældende måned, udgør det beløb svarende til skolepraktikydelse, som eleven er berettiget til efter 1. pkt., den andel af skolepraktikydelsen, som vedrører den del af den pågældende måned, i hvilken eleven har været i skolepraktik.
Fra beløbet efter 1. og 2. pkt. fratrækkes SU-stipendier og tillæg, som er ydet til eleven for den pågældende måned, i hvilken eleven har været i skolepraktik.
Reglerne i 1. - 3. pkt. gælder dog ikke for elever, som er udmeldt fra eller har afbrudt deres uddannelse senest den 1. i den efterfølgende måned.« 2. § 8, stk. 2, affattes således:
»Stk. 2. Bekendtgørelsen ophæves den 31. december 2020, jf. dog stk. 3-5.« 3. I § 8 indsættes efter stk. 2 som nye stykker:
 »Stk. 3. § 2, stk. 3, ophæves den 1. marts 2021 og har virkning for skolepraktikforløb, der er påbegyndt den 1. august 2020 eller senere.
Stk. 4. §§ 3 og 4 har fortsat virkning for skolepraktik for elever, der senest den 31. december 2020 mister deres ny mesterlæreaftale eller mister deres uddannelsesaftale i prøvetiden.
Det er dog en forudsætning, at eleven senest den 15. januar 2021 accepterer et tilbud fra skolen om optagelse i skolepraktik til påbegyndelse senest den 15. januar 2021.
Stk. 5. §§ 5-7 har fortsat virkning for ekstraordinær skolepraktik for elever, der den 31. december 2020 er optaget i ekstraordinær skolepraktik eller uforskyldt har mistet deres uddannelsesaftale, og som senest den 15. januar 2021 accepterer et tilbud fra skolen om optagelse i ekstraordinær skolepraktik til påbegyndelse senest den 15. januar 2021. Det er dog en forudsætning for optagelse, at eleven senest den 31. december 2020 har meddelt skolen om opsigelsen.« Stk 3. bliver herefter stk. 6.
§ 2 Bekendtgørelsen træder i kraft den 16. december 2020.
