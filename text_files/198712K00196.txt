Nr LSF 196 Forslag til Lov om kommunal anvisningsret til lejligheder i privat  

 udlejningsbyggeri Fremsat af Lissa Mathiasen (S) Svend Andersen (S) Baadsgaard (S) Pia  

 Gjellerup (S) Carsten Andersen (SF) Jørn Jespersen (SF) Pelle Voigt (SF) den 28. januar 1988 § 1. Loven gælder ved udlejning af beboelseslejligheder, der omfattes af lov om leje.
 Stk. 2. Undtaget fra lovens regler er:
1. Ejendomme, der ejes af et almennyttigt boligselskab, jf. § 2 i lov om boligbyggeri, eller af institutioner som nævnt i kapitel 11 og 12 i lov om boligbyggeri.
 2. Ejendomme, som indeholder mindre end 6 beboelseslejligheder.
 Stk. 3. Undtaget fra lovens regler er endvidere:
1. Lejemål, der ved udlejning er omfattet af § 17 i lov om boliger for ældre og personer med handicap.
2. Lejemål, der inden ledighed var delvis udlejet til andet end beboelse, og som ved genudlejning fortsat delvis udlejes til andet end beboelse.
3. Lejemål, der i medfør af lov om byfornyelse og boligforbedring skal stilles til rådighed for genhusning.
§ 2. Kommunalbestyrelsen kan træffe bestemmelse om, at udlejere skal stille indtil hver fjerde ledige lejlighed til rådighed for kommunalbestyrelsen til løsning af påtrængende boligsociale opgaver i kommunen.
Kommunalbestyrelsens beslutning omfatter kun anvisningsretten.
Kommunen betaler lejen fra tidspunktet, fra hvilket en lejlighed er til rådighed for kommunalbestyrelsen, og indtil udlejning sker.
Kommunen garanterer endvidere ved fraflytning for opfyldelse af lejerens eventuelle forpligtelser over for udlejer efter § 98 i lov om leje. Ændrer kommunen en beslutning om at råde over en lejlighed, som ikke er udlejet, skal lejen dog ikke betales ud over det tidspunkt, hvorfra en opsigelse ville have haft virkning.
Stk. 2. Indgår udlejer, uanset om kommunalbestyrelsen har truffet beslutning efter stk. 1, aftale med kommunalbestyrelsen om at stille ledige lejligheder til rådighed for kommunalbestyrelsen til løsning af påtrængende boligsociale opgaver i kommunen, finder reglerne i stk. 1 om kommunens betaling af leje og garanti for opfyldelse af lejerens forpligtelser over for udlejer ved fraflytning tilsvarende anvendelse.
Stk. 3. Boligministeren kan fastsætte nærmere regler om de forhold, der er nævnt i stk. 1 og 2.
§ 3. Kommunalbestyrelsen skal skriftligt give meddelelse til alle udlejere, der udlejer beboelseslejligheder i kommunen, der er omfattet af nærværende lov, om beslutninger efter § 2, stk. 1, første punktum.
Kommunalbestyrelsen giver samtidig anvisning om, hvorledes og i hvilket omfang udlejer skal give meddelelse til kommunen om ledige lejligheder.
§ 4. Undlader udlejer at efterkomme kommunalbestyrelsens anvisninger efter § 3, straffes denne med bøde.
Undlader udlejer, efter at der een gang er idømt bøde for samme forseelse, at give meddelelse til kommunalbestyrelsen om en ledig lejlighed, der efter § 2, stk. 1, skal stilles til rådighed for kommunalbestyrelsen, eller nægter udlejer at indgå lejekontrakt med en af kommunen anvist lejer, kan der ske fradømmelse af retten til at administrere ejendomme efter reglerne i kapitel XVIII A i lov om leje.
§ 5. Retssager vedrørende forhold i denne lov indbringes for boligretten, jf. kapitel XVIII i lov om leje.
§ 6. Udlejes beboelseslejligheder i medfør af § 2 til flygtninge, refunderes kommunens udgifter af staten med 100 pct.
Refusionen udbetales kvartalsvis bagud på grundlag af en opgørelse over kommunens afholdte udgifter.
Opgørelsen fremsendes til Kongeriget Danmarks Hypotekbank og Finansforvaltning.
Stk. 2. Flygtningen tilbagebetaler skyldige beløb i medfør af § 2 til kommunalbestyrelsen i løbet af højst 5 år, idet tilbagebetalingen afpasses efter skyldnerens økonomiske forhold.
 § 7. Loven gælder ikke for Færøerne og Grønland.
 § 8. Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Lovforslaget ligestiller det private udlejningsbyggeri med almennyttigt boligbyggeri i relation til at deltage i løsningen af boligsociale problemer i kommunerne.
Således foreslås i lighed med, hvad der er gældende for almennyttigt byggeri:
- at kommunerne mod visse økonomiske garantier overfor udlejer kan beslutte, at hver 4. ledige lejlighed stilles til rådighed for kommunen til løsning af boligsociale problemer.
- at kommunerne får hjemmel til at stille samme økonomiske garantier, såfremt udlejer ved frivillig aftale stiller lejligheder til rådighed for kommunerne til løsning af boligsociale problemer.
Det foreslås endvidere, at i det omfang lejligheder, der stilles til rådighed for kommunalbestyrelsen, udlejes til flygtninge, refunderes kommunernes udgifter 100 pct. af staten, samt at eventuelle udlæg skal tilbagebetales af flygtningen over højst 5 år.
Det har siden 1984, hvor der i det almennyttige byggeri blev åbnet adgang for kommunal anvisning, været forslagsstillernes ønske, at også de private udlejere skulle deltage i løsningen af de boligsociale problemer, herunder husning af flygtninge.
Desværre har de private udlejere ikke været til at få i tale.
De har ikke ønsket at deltage uden væsentlige økonomiske gevinster.
Således stillede de krav om 25 pct. huslejeforhøjelser for flygtninge, hvis de skulle udleje til dem.
Også gennem radio, TV og dagspresse er der set flere eksempler på, at private udlejere har presset Dansk Flygtningehjælp, flygtninge og boligsøgende i øvrigt til at betale uhyrlige huslejer.
Det er derfor nu nødvendigt at give kommunerne bedre mulighed for dels at løse de boligsociale problemer og dels en bedre mulighed for at anvise boliger i forskellige boligområder og bebyggelser, således at det undgås, at de svageste på boligmarkedet samles i nogle få bebyggelser.
Da forholdene i forskellige egne af landet er vidt forskellige, findes det rigtigt at påtvinge alle kommuner anvisningsret til et bestemt antal boliger.
Det overlades imidlertid til den enkelte kommunalbestyrelse selv at træffe bestemmelse om og vurdere, i hvilket omfang der er behov for at kræve anvisningsret til ledige private lejligheder.
Håbet er naturligvis, at det - ligesom det gælder i store dele af det almennyttige byggeri - ikke bliver nødvendigt for kommunalbestyrelsen at træffe beslutning om anvisningsret, fordi private udlejere henvender sig og anmoder om frivillige aftaler om kommunal anvisning.
Det er klart, at dette lovforslag primært udspringer af flygtningedebatten og det akutte behov, der er for at fremskaffe boliger til flygtninge.
Men vi har også gennem de seneste år kunnet konstatere stadigt stigende ventelister til boliger generelt.
Lovforslaget åbner mulighed for, at kommunerne får lettere adgang til at kunne hjælpe såvel flygtninge som mange andre, der står i akut bolignød.
På den anden side forpligter forslaget også kommunerne politisk og moralsk til ikke at undslå sig del i løsningen af problemerne.
Dette forslag vil især give kommuner uden eller med meget få almennyttige boliger bedre muligheder for at kunne påtage sig denne vigtige samfundsopgave.
Administrative og økonomiske konsekvenser Lovforslaget vil ikke medføre øgede offentlige udgifter eller øget administration.
Tværtimod kan der meget let vise sig mindre besparelser, dels fordi flygtninge hurtigere vil kunne bosættes, dels fordi de opskruede huslejer presses ned, og dels fordi kommunernes socialforvaltninger og Dansk Flygtningehjælp ikke skal bruge så mange ressourcer til at finde bomuligheder til flygtninge og akut boligløse.
Bemærkninger til de enkelte bestemmelser Til § 1 Det foreslås, at loven skal gælde for alle beboelseslejemål i ejendomme med 6 eller flere lejligheder.
Undtaget er alene lejligheder, der er omfattet af lejemål, der såvel før som efter genudlejning udlejes som blandede lejemål, dvs.
erhverv og bolig.
Heller ikke lejligheder, der stilles til rådighed for genhusning i forbindelse med byfornyelse er omfattet af reglerne.
Til § 2 De foreslåede regler svarer stort set til de regler, der gælder for almennyttige boliger, jf. § 14, stk. 2, 3 og 7, i lov om boligbyggeri.
Der gives således kommunerne adgang til at få stillet indtil hver fjerde ledige lejlighed til rådighed til løsning af boligsociale problemer i kommunen.
Kommunalbestyrelsens beslutning omfatter kun anvisningsretten.
Det er således fortsat den lejer, kommunen anviser, udlejer skal indgå kontrakt med.
Der er ikke tale om, at kommunerne skal leje og videreudleje (fremleje). Lov om leje og i regulerede kommuner lov om midlertidig regulering af boligforholdene er i fuld udstrækning også gældende for de lejligheder, kommunen får anvisningsretten til.
Til gengæld for anvisningsretten skal kommunen garantere udlejer huslejen, fra den dag lejligheden står til rådighed for kommunen, og indtil udlejning sker.
Kommunen skal samtidig garantere udlejer, at vedkommende ikke lider tab som følge af en kommunalt anvist lejers manglende opfyldelse af forpligtelser over for udlejer i forbindelse med fraflytning.
Denne garanti fra kommunens side omfatter ikke manglende betaling af husleje, da dette ikke er en forpligtelse, der opstår ved fraflytningen.
Det foreslås endvidere i stk. 2, at kommunen får adgang og pligt til at stille lignende garanti, såfremt udlejer og kommunalbestyrelse frivilligt indgår aftale om, at et vist antal lejligheder skal stilles til rådighed for kommunalbestyrelsen.
Endelig foreslås, at boligministeren skal kunne fastsætte det nærmere indhold af reglerne.
Det er forslagsstillernes opfattelse, at disse i så høj grad som overhovedet muligt skal svare til de regler, der er fastsat for almennyttige boliger, og således sikre, at kommunerne ikke ensidigt anvender boligerne til løsning af specielle kommunale opgaver som f.eks. fremskaffelse af ældreboliger.
Reglerne skal også sikre, at den kommunale anvisning tilrettelægges på en sådan måde, at der sker en rimelig integration af forskellige befolkningsgrupper.
Til § 3 I § 3 fastsættes ud fra et retssikkerhedssynspunkt, at kommunalbestyrelsen skal sørge for, at hver enkelt udlejer, der pålægges at stille mindst hver fjerde ledige lejlighed til rådighed for kommunal anvisning, skriftligt får meddelelse herom.
Denne meddelelse skal samtidig orientere udlejer om fra hvilken dato reglerne får virkning i kommunen, om det antal lejligheder, der skal stilles til rådighed, om hvor udlejer skal give meddelelse, om i hvilken form meddelelsen skal gives og om, hvor hurtigt efter at opsigelse fra en lejer er modtaget, meddelelse herom skal gives til kommunen.
Hverken kommunalbestyrelsen eller udlejer kan beslutte, hvilke konkrete lejligheder i den enkelte ejendom der skal være omfattet af anvisningsretten.
Beslutter kommunen, at det skal være eksempelvis hver femte ledige lejlighed, skal det være hver femte, uanset om det er en eet- eller fire-værelses lejlighed, der tilfældigvis bliver ledig.
Til §§ 4 og 5 For almennyttige boliger kan kommunalbestyrelsen og/eller boligministeren udpege forretningsfører, såfremt selskaberne groft bryder de gældende love og regler.
Tilsvarende foreslås her, at private udlejningsejendomme skal kunne sættes under tvangsadministration, såfremt udlejer eller dennes administrator ikke opfylder de fastsatte bestemmelser og dermed ikke opfylder lovens formål.
Det er dog fundet rimeligt ved den første forseelse mod reglerne at straffe med bøde, hvis udlejeren nægter at lade en af kommunen anvist lejer overtage den pågældende lejlighed.
Tvistigheder mellem kommunen og udlejer om anvisningsrettens omfang m.v. indbringes for og afgøres i første instans af boligretten.
Til § 6 For at tilskynde kommunen til i øget omfang at deltage i løsningen af flygtninges boligproblemer, foreslås der for private udlejningsboliger, som anvises flygtninge af kommunerne, indført en tilsvarende refusion af kommunernes udgifter til flygtninge som følge af udlejers krav på pågældende ved fraflytning, som gælder ved anvisning til almennyttige boliger.
Det vil sige, at kommunernes eventuelle udgifter refunderes 100 pct. af staten.
Tilsvarende foreslås, at flygtninge skal tilbagebetale de af kommunen udlagte beløb over højst 5 år.
