 Med henblik på at sikre udgiftspolitisk samordning samt administrativ og  

 personalemæssig bedømmelse af bestemmelser i love, beregninger, redegørelser,  

 programmer, bekendtgørelser, cirkulærer og vejledninger m.m. fastsættes  

 følgende:
 § 1.  Lovforslag skal så tidligt som muligt og senest  

 samtidig med oversendelsen til Justitsministeriet til lovteknisk gennemgang  

 sendes til Statsministeriet, til Budgetdepartementet (6 eksemplarer) og til  

 Administrations- og Personaledepartementet (3 eksemplarer).
 Stk. 2.  Ændringsforslag til lovforslag skal senest  

 samtidig med oversendelsen til Folketinget sendes til Statsministeriet, til  

 Budgetdepartementet og Administrations- og Personaledepartementet.
 Stk. 3.  For så vidt et lovforslag eller ændringsforslag  

 vil medføre væsentlige økonomiske, administrative eller personalemæssige  

 konsekvenser for staten, amtskommunerne eller kommunerne, skal den påtænkte  

 løsning tages op til forhandling med Budgetdepartementet og Administrations-  

 og Personaledepartementet på det tidligst mulige tidspunkt.  

 Budgetdepartementet henholdsvis Administrations- og Personaledepartementet  

 skal orientere Indenrigsministeriet om alle lovforslag eller ændringsforslag,  

 der vil medføre væsentlige økonomiske, administrative eller personalemæssige  

 konsekvenser for amtskommunerne eller kommunerne.
 Stk. 4.  Statsministeriet, Budgetdepartementet og  

 Administrations- og Personaledepartementet skal senest samtidig med  

 oversendelsen til Folketinget orienteres om sådanne lovforslag, som af  

 tidsmæssige grunde ikke har kunnet forelægges disse departementer på  

 sædvanlig måde.
 § 2.  Beretninger, redegørelser og programmer m.v.,  

 der har økonomiske, administrative eller personalemæssige konsekvenser for  

 det offentlige, skal på det tidligst mulige tidspunkt inden afgivelsen til  

 Folketinget, folketingsudvalg eller offentligheden sendes til  

 Statsministeriet og tages op til forhandling med Budgetdepartementet og  

 Administrations- og Personaledepartementet.
 Stk. 2.  Beregninger, redegørelser og programmer m.v.,  

 der uddyber, supplerer eller ændrer tidligere skøn over lovforslags  

 økonomiske, administrative eller personalemæssige konsekvenser eller ændrer  

 forudsætningerne for lovforslags økonomiske, administrative eller  

 personalemæssige virkninger skal på det tidligst mulige tidspunkt inden  

 afgivelsen til Folketinget, folketingsudvalg eller offentligheden sendes til  

 Statsministeriet og tages op til forhandling med Budgetdepartementet og  

 Administrations- og Personaledepartementet.
§ 3.  Udkast til bekendtgørelser, cirkulærer,  

 vejledninger m.v., som har væsentlige økonomiske konsekvenser for staten,  

 amstkommunerne eller kommunerne, skal tidligst muligt forinden udsendelsen  

 forelægges for Budgetdepartementet.
I forbindelse med forelæggelsen skal der  

 gives oplysning om de økonomiske virkninger for statens, amtskommunernes  

 eller kommunernes finanser samt om, hvorledes disse virkninger forholder sig  

 til, hvad der måtte være oplyst i forbindelse med den pågældende lovs  

 behandling.
Forelæggelse skal tillige ske for Administrations- og  

 Personaledepartementet i tilfælde, hvor udkast til bekendtgørelser,  

 cirkulærer, vejledninger m.v. har væsentlige administrative eller  

 personalemæssige konsekvenser.
 Stk. 2.  For nærmere bestemte kategorier af  

 bekendtgørelser, cirkulærer, vejledninger m.v. kan det med  

 Budgetdepartementet og Administrations- og Personaledepartementet aftales, at  

 forelæggelse ikke skal finde sted.
§ 4.  Udkast til bekendtgørelser m.v., der  

 gennemfører, supplerer eller kundgør EF-retsakter, og som har økonomiske,  

 administrative eller personalemæssige konsekvenser for staten, amtskommunerne  

 eller kommunerne, skal forelægges Budgetdepartementet og Administrations- og  

 Personaledepartementet til udtalelse.
Dette gælder dog ikke bekendtgørelser  

 m.v., der angår prisfastsættelser inden for rammerne af EF's markedsordninger  

 for landbrugsvarer, toldmæssige præferenceordninger eller ændring af  

 toldsatser.
 § 5.  Cirkulæret gælder for love, beregninger,  

 redegørelser, programmer, bekendtgørelser, cirkulærer og vejledninger m.m.,  

 der fremsættes efter den 1. november 1993.
 § 6.  Dette cirkulære træder i stedet for  

 Statsministeriets cirkulære af 25. juli 1983 om udgiftspolitisk samordning og  

 administrative bedømmelse af love m.v., der ophæves med virkning fra 1.  

 november 1993.
