Betænkning afgivet af Retsudvalget den  

 11. april 2000 Betænkning over Forslag til lov om politimæssigt  

 samarbejde i Øresundsregionen Udvalget har behandlet lovforslaget i nogle møder  

 og har herunder stillet spørgsmål til justitsministeren, som  

 denne har besvaret skriftligt.
 Et af udvalgets  

 spørgsmål til justitsministeren og dennes svar herpå er  

 optrykt som bilag til betænkningen.
 Herefter indstiller et flertal (udvalget med  

 undtagelse af Dansk Folkepartis medlem) lovforslaget til vedtagelse  

 uændret.
 Et mindretal (Dansk Folkepartis medlem af udvalget)  

 indstiller lovforslaget til forkastelse ved 3. behandling.
Dansk Folkeparti er principiel modstander af, at  

 udenlandske politistyrker får mulighed for at agere og udøve  

 myndighed på dansk jord.
Lovforslaget indeholder regler om det  

 politimæssige samarbejde vedrørende Øresundsforbindelsen,  

 der i et vist omfang går videre end Schengenkonventionens regler om  

 grænseoverskridende politisamarbejde.
 Dansk Folkeparti er modstander af Schengensamarbejdet, der  

 giver tysk politi mulighed for at fortsætte forfølgelsen af  

 f.eks. en bankrøver over den dansk-tyske grænse og ind i  

 Danmark, og nærværende lovforslag vil give svenske  

 politimyndigheder mulighed for på tilsvarende måde at  

 fortsætte over Øresundsbroen og op til 25 km ind i Danmark.
Øresundsbroen er en relativt lang strækning,  

 og det er derfor forslagsstillernes opfattelse, at politi, som  

 forfølger kriminelle i retning mod broen, har god mulighed for og tid  

 til at kontakte politimyndigheden på den anden side og anmode dem om at  

 stoppe den kriminelle.
Et lovforslag om politimæssigt samarbejde i  

 Øresundsregionen må gerne omfatte udveksling af radiofrekvenser  

 og lignende, der muliggør en hurtig kommunikation om kriminelle, der  

 er på vej over Øresundsbroen.
 Dansk Folkeparti er modstander af Schengenkonventionen og  

 som logisk følge heraf ligeledes modstander af den form for  

 politimæssigt samarbejde, som dette lovforslag indeholder.
Dorte Bennedsen (S)  

  Lissa Mathiasen (S) fmd.  Per Kaalund (S)  

  Else Marie Mortensen (S)  Jan Petersen (S)  

  Anne Baastrup (SF) nfmd.
Sonja Albrink (CD)  

  Elisabeth Arnold (RV)  

  Søren Søndergaard (EL)  

  Birthe Rønn Hornbech (V)  

  Inge Dahl-Sørensen (V)  Karen Rønde (V)  

 Tom Behnke (FRI)  Helge Adam Møller (KF)  

  Jens Heimburger (KF)  Aase D.
Madsen (DF)  

  Jann Sjursen (KRF) Bilag Et af udvalgets spørgsmål til  

 justitsministeren og dennes svar herpå:
 Spørgsmålet er optrykt efter ønske fra  

 Venstre.
 Spørgsmål nr. 1:
 Ministeren bedes redegøre for, hvorfor der lige  

 netop er valgt en grænse på 25 km i forhold til den danske side i  

 den aftale, der er lavet med Sverige henholdsvis Tyskland.
 Svar:
 På den ene side har regeringen lagt vægt  

 på, at den kilometermæssige begrænsning for tysk respektive  

 svensk politi til i særlige undtagelsessituationer at foretage  

 forfølgelse på dansk territorium ikke bliver så  

 snæver, at udenlandsk politi i givet fald kan blive nødsaget til  

 at indstille forfølgelsen - og dermed slippe den eftersatte forbryder  

 m.v. af syne - inden dansk politi kan nå frem og overtage  

 forfølgelsen.
 På den anden side har regeringen ikke fundet det  

 ønskeligt at give udenlandske politimyndigheder adgang til at foretage  

 forfølgelse på dansk grund i videre omfang, end der må  

 forventes at være politimæssigt behov for.
 Det er således efter en afvejning af disse hensyn,  

 at regeringen har fastsat de begrænsninger på 25 km, der er  

 omtalt i lovforslagets almindelige bemærkninger, pkt. 2.5  

 (lovforslaget, side 4, højre spalte).
Hvis erfaringerne med den fastsatte kilometermæssige  

 begrænsning senere måtte vise sig ikke fuldt ud at opfylde de  

 politimæssige behov, vil det naturligvis være nødvendigt  

 at overveje, om begrænsningen bør lempes.
I så fald vil  

 det være op til Danmark selv - efter drøftelse med henholdsvis  

 Tyskland og Sverige - at afgøre dette, jf.
Schengenkonventionens  

 artikel 41, stk. 9.
