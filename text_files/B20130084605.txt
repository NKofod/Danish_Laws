Bekendtgørelse om ændring af bekendtgørelse om meddelelsespligt med hensyn til flyvehavarier og flyvehændelser § 1 I bekendtgørelse nr. 301 af 30. april 1997 om meddelelsespligt med hensyn til flyvehavarier og flyvehændelser, foretages følgende ændringer:
 1. Bekendtgørelsens titel affattes således:
»Bekendtgørelse om meddelelsespligt med hensyn til flyvehavarier og alvorlige flyvehændelser« 2. Indledningen affattes således:
»I medfør af § 137, stk. 4, og § 149, stk. 10, i lov om luftfart, jf. lovbekendtgørelse nr. 959 af 12. september 2011 fastsættes:« 3. § 1 affattes således:
 »§ 1. I denne bekendtgørelse forstås:
1) Flyvehavari og alvorlig flyvehændelse i overensstemmelse med artikel 2 i Europa-Parlamentets og Rådets forordning (EU) nr. 996/2010 af 20. oktober 2010 om undersøgelse og forebyggelse af havarier og hændelser inden for civil luftfart og om ophævelse af direktiv 94/56/EF.
Der henvises i øvrigt til forordningens bilag.
 2) Luftfartøj: Enhver indretning, der kan bæres oppe i atmosfæren ved luftens påvirkning bortset fra indretninger, der bæres oppe alene ved direkte luftpåvirkning på jordens overflade.
3) Lufttrafikhændelse: En alvorlig flyvehændelse, der hovedsagelig relaterer sig til bestemmelserne for lufttrafiktjeneste, og hvor luftfartøjer passerer hinanden i en sådan nærhed, eller hvor andre vanskeligheder forårsaget af mangelfulde procedurer, manglende efterlevelse af procedurer eller fejl ved hjælpemidler på jorden resulterer i, at der opstår en faretruende situation.« 4. § 4 affattes således:
 »§ 4. Når et havari eller en alvorlig hændelse, jf. lovens § 136 er indtruffet over eller på dansk territorium eller med dansk registreret, civilt luftfartøj, skal Havarikommissionen snarest underrettes herom, i overensstemmelse med denne bekendtgørelse.
 Stk. 2. Meddelelsespligten påhviler i henhold til lovens § 137, stk. 2, luftfartøjschefen og den person, der gør tjeneste som flyveleder, eller den, der efter transportministerens bestemmelse i medfør af § 74 gør tjeneste i anden stilling af betydning for luftfartssikkerheden, såfremt den pågældende har ydet lufttrafiktjeneste, der har eller har kunnet have betydning for havariet eller hændelsen, jf. stk. 1. For luftfartanlæg på jorden påhviler meddelelsespligten den ansvarlige for anlægget.
Stk. 3. Er luftfartøjschefen ikke i stand til at opfylde pligten efter stk. 2, 1. pkt., påhviler denne ejeren eller brugeren af luftfartøjet.« 5. I overskriften til Kapitel 4 indsættes efter »og«: »alvorlige«.
 6. § 6 affattes således:
 »§ 6. Flyvehavarier og alvorlige flyvehændelser, bortset fra lufttrafikhændelser, skal meddeles telefonisk til Havarikommissionen for Civil Luftfart og Jernbane.
 Stk. 2. Oplysning om Havarikommissionens adresse og kontaktinformationer optrykkes i Aeronautical Information Circular A (AIC A).
 Stk. 3. Afgivelsen af meddelelsen må ikke forsinkes på grund af mangel på udførlige oplysninger, og den skal indeholde så mange som muligt af nedennævnte oplysninger:
 1) Meddelelse om flyvehavari eller alvorlig flyvehændelse.
 2) Luftfartøjstype, model, nationalitet, serienummer og registreringsmærke.
 3) Navn på luftfartøjets operatør, ejer eller bruger.
 4) Navn på luftfartøjschef og nationalitet på besætning og passagerer.
 5) Dato og tidspunkt for flyvehavariet/den alvorlige flyvehændelse.
 6) Sidste afgangssted og næste planlagte ankomststed.
 7) Havari- /hændelsessted.
 8) Antal besætningsmedlemmer og passagerer om bord.
 9) Antal besætningsmedlemmer og passagerer dræbt eller alvorligt kvæstet.
 10) Antal personer i øvrigt dræbt eller alvorligt kvæstet.
 11) Kort beskrivelse af flyvehavariet eller den alvorlige flyvehændelse samt beskadigelse af luftfartøjet.
 12) (Udfyldes ikke - er reserveret til Havarikommissionen).
 13) Havari-/hændelsesstedets karakteristika.
 14) Afsender og kontaktdata (selskab/pilot).
Stk. 4. Senest 8 dage efter et flyvehavari eller en alvorlig flyvehændelse skal meddelelsen suppleres med en skriftlig rapport, hvis der ikke er truffet anden aftale med Havarikommissionen.
Havarikommissionens rapportformularer skal benyttes.
Formularer kan findes på Havarikommissionens hjemmeside eller ved henvendelse til Havarikommissionen.« 7. § 7, stk. 3, affattes således:
»Stk. 3. Formularen »Air Traffic Incident Report« optrykkes i Aeronautical Information Circular A (AIC A) og kan findes på Havarikommissionens hjemmeside eller fås ved henvendelse til lufttrafiktjenesteenheden, Trafikstyrelsen eller Havarikommissionen.
Oplysning om Havarikommissionens kontaktinformationer optrykkes i Aeronautical Information Circular A (AIC A).« 8. I Anm. 2 indsættes efter »Luftfart«: »og Jernbane«.
 9. I § 8, stk. 1, 1.-3. pkt., ændres »hæfte« til: »fængsel indtil 4 måneder«.
 10. Bilaget ophæves.
§ 2 Bekendtgørelsen træder i kraft den 1. juli 2013.
§ 3 Stk. 1. Bekendtgørelsen gælder ikke for Færøerne.
 Stk. 2. Bekendtgørelsen gælder ikke for Grønland, med undtagelse af de i § 1, nr. 4, affattede bestemmelser: § 4, stk. 2 og 3, de i § 1, nr. 6, affattede bestemmelser: § 6, stk. 2, og § 1, nr. 7-8.
