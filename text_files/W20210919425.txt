Arbejdsmiljøklagenævnet fastholdt afgørelse med påbud til virksomheden om straks at sørge for, at ansatte ikke udsættes for hånd- og armvibrationer i et sundhedsskadeligt omfang. (Arbejdets udførelse) Resume Arbejdsmiljøklagenævnet vurderede, at arbejdet med vinkelsliber til udfræsning af fuger på arbejdsstedet ikke blev udført sikkerheds- og sundhedsmæssigt fuldt forsvarligt.
Det skyldtes, at den daglige aktions- og grænseværdi for vibrationseksponering blev overskredet ved arbejdet.
 Nævnet lagde vægt på, at der i gennemsnit blev arbejdet 4,75 timer om dagen med vinkelsliberen, og at vinkelsliberen med fræsejern blev anvendt størstedelen af tiden.
 Nævnet lagde også vægt på, at arbejde med fræsejern medfører mindst samme vibrationseksponering som ved brug af vinkelsliber, svarende til 6,5 m/s2. Hertil er der en usikkerhed på 1,5 m/s2.
 Det var nævnets vurdering, at usikkerheden på 1,5 m/s2 som udgangspunkt skal lægges til, hvormed både grænse- og aktionsværdien for tilladte vibrationseksponeringer, som de ansatte blev udsat for ved tilsynsbesøget, var overskredet.
 Et mindretal på 2 af nævnets medlemmer fandt, at der ikke var tilstrækkeligt dokumentation for, at ansatte blev udsat for hånd- og armvibrationer i et sundhedsskadeligt omfang.
Den konkrete afgørelse [Adressat udeladt] Afgørelsen er skrevet til [navn udeladt].
Afgørelsen er sendt til [navn udeladt] som repræsenterer [navn udeladt] i sagen.
Afgørelse I har klaget over Arbejdstilsynets afgørelse af den 2. juli 2020 om hånd- og armvibrationer.
 Arbejdsmiljøklagenævnet har nu afgjort sagen på møde den 3. december 2020.
 Resultatet er:
  Arbejdsmiljøklagenævnet fastholder Arbejdstilsynets afgørelse af 2. juli 2020 med påbud til jer om straks at sørge for, at ansatte ikke udsættes for hånd-/armvibrationer i et sundhedsskadeligt omfang.
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at arbejdet med vinkelsliber til udfræsning af fuger på arbejdsstedet [adresse udeladt], ikke blev udført sikkerheds- og sundhedsmæssigt fuldt forsvarligt.
Det skyldes, at den daglige aktions- og grænseværdi for vibrationseksponering blev overskredet ved arbejdet med udfræsning af fuger den 25. juni 2020.
Hvad er afgørende for resultatet Nævnet lægger vægt på, at Arbejdstilsynet ved tilsynsbesøg den 25. juni 2020 hos virksomheden [navn udeladt] konstaterede, at indlejede ansatte arbejdede med udfræsning af fuger i murstenshus.
Til arbejdet anvendte de ansatte vinkelsliber Bosch GWS 7-125. To ud af fire af vinkelsliberne var monteret med fræsejern.
 Arbejdsgiver oplyste til tilsynet, at der ud af en arbejdsdag på 8 timer, blev arbejdet med vinkelslibere i omkring 4,5 til 5 timer.
Nævnet lægger til grund, at der i dette arbejde både blev anvendt vinkelsliber Bosch GWS 7-125 med og uden fræsejern monteret.
Vinkelsliberen med fræsejern blev anvendt størstedelen af tiden.
Der blev i gennemsnit arbejdet 4,75 timer om dagen med vinkelsliberen.
 Nævnet lægger også vægt på, at det fremgår af produktdatabladet fra producenten, at vibrationseksponeringen ved overfladeslibning uden slibepapir med Bosch GWS 7-125 medfører en vibrationseksponering på 6,5 m/s2. Hertil er der en usikkerhed på 1,5 m/s2.
 Herudover har producenten telefonisk oplyst, at arbejde med fræsejern medfører mindst samme vibrationseksponering som ved brug af vinkelsliber, svarende til 6,5 m/s2, med den samme usikkerhed.
 Nævnet lægger videre vægt på, at aktions- og grænseværdien for den daglige vibrationsbelastning var overskredet ved arbejdet med udfræsning af fuger ved tilsynsbesøget den 25. juni 2020.
 Nævnet lægger i den anledning vægt på, at den daglige vibrationsbelastning (A (8)) beregnes efter formlen:
A (8) = a
hv Hvor ahv er vibrationsstyrken i m/s2, T er varigheden af eksponeringen med vibrationsstyrken ahv og T0 er 8 timer.
 Det giver følgende regnestykke:
6,5 m/s2   = 5,008586 m/s2 Det er endvidere nævnets vurdering, at usikkerheden på 1,5 m/s2 som udgangspunkt skal lægges til, hvormed både grænse- og aktionsværdien for tilladte vibrationseksponeringer, som de ansatte blev udsat for ved tilsynsbesøget den 25. juni 2020, var overskredet.
Om reglerne Det følger af arbejdsmiljøloven, at arbejdet skal planlægges, tilrettelægges og udføres så det er sikkerheds- og sundhedsmæssigt fuldt forsvarligt.
 Det følger af bekendtgørelsen om arbejdets udførsel, at arbejdsgiver har pligt til at sikre, at indlejede ansattes arbejde for arbejdsgiveren skal planlægges, tilrettelægges og udføres så det er sikkerheds- og sundhedsmæssigt fuldt forsvarligt.
 Efter reglerne om beskyttelse mod udsættelse for vibrationer i forbindelse med arbejdet er aktionsværdien for den daglige vibrationsbelastning i en referenceperiode på 8 timer 2,5 m/s2 ved hånd- og armvibrationer.
 Grænseværdien for den daglige vibrationsbelastning må ikke overskride 5 m/s2 ved hånd- og armvibrationer.
 Hvis aktionsværdien overskrides, skal arbejdsgiveren undersøge årsagen til dette, og træffe tekniske og organisatoriske foranstaltninger, så udsættelsen for vibrationer begrænses mest muligt.
Grænseværdien må under ingen omstændigheder overskrides.
Hvis grænseværdierne overskrides, skal arbejdsgiveren straks træffe foranstaltninger, der bringer udsættelsen under grænseværdierne, samt sikre at det ikke gentages.
 Arbejdsgiver kan bl.a. benytte alternative arbejdsmetoder, anvende passende hjælpemidler, tilpasse arbejdstiden med passende pauser m.v.
Bemærkninger til klagen [Navn udeladt] har anført i klagen, at der i størstedelen af arbejdet med vinkelsliber blev anvendt en vinkelsliber, som havde fræsejern monteret, og det var kun i omkring 30 minutter, hvor der blev anvendt vinkelsliber uden fræsejern.
 [Navn udeladt] anfører videre, at arbejde med fræsejern er sammenligneligt med arbejde med vinkelsliber med slibepapir, som har en vibrationseksponering på 3,5 m/s2.
 [Navn udeladt] anfører videre, at usikkerheden på 1,5 m/s2 ikke skal medregnes.
Dermed er grænseværdien for arbejde med hånd- og armvibrationer ikke overskredet.
Dette er understøttet af beregninger fra en svensk hjemmeside, som er vedlagt klagen.
 Nævnet bemærker, at vi har lagt klagers oplysninger om brug af vinkelsliber med fræsejern til grund for vores vurdering.
Det kan dog ikke føre til et andet resultat, da producenten har oplyst til Arbejdstilsynet, at vibrationseksponeringen for fræsejern også er mindst 6,5 m/s2 plus usikkerhed på 1,5 m/s2, og ikke kan sammenlignes med vinkelsliber med slibepapir.
Beregningerne som klager har vedlagt, kan derfor ikke lægges til grund, da de forudsætter brug af værktøj med vibrationseksponering på 3,5 m/s2 i 4,5 time.
 Herudover vil aktionsværdien i den konkrete sag utvivlsomt være overskredet, uanset om der lægges en vibrationseksponering på henholdsvis 3,5 m/s2, 6,5 m/s2 eller 8 m/s2. Dette er understøttet af de beregninger, som klager har vedlagt.
 Arbejdsgiver har derfor efter reglerne pligt til at sikre, at udsættelsen for hånd- og armvibrationer nedsættes mest muligt.
Bemærkninger til Arbejdstilsynet Vi kritiserer, at Arbejdstilsynet ikke har lavet et notat i forbindelse med den telefoniske henvendelse til producenten af vinkelsliberen Bosch GWS 7-125 angående vibrationseksponeringen ved arbejde med vinkelsliberen, når der er fræsejern monteret.
 Efter reglerne skal en myndighed, i sager, hvor der vil blive truffet afgørelse af myndigheden, snarest muligt gøre notat om en sags faktiske grundlag eller faglig vurdering, der er af betydning for sagens afgørelse, som myndigheden bliver bekendt med.
 Det fører ikke til et andet resultat, da virksomheden er blevet gjort bekendt med oplysningerne, dels da de blev indhentet under tilsynsbesøget, dels i forbindelse med klagesagen, hvor de fremgår af Arbejdstilsynets genvurdering af 7. september 2020. Virksomheden har dermed haft mulighed for at forholde sig til oplysningerne.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et flertal på 7 ud af nævnets 9 stemmeberettigede medlemmer.
 Et mindretal på 2 af nævnets medlemmer finder, at der ikke var tilstrækkeligt dokumentation for, at ansatte udsættes for hånd- og armvibrationer i et sundhedsskadeligt omfang.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om Arbejdets udførsel  § 38, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om indlejede ansatte  § 21, stk. 1 i bekendtgørelse nr. 1234 af 29. oktober 2018.
Om beskyttelse mod udsættelse for vibrationer i forbindelse med arbejdet  § 3, stk. 1, § 7 og § 8 i bekendtgørelse nr. 63 af 6. februar 2006 om beskyttelse mod udsættelse for vibrationer i forbindelse med arbejdet.
Om notatpligt  § 13, stk. 1, i lov om offentlighed i forvaltningen, jf. lovbekendtgørelse nr. 145 af 24. februar 2020.
Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Navn udeladt] Lovuddrag Bekendtgørelse nr. 674 af 25. maj 2020 af lov om arbejdsmiljø Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 1234 af 29. oktober 2018 om arbejdets udførelse § 21. En virksomhed, der beskæftiger personer, hvis arbejdskraft er udlejet til den eller på anden måde stillet til rådighed for den af en fremmed virksomhed, har pligt til at sørge for, at arbejdet planlægges, tilrettelægges og udføres sikkerhedsmæssigt og sundhedsmæssigt fuldt forsvarligt og i overensstemmelse med arbejdsmiljølovgivningens regler.
 Stk. 2. Inden sådan beskæftigelse påbegyndes, skal virksomheden over for den fremmede virksomhed oplyse følgende, som denne er forpligtet til at videregive til de personer, der skal beskæftiges:
1) det krævede faglige niveau, herunder om særlige kvalifikationer er nødvendige, 2) eventuelle krav til helbredsattester og 3) arbejdets særlige art, herunder eventuelle faremomenter.
Bekendtgørelse nr. 63 af 6. februar 2006 om beskyttelse mod udsættelse for vibrationer i forbindelse med arbejdet § 3. Aktionsværdier og grænseværdier:¬Stk. 1. Hånd-arm vibrationer:
 1. Aktionsværdien for den daglige vibrationsbelastning i en referenceperiode på 8 timer fastsættes til 2,5 m/s2. Den ansattes belastning for hånd-arm vibrationer vurderes eller måles på grundlag af bestemmelserne i bilag 1.
 2. Grænseværdien for den daglige vibrationsbelastning i en referenceperiode på 8 timer fastsættes til 5,0 m/s2. Den ansattes belastning for hånd-arm vibrationer vurderes eller måles på grundlag af bestemmelserne i bilag 1.
§ 7. Hvis den daglige vibrationsbelastning, jf. § 5, overstiger nogen af aktionsværdierne i § 3, skal arbejdsgiveren undersøge årsagen, og arbejdsgiveren skal planlægge og træffe tekniske og organisatoriske foranstaltninger således, at udsættelsen for vibrationer og de dermed forbundne risici begrænses mest muligt.
Ved valg af foranstaltninger skal følgende tillægges særlig opmærksomhed:
 1. Alternative arbejdsmetoder.
 2. Udformning og placering af arbejdspladser.
 3. Valg af passende tekniske hjælpemidler med et godt ergonomisk design og det lavest mulige vibrationsniveau under hensyn til det arbejde, der skal udføres.
 4. Begrænsning af eksponeringens varighed og styrke.
 5. Passende arbejdstider med tilstrækkelige pauser.
 6. Udstyr, som nedsætter risikoen for skader forårsaget af vibrationer, navnlig sæder, der effektivt opfanger helkropsvibrationer, og håndtag, der dæmper hånd-arm-vibrationer.
 7. Planer for vedligeholdelse af arbejdsudstyr, arbejdspladser og arbejdssteder.
 8. Relevant information, instruktion og oplæring, så tekniske hjælpemidler anvendes korrekt og på en sikker måde, og således at vibrationsbelastningen nedbringes mest muligt.
 9. Udlevering af arbejdstøj til udsatte ansatte, således at de beskyttes mod kulde og fugt.
§ 8. Den, der udfører arbejde må under ingen omstændigheder udsættes for en påvirkning, der overskrider grænseværdierne i § 3. ¬Stk. 2. overskrides grænseværdierne i § 3, skal arbejdsgiveren straks 1. træffe foranstaltninger, der bringer værdierne under grænseværdierne i § 3, 2. påvise årsagerne til, at grænseværdien blev overskredet, og 3. tage organisatoriske og tekniske forholdsregler til sikring af, at overskridelsen ikke gentages.
Bekendtgørelse nr. 145 af 24. februar 2020 af lov offentlighed i forvaltningen § 13. I sager, hvor der vil blive truffet afgørelse af en myndighed m.v., skal den pågældende myndighed m.v., når den mundtligt eller på anden måde bliver bekendt med oplysninger om en sags faktiske grundlag eller eksterne faglige vurderinger, der er af betydning for sagens afgørelse, snarest muligt gøre notat om indholdet af oplysningerne eller vurderingerne.
Det gælder dog ikke, hvis oplysningerne eller vurderingerne i øvrigt fremgår af sagens dokumenter.
