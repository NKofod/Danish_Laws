Vejledning Godtgørelse af afgifterne af olie, el, gas og kul Lovene om afgift af olie, el, gas og kul giver mulighed for, at  

 momsregistrerede virksomheder kan få godtgjort den afgift, som er betalt af  

 de pågældende produkter, når disse erhvervsmæssigt forbruges i virksomheden  

 til opvarmning, belysning, procesformål mv.
 Der kan endvidere gives de momsregistrerede virksomheder godtgørelse af  

 den indirekte afgiftsbelastning på varme, som virksomheden modtager fra et  

 fjernvarmeværk eller en anden momsregistreret varmeproducent og anvender til  

 opvarmning og procesformål.
 Energiafgifterne udgør for tiden:
Vareart Afgift Gas- og dieselolie 176 øre/l Fuelolie 198 øre/kg Fyringstjære 178 øre/kg Petroleum i dunke på 10 liter 57 øre/l Anden petroleum 176 øre/l Elektricitet til opvarmning af helårsboliger 29 øre/kWh Anden elektricitet 32,5 øre/kWh Flaskegas (LPG) - autogas 124 øre/l - anden 230 øre/kg Stenkul (incl stenkulsbriketter), koks, cinders og koksgrus 675 kr/ton Brunkulsbriketter og brunkul 485 kr/ton Det bemærkes, at der ikke er afgift på naturgas og bygas.
Olie, el, gas og kul Hovedreglen er, at momsregistrerede virksomheder kan få godtgjort afgift  

 af olie, el, gas og kul i det omfang, virksomhederne har fradragsret for  

 købsmoms (indgående moms) af disse produkter, når de er indkøbt til forbrug i  

 virksomheden.
 Det betyder, at godtgørelsen omfatter afgift af olie, el, gas og kul, som  

 virksomheden anvender til fx:
- opvarmning og belysning af lokaler, som virksomheden selv bruger - drift af vare- og lastbiler, trucks, maskiner - fremstilling af varer.
 Derimod kan virksomheden ikke få godtgørelse for afgift af olie, el, gas  

 og kul, som virksomheden anvender til:
- videresalg - opvarmning og belysning af funktionærboliger - indehaverens og personalets privatforbrug - formål, der ikke vedrører omsætning af momspligtige varer/ydelser.
 Virksomheden kan heller ikke få godtgørelse for afgift af olie, el, gas og  

 kul, som virksomheden anvender til fremstilling af varme, der leveres fra  

 virksomheden.
 Virksomheder, som drives fra erhvervslokaler, der har elinstallationen  

 (elmåleren) fælles med en elopvarmet helårsbolig, skal beregne et eventuelt  

 godtgørelsesberettiget elafgiftsbeløb ved at bruge den særlige elvarmesats  

 for hele det godtgørelsesberettigede forbrug.
Fravigelser Fra hovedreglen om, at virksomhederne kan få godtgørelse i samme omfang,  

 som virksomheden har fradragsret for købsmoms, gælder følgende fravigelser:
Olie Der kan ydes afgiftsgodtgørelse for olie, der anvendes i den kollektive  

 trafik, også selv om virksomhederne ikke har fradragsret for købsmomsen  

 (personbefordring er som hovedregel ikke momspligtig).
Det betyder, at der kan gives afgiftsgodtgørelse for olie, som anvendes  

 til jernbane- og færgedrift samt til drift af rutebiler.
Hyrevogne er ikke  

 omfattet af adgangen til at få afgiftsgodtgørelse.
 Reglerne om godtgørelse til den kollektive trafik er omtalt i en særlig  

 vejledning, der kan fås ved henvendelse til toldkamret.
El Følgende virksomheder kan ikke få godtgørelse af elafgiften, selv om  

 afgiften vedrører omsætningen af momspligtige ydelser:
 - Advokater.
 - Arkitekter, herunder havearkitekter, indendørsarkitekter,  

 indretningsarkitekter, landskabsarkitekter og rådgivende arkitekter.
 - Bureauer, der udøver selvstændige servicefunktioner, fx  

 adresseringsbureauer, anvisningsbureauer, artistbureauer, detektivbureauer,  

 koncert- og teaterbureauer, oplysningsbureauer, patentbureauer,  

 reklamebureauer, vagtbureauer, vikarbureauer og ægteskabsbureauer.  

 Edb-bureauer kan dog opnå elafgiftsgodtgørelse.
- Forlystelsesvirksomhed, fx biograf- og teaterforestillinger, revyer,  

 cirkusforestillinger, koncerter, varieteforestillinger og forlystelsesparker,  

 herunder omrejsende tivolier.
Forlystelsesparker kan få godtgjort afgiften af  

 den elektricitet, der uden for sæsonen anvendes til opvarmning af lagerrum og  

 værksteder samt til vedligeholdelse og reparation af maskiner og andre  

 driftsmidler.
 - Landinspektører.
- Mæglere, fx ejendomsmæglere og ejendomshandlere, samt virksomheder, som  

 formidler udlejning af fast ejendom.
Endvidere varemæglere og andre  

 vareformidlere.
 - Revisorer.
 - Rådgivende ingeniører.
- Virksomheder, der formidler udlejning af plads til lysreklamer.
Det  

 samme gælder, hvis en virksomhed i forbindelse med leje af reklameplads selv  

 afholder eludgiften.
Elafgift af virksomhedens egne reklamer kan godtgøres, hvis reklamerne er  

 anbragt på bygninger mv, som ejes eller er lejet af virksomheden.
Det gælder  

 fx lysreklamer på detailforretninger og servicestationer.
 Virksomheder, som varetager drift af gadebelysning, kan ikke opnå  

 godtgørelse af afgiften af den elektricitet, der forbruges hertil.
For indehavere af vedvarende energianlæg (fx vindmøller) gælder der  

 særlige regler vedrørende godtgørelse af elafgift.
Nærmere oplysning herom  

 kan fås ved henvendelse til toldkamret.
Faktura Det er en betingelse for godtgørelse, at virksomheden kan fremlægge  

 fakturaer, der oplyser dato for udstedelsen, sælgerens navn og adresse,  

 køberens navn og adresse, leveringsstedet, art og mængde af den  

 afgiftspligtige olie, el, gas eller kul samt afgiftens størrelse.
Afgiftens  

 størrelse kan angives ved anførsel af afgiftssatserne.
Som fakturaer anses  

 også regninger og notaer.
 Ved køb (tankning) af olie og autogas på tankstationer kan regningen i  

 stedet for køberens navn og adresse oplyse køretøjets registreringsnummer.
 Det er køberen selv, der må sikre sig, at fakturaen indeholder de  

 nødvendige oplysninger.
 Virksomheder, der sælger afgiftspligtig olie, el, gas og kul, skal efter  

 anmodning fra en momsregistreret køber udstede en faktura med de krævede  

 oplysninger.
Hvis afgiftsbeløbet for leverancen ikke direkte fremgår af købsbilaget, må  

 virksomheden selv beregne afgiftsbeløbet.
Det gøres ved at gange den leverede  

 mængde med afgiftssatsen.
Afgiftssatsen skal derfor fremgå af købsbilaget.
Acontoopkrævninger Acontoopkrævninger kan kun bruges som grundlag for godtgørelse af afgift i  

 det omfang, de direkte indeholder oplysning om afgiftens andel af  

 acontobeløbet.
Denne andel kan på acontoopkrævninger for el angives med det  

 antal kWh, der har dannet grundlag for beregningen af acontobeløbet,  

 suppleret med oplysning om afgiftssatsen.
Varme Momsregistrerede virksomheder kan få godtgjort afgift af den olie, el, gas  

 eller kul, som en varmeleverandør har anvendt til at fremstille varme, der er  

 leveret til og forbrugt i virksomheden.
Afgiften godtgøres i samme omfang,  

 som virksomheden har fradragsret for købsmomsen af den leverede varme.
Det er en betingelse for godtgørelse, at varmen er leveret særskilt til  

 virksomheden fra et fjernvarmeværk eller en anden momsregistreret  

 varmeproducent.
For virksomheder, der modtager fjernvarme, er det dog  

 tilladt, at varmeleveringen sker via ejendomsudlejere, som er momsregistreret  

 for varmelevering.
Den momsregistrerede virksomheds forbrug af varme skal mindst en gang  

 årligt opgøres af den pågældende varmeleverandør.
Opgørelsen foretages ved  

 hjælp af gennemstrømningsmålere, fordampningsmålere eller på grundlag af  

 lokalernes rumfang, etageareal eller andre faste fordelingstal.
 Godtgørelsesordningen omfatter varme til opvarmning fx af lokaler, som  

 virksomheden selv bruger, samt opvarmning til procesformål.
 Derimod omfatter godtgørelsesordningen ikke varme til opvarmning af  

 funktionærboliger og privatboliger samt til formål, der ikke vedrører  

 omsætning af momspligtige varer/ydelser.
Faktura Det er en betingelse for godtgørelse, at virksomheden kan fremlægge  

 fakturaer eller særskilte opgørelser, fx varmeafregninger, der af  

 varmeleverandøren skal afgives mindst en gang årligt.
Faktura eller opgørelse  

 skal bl a oplyse størrelsen af afgiften af den olie, el, gas eller kul, der  

 er medgået til produktionen af varmeleverancen for den pågældende periode.
 Hvis der til fremstilling af den leverede varme fx er anvendt både olie og  

 kul, skal opgørelsen indeholde særskilt angivelse af olieafgift og kulafgift.
Acontoopkrævninger Acontoopkrævninger kan kun bruges som grundlag for godtgørelse af afgift i  

 det omfang, de indeholder oplysning om afgiftens andel af acontobeløbet.  

 Afgiften kan være angivet med oplysning om afgiftsbelastningen pr varmeenhed  

 (fx Gcal, MWh, m3) suppleret med størrelsen af den skønsmæssige fastsatte  

 varmeleverance.
Regnskab Virksomheden skal føre et regnskab, som kan danne grundlag for opgørelse  

 af godtgørelsen.
Regnskabet skal føres i det almindelige forretningsregnskab på konti for  

 henholdsvis olieafgift, elafgift, gasafgift og kulafgift.
Kontiene for  

 olieafgift, elafgift, gasafgift og kulafgift skal tillige omfatte henholdsvis  

 olieafgift, elafgift, gasafgift og kulafgift af varmeleverancer fra  

 fjernvarmeværk eller anden momsregistreret varmeleverandør.
Hvis regnskabet ikke kan indpasses i forretningsregnskabet, skal der for  

 hver afgiftsperiode efter momsloven føres en specifikation over afgiften af  

 den købte olie, el, gas og kul.
Specifikationen vedlægges momsregnskabet.
Regnskabet føres på grundlag af købsbilag, fx fakturaer, regninger, notaer  

 og varmeafregninger.
Virksomheder, der indfører olie, flaskegas eller kul til  

 eget forbrug, og som har betalt afgiften ved indførslen, skal bruge  

 fortoldningsbegæringens debetnota.
 Regnskabet med tilhørende bilag skal opbevares i mindst 5 år og skal være  

 tilgængeligt for toldvæsenet.
Opgørelse Virksomheden skal for hver afgiftsperiode efter momsloven, dvs halvårlig,  

 kvartalsvis, månedsvis eller ugevis, opgøre det beløb, der kan godtgøres.  

 Godtgørelse af afgiftsbeløb for el og varme kan dog omfatte flere perioder  

 under et.
 Godtgørelsesbeløbene angives i hele kroner i de pågældende rubrikker i  

 virksomhedens momsangivelse.
Udbetaling Hvis godtgørelsesbeløbet overstiger det beløb, som virksomheden skal  

 betale i moms, udbetales forskellen til virksomheden.
For rettidigt modtagne  

 angivelser finder denne udbetaling sted senest 3 uger efter, at toldvæsenet  

 har modtaget angivelsen.
 Hvis toldvæsenet ikke kan foretage kontrol af angivelsen på grund af  

 virksomhedens forhold (fx ferielukning eller bortrejse), kan  

 udbetalingsfristen overskrides.
Der er dog en betingelse for udbetalingen, at toldvæsenet har modtaget  

 momsangivelser for tidligere afgiftsperioder.
Hvis virksomheden skylder moms  

 og eventuelle renter for tidligere afgiftsperioder, vil denne gæld blive  

 modregnet ved udbetalingen.
 Hvis virksomheden skylder andre beløb til statskassen, fx told,  

 punktafgifter eller skat, kan en sådan gæld ligeledes modregnes i  

 godtgørelsesbeløbet.
Andre bestemmelser Toldvæsenet har ret til at foretage eftersyn hos virksomheder, der anmoder  

 om godtgørelse af afgift af olie, el, gas og kul.
 Virksomhedens indehaver og de personer, der er ansat i virksomheden, skal  

 yde toldvæsenet fornøden vejledning og hjælp ved eftersynene.
 Hvis det konstateres, at en virksomhed har fået godtgjort for meget i  

 afgift, afkræves virksomheden det for meget godtgjorte beløb til betaling  

 senest 14 dage efter påkrav.
 Betales afgiften ikke i rette tid, skal der betales 1,3 pct. i månedlig  

 rente for hver påbegyndt måned fra den 1. i den måned, i hvilken beløbet skal  

 betales af virksomheden, dog mindst 10 kr.
Fremskyndet tllbagebetaling af energiafgifter Momsregistrerede virksomheder med et særligt stort energiforbrug kan efter  

 ansøgning få tilladelse til månedsvis tilbagebetaling af afgifterne af olie,  

 el, gas og kul.
 Det er således en betingelse, at det samlede energiafgiftsbeløb for  

 byerhvervsvirksomheder udgør mindst 30 000 kr om året og for landbrugs- og  

 fiskerivirksomheder mindst 15 000 kr om året.
 Reglerne om fremskyndet tilbagebetaling af energiafgifter er nærmere  

 omtalt i en særlig vejledning, der kan fås ved henvendelse til toldkamret.
Yderligere oplysninger Har De brug for flere oplysninger. er De velkommen til at henvende Dem til  

 toldkamret.
