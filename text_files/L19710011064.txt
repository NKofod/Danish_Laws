 Den 18. marts 1971 er der i Budapest afsluttet følgende overenskomst  

 mellem Danmark og Den ungarske Folkerepublik vedrørende erstatning for visse  

 danske tilgodehavender hidrørende fra nationaliseret fast ejendom i Ungarn,  

 der ikke blev reguleret ved overenskomsten af 18. juni 1965, jfr.  

 udenrigsministeriets bekendtgørelse nr. 88 af 16. september 1965, Lovtidende  

 C:
OVERENSKOMST mellem Kongeriget Danmarks regering og Den ungarske Folkerepubliks  

 regering vedrørende erstatning for visse danske interesser i Ungarn, der ikke  

 er blevet reguleret ved overenskomsten af 18. juni 1965.
 Kongeriget Danmarks regering og Den ungarske Folkerepubliks regering har,  

 i ønsket om at udligne alle danske fordringer vedrørende visse danske  

 formuegoder, rettigheder og interesser, som er opstået ved nationaliseringen  

 af fast ejendom i medfør af lovskraftig forordning nr. 4 fra år 1952, og som  

 ikke er reguleret ved overenskomsten af 18. juni 1965, truffet aftale om  

 følgende:
Artikel 1 Ved denne overenskomst reguleres endeligt alle danske krav, som er opstået  

 ved nationaliseringen af fast ejendom i medfør af lovskraftig forordning nr.  

 4 fra år 1952. Krav på erstatning har alene fordringshavere, som på  

 tidspunktet for den pågældende foranstaltnings iværksættelse og på dagen for  

 denne overenskomsts undertegnelse var i besiddelse af dansk statsborgerskab.
Artikel 2 Den ungarske regering vil som globalerstatning betale den danske regering  

 d.kr. 25.000 (femogtyvetusinde) inden 30 (tredive) dage efter denne  

 overenskomsts ikrafttræden.
Artikel 3 Betalingen af den i artikel 2 forudsete globalerstatningssum fritager den  

 ungarske regering så vel som alle ungarske fysiske eller juridiske personer  

 for de dem påhvilende forpligtelser over for den danske stat og danske  

 fysiske eller juridiske personer i forbindelse med de i artikel 1 nævnte  

 danske formuegoder, rettigheder og interesser.
Artikel 4 Fra dagen for undertegnelsen af denne overenskomst forpligter den danske  

 regering sig til ikke at støtte krav af den i artikel 1 i denne overenskomst  

 nævnte art mod den ungarske stat eller mod ungarske fysiske eller juridiske  

 personer.
Artikel 5 Fordelingen af den i artikel 2 forudsete globalsum til de danske  

 berettigede henhører udelukkende under den danske regerings kompetence, og  

 der kan derudover på ingen måde opstå forpligtelser for den ungarske stat  

 eller ungarske fysiske eller juridiske personer.
Artikel 6 Denne overenskomst træder i kraft på dagen for undertegnelsen.
 Udfærdiget i Budapest den 18. marts 1971 i to tysksprogede eksemplarer,  

 hvoraf begge har samme gyldighed.
 For Kongeriget Danmarks regering:
H.
Svanholt For Den ungarske Folkerepubliks regering:
Reti Karoly I henhold til artikel 6 trådte overenskomsten i kraft den 18. marts 1971.
 Udenrigsministeriet, den 20. august  

 1971.
 Poul Hartling.
