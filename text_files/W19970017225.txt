 Et byrådsmedlem havde optrådt på en måde, der var egnet til at  

 forstyrre den offentlige orden og medføre ulempe for andre tilstedeværende,  

 idet den pågældende havde været støjende og voldelig.
Den pågældende ansås for valgbar (Fra Valgbarhedsnævnet til et byråd, j.nr. 542/1997).
 X-Byråd har ved brev af 21. oktober 1997 under henvisning til § 101, stk.  

 4, i den kommunale valglov indberettet til Valgbarhedsnævnet, at  

 viceborgmester NN den 22. september 1997 har vedtaget et bødeforelæg på 1.000  

 kr. for overtrædelse af politivedtægten for X-politikreds § 3, jfr. § 59,  

 stk. 1.
 Det fremgår af sagen, at den pågældende den 28. juli 1997 på torvet i X-by  

 optrådte på en måde, der var egnet til at forstyrre den offentlige orden og  

 medføre ulempe for andre tilstedeværende, idet den pågældende havde været  

 støjende, råbende, højrøstet og voldelig, herunder havde kastet et bundt  

 nøgler i retning mod et bord, hvor nøglebundtet havde ramt en  

 tilstedeværendes venstre underarm.
 I den anledning skal man meddele, at Valgbarhedsnævnet har fundet, at den  

 begåede handling - uanset de krav, der må stilles til personer, der beklæder  

 hverv som medlem af kommunale råd - ikke i almindeligt omdømme gør den  

 pågældende uværdig til at være medlem af kommunale råd, jf. den kommunale  

 valglovs § 4.
 Den pågældende må derfor anses for valgbar.
