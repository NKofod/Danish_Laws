Fremsat den 9. marts 2021 af Kim Valentin (V), Louise Schack Elholm (V), Kristian Pihl Lorentzen (V), Torsten Schack Pedersen (V) og Anne Honoré Østergaard (V) Forslag til folketingsbeslutning om forhøjelse af loftet over aktiesparekontoen og investorfradraget Folketinget pålægger regeringen inden den 1. maj 2021 at fremsætte et lovforslag, der forhøjer loftet over aktiesparekontoen og investorfradraget.
Bemærkninger til forslaget Venstre mener, at Danmark skal være et foregangsland, der demonstrerer, at man godt kan forene økonomisk vækst med grøn omstilling.
Men en ambitiøs grøn omstilling kræver først og fremmest en stærk økonomi, hvor virksomheder har gode vækstvilkår, og hvor det er attraktivt at investere i bæredygtige løsninger på fremtidens udfordringer.
Med sine milliarddyre skattestigninger har den socialdemokratiske regering imidlertid gjort det sværere at investere i ny grøn teknologi.
Regeringen har bl.a. valgt at annullere de allerede aftalte skattelettelser for investeringer i iværksættervirksomheder og samtidig fastfryse loftet for, hvor meget danskerne kan indsætte på en aktiesparekonto.
Regeringens økonomiske politik betyder, at det bliver mindre attraktivt for helt almindelige danskere at investere i aktier.
Det svækker en i forvejen udfordret aktiekultur i Danmark og går hårdest ud over nye virksomheder, der har desperat brug for startkapital.
I Venstre vil vi en anden vej.
Med vores finanslovsprioriteter for 2021 siger vi nej tak til skadelige skattestigninger og ja tak til vækstfremmende initiativer.
 Derfor foreslår Venstre at forhøje loftet over aktiesparekontoen og investorfradraget.
 Med forslaget vil det blive lettere for små og nystartede virksomheder at skaffe privat, risikovillig kapital, og forslaget vil styrke den danske aktiekultur.
Økonomi I Venstre har vi i vores finanslovsprioriteter for 2021, »Vækst i en grøn omstilling  med mennesket i centrum« peget på en række finansieringsforslag, der samlet finansierer vores prioriteter  herunder også en forhøjelse af loftet over aktiesparekontoen og investorfradraget.
Skriftlig fremsættelse Kim Valentin (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forhøjelse af loftet over aktiesparekontoen og investorfradraget.
(Beslutningsforslag nr.
B 260) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
