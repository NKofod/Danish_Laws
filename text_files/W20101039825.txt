Ankestyrelsens principafgørelse 224-10 om arbejdsløshedsdagpenge - efterløn - medlemskab af arbejdsløshedskasse - afbrydelse af medlemskabet af en arbejdsløshedskasse - dispensation Resume:
Et medlem af en a-kasse kunne ikke ved ansøgning om efterløn få dispensation for en tidligere afbrydelse i medlemskabet.
Afbrydelsen var på ca. 6 år og fire måneder og skyldtes blandt andet, at medlemmet var under uddannelse.
 Ankestyrelsens Beskæftigelsesudvalg lagde vægt på, at der ikke var tale om en kortvarig afbrydelse af undskyldelige grunde, og at medlemmet ikke kunne anses for at have haft en berettiget forventning om, at afbrydelsen i medlemskabet ikke havde betydning for hendes ret til efterløn.
 Medlemmet havde herefter tidligst ret til efterløn fra juni 2013, hvor hun ville opfylde kravet om medlemskab af en a-kasse i mindst 20 år inden for de sidste 25 år.
 Love:
Lov om arbejdsløshedsforsikring - lovbekendtgørelse nr. 574 af 27. maj 2010 - § 74a, stk. 1, nr. 3, § 74a, stk. 2, § 74a, stk. 3, § 74a, stk. 7, § 78, stk. 1, § 78, stk. 2, § 78, stk. 3, § 78, stk. 4 og § 78, stk. 6 Bekendtgørelser:
Arbejdsdirektoratets bekendtgørelse nr. 113 af 27. februar 2008 om betaling af medlems- og efterlønsbidrag til en a-kasse - § 10 og § 11 Afgørelse:
 Ankestyrelsens Beskæftigelsesudvalg har i møde truffet afgørelse i din sag om dispensation for afbrydelse i medlemskab og indbetaling af efterlønsbidrag.
Resultatet er  Du kan ikke få dispensation for afbrydelse i medlemskab og indbetaling af efterlønsbidrag.
 Vi er således kommet til samme resultat som Arbejdsdirektoratet.
Begrundelsen for afgørelsen Vi har lagt til vægt på, at du er født den 14. januar 1950.
 Vi har endvidere lagt vægt på, at du har været medlem af en a-kasse i perioden fra den 1. juli 1977 til den 1. februar 1987, og at du på ny blev medlem af en a-kasse den 21. juni 1993.
 Endelig har vi lagt vægt på, at du har indbetalt efterlønsbidrag fra den 1. april 1999.
 På den baggrund finder vi, at du efter reglerne tidligst kan opnå ret til efterløn den 21. juni 2013, hvor du vil kunne opfylde kravet om medlemskab af en a-kasse i mindst 20 år inden for de sidste 25 år.
Dispensation for afbrydelse i medlemskabet i perioden fra 1. februar 1987 til den 21. juni 1993 Direktøren for Arbejdsdirektoratet kan undtagelsesvis tillade, at der ses bort fra afbrydelser i medlemskabet og indbetaling af efterlønsbidrag ved afgørelsen af, om kravene i stk. 2-4 er opfyldt.
Tilladelsen kan gøres betinget af, at medlemmet efterbetaler bidrag til arbejdsløshedsforsikringen og efterlønsbidrag for den pågældende periode.
 Ifølge praksis kan der dispenseres for afbrydelse i medlemskabet og indbetaling af efterlønsbidrag, når et medlem har fået en berettiget forventning om at være omfattet af efterlønsordningen, eller når der har været tale om kortvarig afbrydelse af undskyldelige grunde.
 Vi finder ikke, at du kan få dispensation for afbrydelsen i medlemskabet.
 Vi har i den forbindelse lagt vægt på, at der ikke var tale om en kortvarig afbrydelse af undskyldelige grunde  afbrydelsen varede således ca. 6 år og 4 måneder og beroede bl.a. på, at du var under uddannelse.
 Vi har endvidere lagt vægt på, at du ikke kan anses for at have haft en berettiget forventning om, at afbrydelsen i medlemskabet ikke havde betydning for din ret til efterløn.
Det bemærkes i den forbindelse, at ifølge de regler, der var gældende den 21. juni 1993, hvor du blev genindmeldt i a-kassen, forudsatte ret til efterløn som udgangspunkt mindst 20 års medlemskab inden for de sidste 25 år.
Som følge af afbrydelsen i medlemskabet kunne du ikke på genindmeldelsestidspunktet have en berettiget forventning om at have ret til efterløn før den 21. juni 2013.
 Du kunne heller ikke med rette have en forventning om, at de regler, der var gældende den 1. februar 1987, hvor du meldte dig ud af a-kassen, ville forblive uændret i den periode, hvor du ikke var medlem af a-kassen.
 Det forhold, at a-kassen efterfølgende ved brev af 8. oktober 2003 fejlagtigt oplyste, at du havde ret til efterløn fra den 4. juni 2011, kan ikke føre til et ændret resultat.
 Du har til støtte for dispensation henvist til KEN nr. 10034 af 5. september 2008.
Arbejdsmarkedets Ankenævn traf i denne sag afgørelse om, at det pågældende medlem skulle have dispensation for afbrydelse i indbetaling af efterlønsbidrag.
Nævnet fandt, at medlemmet på baggrund af a-kassens vejledning havde fået en berettiget forventning om, at han efter en pause i indbetalingen af efterlønsbidrag fortsat kunne få ret til efterløn under forudsætning af opfyldelse af anciennitetskravet.
Omstændighederne i KEN nr. 10034 af 5. september 2008 var således ikke de samme som i din sag.
Afgørelsen kan således ikke føre til en ændret vurdering af din sag.
Oplysninger i sagen Vi har afgjort sagen på grundlag af:
