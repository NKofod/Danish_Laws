 Ved Civilretsdirektoratets vejledning nr. 214 af 20. december 1995 er der  

 bl.a. på baggrund af forarbejderne til lov om forældremyndighed og samvær  

 orienteret om overvåget samvær, herunder om overvågningens form og formål,  

 jf. vejledningens kapitel 4.
 Ved bekendtgørelse nr. 535 af 19. juni 1996 om ændring af bekendtgørelse  

 om forældremyndighed og samvær er det nu bestemt, at overvåget samvær skal  

 være et generelt offentligt tilbud, og det er bestemt, at forældre ikke skal  

 betale for overvågningen.
 Civilretsdirektoratet skal henlede statsamternes opmærksomhed på, at  

 overvåget samvær alene skal fastsættes, når det efter en konkret vurdering  

 findes nødvendigt, jf. lovens § 17, stk. 2.
Under normale omstændigheder vil fastsættelse af vilkår om overvågning  

 stride mod, hvad der er bedst for barnet.
Bestemmer statsamtet imidlertid, at  

 der skal være overvågning, tilsiger hensynet til barnet, at denne varetages  

 af personer og under forhold, som barnet kender og er tryg ved.
Statsamtet  

 bør således sikre, at overvågning i videst muligt omfang varetages af  

 familiemedlemmer eller personer fra forældrenes bekendtskabskreds og foregår  

 i private hjem.
For så vidt angår små børn, kan der i øvrigt peges på, at  

 f.eks. vuggestuen vil være en god ramme for et overvåget samvær, hvis det er  

 muligt at samarbejde herom.
Overvågning ved familiemedlemmer og venner  

 forudsættes at kunne etableres uden udgift for det offentlige.
Hvis det er umuligt - eller efter en konkret vurdering uhensigtsmæssigt -  

 at etablere overvågning under hjemlige forhold, skal statsamtet sørge for  

 andre rammer for et overvåget samvær og for, at der er egnede personer til  

 rådighed, herunder i særlige tilfælde sagkyndigt personale.
Dette følger af  

 bekendtgørelsens § 19 a, idet det er statsamtets opgave at sikre, at  

 muligheden for et overvåget samvær er til stede.
 Justitsministeriet har oplyst, at der efter forhandling mellem  

 Justitsministeriet og Indenrigsministeriet er afsat et beløb på 3 mill. kr.  

 årligt til ordningens gennemførelse.
 Bevillingsteknisk overføres beløbet til Indenrigsministeriet, som frit kan  

 vurdere, om rammen skal uddeles til statsamterne eller administreres som en  

 central pulje.
