Nr BTL 45 Betænkning over Forslag til lov om ændring af lov om beskatningen af  

 pensionsordninger m.v., kildeskatteloven og skattekontrolloven   

 Nr L 45 1985-86, 1. samling Blad nr 218 Afgivet af skatte- og afgiftsudvalget Afgivet: 19851129 Skatteog afgiftsudvalget har behandlet lovforslaget i nogle møder og har herunder stillet spørgsmål til ministeren for skatter og afgifter, som denne har besvaret skriftligt.
Der er af ministeren for skatter og afgifter stillet nedenstående ændringsforslag, hvorom henvises til de ledsagende bemærkninger.
Herefter indstiller et flertal (udvalget med undtagelse af fremskridtspartiets medlem) lovforslaget til vedtagelse med de af ministeren for skatter og afgifter stillede ændringsforslag.
Et mindretal inden for flertallet (socialdemokratiets og socialistisk folkepartis medlemmer af udvalget) beklager lovforslagets sene fremkomst, der som dokumenteret under udvalgsarbejdet bidrog til en omfattende hamstring af ophørende livsforsikringer med det formål at undvige formueskat m.v., især i den sidste uge forud for den 22. oktober.
Det har desværre ikke under udvalgsarbejdet været muligt at samle flertal for et indgreb, der kan inddrage gevinsten ved denne form for skattetænkning.
Mindretallet vil udnytte alle politiske muligheder, der måtte opstå, for at begrænse gevinsten på ophørende livsforsikringer på ekstraordinært store beløb.
Et mindretal (fremskridtspartiets medlem af udvalget) indstiller lovforslaget til forkastelse ved 3. behandling.
ÆNDRINGSFORSLAG Af ministeren for skatter og afgifter, tiltrådt af et flertal (udvalget med undtagelse af FP):
Til § 1 1) I det under nr. 4 foreslåede nye stk. 3 i § 50 ændres i 1. pkt.
»for en fuldt skattepligtig person« til: »for en person,  

 der er skattepligtig efter kildeskattelovens § 1, eller et selskab eller en forening m.v., der er skattepligtig efter selskabsskattelovens § 1,».
2) I det under nr. 4 foreslåede nye stk. 3 i § 50 udgår 4. pkt., og i stedet indsættes:
»Præmier eller bidrag til livsforsikringer, der alene kommer til udbetaling i tilfælde af den forsikredes død eller invaliditet inden forsikringstidens aftalte udløbstidspunkt, medregnes ikke ved opgørelsen af det nævnte beløb.
Dette gælder dog kun, hvis forsikringstidens aftalte udløbstidspunkt ikke ligger senere end første policedag efter den forsikredes fyldte 80. år.« 3) I det under nr. 4 foreslåede nye stk. 3 i § 50 indsættes efter 5.
 pkt., der bliver 6. pkt.:
»Afgiften forfalder for personer til betaling på samme tidspunkt og med samme betalingsfrist som 1. rate vedrørende restskatter, jfr.
kildeskattelovens § 61, og for selskaber og foreninger m.v. på samme tidspunkt og med samme betalingsfrist som indkomstskatten, jfr. selskabsskattelovens § 30. Betales afgiften ikke rettidigt, betales en rente på 1 pct. pr. påbegyndt måned fra forfaldsdagen at regne.
Renten tilfalder statskassen og kan ikke fradrages ved opgørelsen af den skattepligtige indkomst.
Afgiften og den nævnte rente kan inddrives efter reglerne om inddrivelse af personlige skatter, jfr. kildeskattelovens afsnit VII, og af selskabsskatter, jfr. selskabsskattelovens § 30. I øvrigt finder skattelovgivningens regler om pligt til at selvangive, straf for urigtig selvangivelse og klageadgang tilsvarende anvendelse på afgiftspligtige præmier m.v. efter dette stykke.« Til § 4 4) I stk. 3 indsættes efter 1. pkt. som nyt punktum:
»For selskaber og foreninger m.v. har § 1, nr. 4, dog virkning for livsforsikringer, hvor skriftlig begæring om oprettelsen ikke er fremsat før den 22. november 1985.« 5) I stk. 3 indsættes i 2. pkt., der bliver 3. pkt., efter »den 22.
 oktober 1985«: », for selskaber og foreninger m.v. dog fra den  

 22.
 november 1985,».
Ny paragraf 6) Efter § 4 indsættes som ny paragraf:
»§ 01 Ministeren for skatter og afgifter kan fastsætte regler om, at ændringer af en livsforsikring, der omfattes af pensionsbeskatningslovens § 50, stk. 1, nr. 1, og er oprettet i henhold til en skriftlig begæring, der er fremsat før den 22.
oktober 1985, ikke i forhold til nævnte lovs § 50, stk. 3, som affattet i § 1, nr. 4, anses som oprettelse af en ny forsikring, såfremt ændringerne skyldes separation eller skilsmisse.
Det er dog en betingelse, at ændringerne ikke medfører en forøgelse af den årlige præmiebetaling.« BEMÆRKNINGER Til nr. 1, 4 og 5 Lovforslaget omfatter kun personers indbetalinger til livsforsikringer.
Et selskab kan tegne en livsforsikring på en bestemt persons liv, f.eks. hovedaktionærens liv.
Dette kræver dog den pågældendes samtykke.
Ved at indskyde midler i en sådan forsikring i stedet for at foretage indskud f.eks. på en konto i et pengeinstitut opnås bl.a., at afkastet af midlerne undergives realrenteafgift i stedet for indkomstbeskatning.
Udbetalingen af forsikringssummen til selskabet vil efter statsskattelovens § 5 være skattefri.
Som anført i lovforslagets bemærkninger skal det særlige regelsæt, der gælder på dette forsikrings- og opsparingsområde, for fremtiden i det væsentlige forbeholdes livsforsikringer, hvor forsikringsdækningen er det afgørende, samt langsigtet pensionsopsparing.
Det foreslås derfor, at 40 pct.-afgiftsreglen også kommer til at omfatte selskaber og foreninger m.v.
Under hensyn til, at selskaber m.v. ikke er omfattet af lovforslaget, foreslås ændringen sat i kraft fra fremsættelsen af disse ændringsforslag.
Til nr. 2 Ændringsforslaget går ud på at præcisere, at det - som fremhævet i lovforslagets bemærkninger - alene er de rene risikoforsikringer, som fritages for afgiften.
Fritaget for afgiften er således alene de såkaldte ophørende livsforsikringer, dvs. livsforsikringer, hvor forsikringssummen kun kommer til udbetaling i tilfælde af, at den forsikrede dør eller bliver invalid inden forsikringens aftalte udløbstidspunkt.
For at undgå, at udløbstidspunktet aftales fastsat således, at forsikringssummen med sikkerhed kommer til udbetaling og der derfor reelt bliver tale om en livsvarig livsforsikring, indeholder ændringsforslaget en bestemmelse om, at afgiftsfritagelsen kun gælder, hvis forsikringen ifølge aftalen udløber senest den første policedag (årsdag for policens oprettelse) efter den forsikredes fyldte 80. år.
Til nr. 3 Efter ændringsforslaget fastsættes et forfaldstidspunkt og en betalingsfrist for afgiften vedrørende livsforsikringer svarende til forfaldstidspunkt m.v. for 1. rate for restskatter for personer og svarende til forfaldstidspunkt m.v. for indkomstskatten for selskaber og foreninger m.v.
Endvidere foreslås en morarente i tilfælde af for sen indbetaling af afgiften svarende til morarenten ved for sen indbetaling af indkomstskat, jfr. kildeskattelovens § 63, stk. 1.
Endelig foreslås det, at de regler om pligt til at selvangive, straf for urigtig selvangivelse, klageadgang og inddrivelse, som gælder for den skattepligtige indkomst og skatterne heraf, også skal gælde for de indbetalinger og den afgift, som lovforslaget omhandler.
Til nr. 6 Ændringer i en livsforsikring, der er tegnet før den 22. oktober 1985, vil - afhængigt af de konkrete forhold - medføre, at forsikringen i forhold til afgiftsbestemmelsen må betragtes som en ny forsikring, således at forsikringen ved ændringen bliver omfattet af afgiftsreglen.
I forbindelse med forsikringstagerens eventuelle separation eller skilsmisse kan der opstå behov for at foretage ændringer i en livsforsikring, navnlig af dækningen.
Det er derfor rimeligt at åbne mulighed for, at der i sådanne særlige situationer inden for visse grænser kan foretages ændringer.
Det er dog en forudsætning, at ændringerne ikke medfører en forøgelse af den årlige præmiebetaling.
Ændringsforslaget indeholder en bemyndigelsesbestemmelse til dette formål.
Hagen Hagensen (KF) nfmd.
Collet (KF) Houe (KF) Fogh Rasmussen (V) Gudrun Andreasen (V) Bente Juncker (CD) Blæsbjerg (FP) Arne Bjerregaard (KrF) Jytte Hilden (S) Sonja Mikkelsen (S) Lohmann (S) Lykketoft (S) Stavad (S) fmd.
Tastesen (S) Rahbæk Møller (SF) Thoft (SF) Bernhard Baunsgaard (RV) Partierne VS og FD havde ikke medlemmer i udvalget.
