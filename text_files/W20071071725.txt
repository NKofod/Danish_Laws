Klage fra pårørende over manglende tvangsindlæggelse af patient med stort alkoholmisbrug Nævnet fandt ikke grundlag for at kritisere den behandling, som patienten modtog af den praktiserende læge den 15. juni 2004.
 Det var nævnets vurdering, at den praktiserende læge ved sin kontakt med patienten og hans mor den 15. juni 2004 havde tilstrækkeligt grundlag for at vurdere, at der ikke var tegn til sindssygdom eller en tilstand, der ganske måtte sidestilles hermed.
 Det var endvidere nævnets vurdering, at den praktiserende læge på relevant vis herefter forsøgte at overtale patienten til en frivillig indlæggelse og til et lægebesøg.
 Nævnet fandt på denne baggrund, at den praktiserende læge ikke havde grundlag for at foretage sig yderligere i anledning af henvendelsen.
 Nævnet fandt videre, at der ikke var grundlag for at kritisere den behandling patienten modtog på psykiatrisk afdeling, herunder at det blev vurderet, at patienten ikke havde en psykose.
 Herudover fandt nævnet ikke grundlag for at kritisere den vurdering og rådgivning, som patientens mor modtog af den praktiserende læge den 23. juni 2004, herunder rådgivning om, at der ikke var det krævede grundlag for at tvangsindlægge sønnen.
