Ankestyrelsens principafgørelse P-9-92 om invaliditetsydelse - tilkendelse efter det fyldte 60. år - pension Resume:
 Der kunne ikke tilkendes invaliditetsydelse til en ansøger, som var fyldt 60 år, da erhvervsevnen ikke varigt skønnedes nedsat til det ubetydelige.
 Ankestyrelsen lagde ved afgørelsen til grund, at betingelserne for at tilkende invaliditetsydelse efter lov om social pension § 18, stk. 1, efter bestemmelsens formulering - "som ville have ret til højeste eller mellemste førtidspension" - måtte sammenholdes med betingelserne for tilkendelse af førtidspension i lovens § 14.
 For ansøgere over 60 år skal erhvervsevnen således være nedsat til det ubetydelige.
 Love:
Lov om social pension - lovbekendtgørelse nr. 411 af 26. maj 1992 - § 14, stk. 2, nr. 2 og § 18, 1. punktum Lov om højeste, mellemste, forhøjet almindelig og almindelig førtidspension m.v. - lovbekendtgørelse nr. 485 af 29. maj 2007 - § 14, stk. 2, nr. 2 og § 21, 1. pkt.
 Sagsfremstilling:
M, der var selvstændig landmand, søgte om førtidspension som 59-årig på grund af slidgigt i lænden og højre hofte.
M drev en ejendom på 13 ha, som var opdyrket med korn og raps, der blev høstet af maskinstation.
Kvægbesætningen var reduceret fra 24 til 4 køer.
Svinebesætningen blev passet af M og ægtefællen i forening.
Landbruget gav et overskud på 192.925 kr.
 Revaliderings- og pensionsnævnet tilkendte M forhøjet almindelig førtidspension efter § 14, stk. 3, nr. 1.
 M ankede med henblik på tilkendelse af mellemste førtidspension.
 Afgørelse:
 M skønnedes ikke på tidspunktet for ansøgning om førtidspension berettiget til mellemste førtidspension eller invaliditetsydelse efter § 14, stk. 2, nr. 1, og § 18, 1. pkt. i lov om social pension.
 Da overskuddet af M's virksomhed var af en sådan størrelse, at det udelukkede fra tilkendelse af mellemste eller højeste førtidspension, havde Ankestyrelsen overvejet muligheden for tilkendelse af invaliditetsydelse.
For at få tilkendt invaliditetsydelse var det en betingelse, at M mindst var berettiget til mellemste førtidspension, og at der ved arbejdet ydedes en indsats, der var udover hvad der kunne forventes i betragtning af invaliditeten.
På baggrund af de lægelige oplysninger, der forelå om helbredstilstanden før M's 60. år, fandt Ankestyrelsen, at M's erhvervsevne ikke kunne anses for nedsat med omkring 2/3, hvilket er en betingelse for at få tilkendt mellemste førtidspension.
For så vidt angik M's helbredstilstand efter det fyldte 60. år ville det kunne berettige til mellemste førtidspension, hvis M's erhvervsevne var helt ubetydelig i ethvert erhverv.
Dette anså Ankestyrelsen ikke var tilfældet.
 Ankestyrelsen tiltrådte derfor revaliderings- og pensionsnævnets afgørelse.
