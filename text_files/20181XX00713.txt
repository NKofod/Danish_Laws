Skriftlig fremsættelse (27. februar 2019) Justitsministeren (Søren Pape Poulsen):
 Herved tillader jeg mig for Folketinget at fremsætte:
Forslag til lov om ændring af straffeloven (Forbud til dømte seksualforbrydere) (Lovforslag nr.
L 173) Seksuelle overgreb mod børn er en meget alvorlig forbrydelse, som kan påvirke offeret resten af livet.
Samfundet skal stå klar til at hjælpe et barn, der bliver udsat for et seksuelt overgreb, og samtidigt sikre, at gerningspersonen bliver straffet og ikke forgriber sig på børn igen.
En række konkrete sager med dømte seksualforbrydere, der efter udstået straf har begået nye overgreb, har vist, at der er behov for at styrke indsatsen på området.
Der har været tale om sager, hvor dømte seksualforbrydere, der er givet et forbud mod at opholde sig sammen med børn, igen har begået seksuelle overgreb.
Jeg fremlagde den 11. december 2018 udspillet Styrket indsats mod pædofilidømte.
Udspillet indeholder en række initiativer, der har til formål at styrke indsatsen mod dømte seksualforbrydere.
 Lovforslaget gennemfører en række af initiativerne i udspillet Styrket indsats mod pædofilidømte.
 I dag kan retten i forbindelse med en dom for visse seksualforbrydelser give den dømte et særligt forbud mod at opholde sig sammen med børn og tage kontakt til børn.
Med lovforslaget foreslås det bl.a. at udvide rækkevidden af opholdsforbud, så det ikke kun omfatter områder i nærheden af selve gerningsstedet, men så det også kan omfatte andre områder, hvor der er fare for, at den dømte begår ny lignende kriminalitet.
Det foreslås også, at forbud skal kunne gives, allerede når det må antages, at der er fare for, at den dømte vil begå ny lovovertrædelse af lignende beskaffenhed.
Det foreslås endvidere, at forbud fremover som udgangspunkt skal gives indtil videre, dvs. uden tidsbegrænsning.
Retten skal dog kunne beslutte at tidsbegrænse forbuddet i 1-5 år.
 Lovforslaget indebærer desuden, at strafferammen for overtrædelse af forbud hæves fra fængsel indtil 4 måneder til fængsel indtil 2 år.
Det foreslås endelig, at politiet skal føre tilsyn med dømtes overholdelse af forbud.
Tilsynet skal udføres uanmeldt og omfatte hele forbuddets gyldighedsperiode, dvs. fra forbuddet gives, til det ophæves eller bortfalder.
Politiet skal som led i tilsynets gennemførelse uden retskendelse kunne skaffe sig adgang til den dømtes bolig og andre lokaliteter, som den dømte råder over, og foretage undersøgelse heraf.
Politiet skal endvidere uden retskendelse kunne foretage undersøgelse af breve og andre papirer samt andre genstande, som den dømte råder over, og om nødvendigt medtage disse med henblik på undersøgelse af deres indhold.
Politiet skal også kunne videregive oplysninger til indehavere og bestyrere af virksomheder, institutioner mv. om, hvilke personer der har fået forbud mod at opholde sig i den pågældende virksomhed, institution mv.
Modtagerne af oplysningerne vil være underlagt tavshedspligt.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
