Nr BTL 36 Betænkning over Forslag til lov om ændring af lov om kemiske stoffer og  

 produkter   

 Nr L 36 1986-87, 1. samling Blad nr 728 Afgivet af miljø- og planlægningsudvalget Afgivet: 19870410 Udvalget har behandlet lovforslaget i en række møder og har herunder stillet spørgsmål til miljøministeren, som denne har besvaret dels skriftligt, dels i samråd.
Nogle af de bilag, som er tilgået udvalget, vil blive optrykt i et bilagshæfte til betænkningen.
 Skriftlige og/eller mundtlige henvendelser er modtaget fra:
Danmarks Naturfredningsforening, Danske Husmandsforeninger, Dansk Erhvervsgartnerforening, De danske Landboforeninger og Gartnernes Landsklub.
Miljøministeren har tilkendegivet, at afviklingen af restlagre ved forbud mod bestemte midler normalt ikke bør vare mere end 1 år, således at midler, der forbydes, er helt fjernet fra markedet efter 1 års forløb.
Miljøministeren har oplyst, at der er enighed mellem Miljøstyrelsen og Bekæmpelsesmiddelrådet om, at der med »Kriterier for, hvornår bekæmpelsesmidler anses for farlige for sundheden eller særlig farlige for miljøet«, jf.
Miljøstyrelsens notat af marts 1987, er tilvejebragt et vurderingsgrundlag for administrationen af § 35, stk. 1, der er så vidtgående, som man kan tænke sig med den eksisterende viden.
Kriterierne vil løbende blive justeret i takt med øget viden om kemiske stoffers øko-toksiske og human-toksiske virkninger.
Miljøministeren har understreget, at der ved godkendelsen af midler vil blive lagt vægt på at inddrage andre alternativer end kemiske stoffer.
Miljøministeren har tilkendegivet, at der ved vurderingen af et middels effektivitet vil blive inddraget langtidsvirkninger og nytteværdien af alternative dyrkningsformer og -metoder.
Miljøministeren har tilkendegivet, at der vil blive anlagt en meget streng vurdering af midlers sundheds- og miljømæssige effekt ved godkendelse til ikkeerhvervsmæssig anvendelse for effektivt at begrænse brugen af bekæmpelsesmidler blandt private.
Miljøministeren har tilkendegivet, at overgrænsen for afgiften på et bekæmpelsesmiddel på 60.000 kr. vil blive ophævet og afgiften fastsat til 3 pct. med henblik på finansiering af miljøministerens handlingsplan for nedsættelse af forbruget af bekæmpelsesmidler.
Ministeren har tilkendegivet, at han vil nedsætte et udvalg, der skal undersøge mulighederne for at fastsætte maksimale grænser for miljøbelastningen fra bekæmpelsesmidler.
Midlerne til forskning fordeles af Miljøministeriet efter drøftelser i det udvalg, der er omtalt i handlingsplanen.
Statens Planteavlsforsøg, Planteværnscenteret, bliver selvstændigt repræsenteret i udvalget.
Der er af miljøministeren stillet ændringsforslag, hvorom henvises til de ledsagende bemærkninger.
Herefter indstiller UDVALGET lovforslaget til VEDTAGELSE med de stillede ændringsforslag.
Et MINDRETAL (Socialdemokratiets og Socialistisk Folkepartis medlemmer af udvalget) ønsker at udtale, at de stillede ændringsforslag medfører en væsentlig forbedring af lovforslaget.
Mindretallet er desuden tilfreds med, at der sikres de nødvendige midler, idet afgiften øges til 3 pct.
Med vedtagelsen af ændringsforslagene får ministeren en række bemyndigelser, bl.a. til at fastsætte sprøjtefri zoner, indføre sprøjtejournaler samt fastsætte uddannelseskrav til personer, der erhvervsmæssigt anvender sprøjtemidler.
Efter mindretallets opfattelse har man allerede i dag grundlag for at fastlægge indholdet af disse bemyndigelser, men mindretallet frygter, at tiden trækkes i langdrag, inden tilfredsstillende regler bliver gennemført.
Mindretallet finder derfor, at der allerede fra 1. januar 1988 skal føres sprøjtejournaler over brugen af bekæmpelsesmidler, samt at det fra 1990 skal kræves, at erhvervsmæssig anvendelse af bekæmpelsesmidler kun må foretages af personer, der har sprøjtecertifikat.
Sprøjtecertifikatet opnås ved at gennemgå et kursus i miljø- og sundhedsmæssigt forsvarlig anvendelse af bekæmpelsesmidler.
Kursusets varighed skal svare til specialarbejderskolernes kurser i dag med pensum og prøve godkendt af Miljøstyrelsen og Arbejdstilsynet.
Dog kan nuværende brugere erhverve certifikat ved efteruddannelse af kortere varighed med pensum og prøve godkendt af Miljøstyrelsen og Arbejdstilsynet.
Alle nye erhvervsmæssige brugere skal have certifikat, mens de nuværende brugere i løbet af en 5-årig periode skal gennemgå efteruddannelsen.
Mindretallet finder endvidere, at der skal indføres sprøjtefri zoner på 10 meter fra søer, moser, strandenge m.v. samt inden for en afstand af 10 meter til vandforsyningsanlæg som foreslået i miljøministerens handlingsplan for nedsættelse af forbruget af bekæmpelsesmidler.
Mindretallet finder tillige, at der bør indføres sprøjtefri zoner omkring private haver samt arealer, der dyrkes uden brug af bekæmpelsesmidler.
Endvidere ønsker mindretallet at tilkendegive, at staten, kommunerne og amtskommunerne skal gå i spidsen med at nedsætte forbruget af bekæmpelsesmidler ved helt at ophøre med at bruge ukrudtsbekæmpelsesmidler i parker og anlæg.
Endelig ønsker mindretallet, at bekæmpelsesmidler kun må anvendes i private haver, hvis midlerne er særligt godkendt og mærket hertil.
Det er mindretallets opfattelse, at også Samarbejdsudvalget for Økologiske Jordbrugere bør repræsenteres i det udvalg, som er omtalt i handlingsplanen, og som skal fordele midlerne til forskning.
Mindretallet har noteret sig, at det foreliggende lovforslag giver hjemmel til en revurdering af klassificerede midler, herunder de såkaldte »gule midler«.
Mindretallet ønsker at tilkendegive, at der øjeblikkelig efter lovens § 30 nedlægges forbud mod anvendelse af de »gule midler«.
Et ANDET MINDRETAL (Det Konservative Folkepartis, Venstres og Kristeligt Folkepartis medlemmer af udvalget) finder, at bekæmpelsesmiddelafgiften skal nedsættes med samme beløb, som er afsat til revurdering af klassificerede planteværnsmidler, når denne revurdering er tilendebragt, dog senest om 3 år.
Ændringsforslag Af MILJØMINISTEREN, tiltrådt af UDVALGET:
Til § 1 1) I det under NR. 2 foreslåede § 33, STK. 2, tilføjes som nyt 2.
 PKT.:
»For kemiske stoffer og produkter klassificeret som »meget  

 giftig« og »giftig« meddeles godkendelse dog for en periode af 4 år.' 2) I det under NR. 2 foreslåede § 33, STK. 3, tilføjes som nyt 2.
 PKT.:
»For kemiske stoffer og produkter klassificeret som »meget  

 giftig« og »giftig« bortfalder godkendelsen dog 1. januar 1991.' 3) Det under NR. 4 foreslåede § 36, NR. 2, affattes således:
»2) tilsyn og kontrol med godkendelsespligtige stoffer og produkter og med disses anvendelse,».
 4) Efter nr. 5 indsættes som nyt nummer:
 »01. Efter § 38 indsættes:
»§ 38 a.
Med henblik på at nedsætte det samlede forbrug af godkendelsespligtige stoffer og produkter kan ministeren fastsætte regler om begrænsning i eller forbud mod anvendelse af sådanne stoffer og produkter på bestemte arealer.«» 5) Efter nr. 5 indsættes som nyt nummer:
 »02. Efter § 38 indsættes:
»§ 38 b.
Ministeren kan fastsætte regler om, at erhvervsmæssig anvendelse af bekæmpelsesmidler kun må foretages af personer med bevis for at have modtaget undervisning i miljø- og sundhedsmæssigt forsvarlig anvendelse af disse midler.
Stk. 2. Ministeren kan herunder fastsætte nærmere regler om undervisningens indhold samt om kravene til opnåelse af det i stk.
1 nævnte bevis.«» 6) Efter nr. 5 indsættes som nyt nummer:
 »03. Efter § 38 indsættes:
»§ 38 c.
Ministeren kan fastsætte regler om, at den ansvarlige for en ejendom, hvorpå der erhvervsmæssigt anvendes bekæmpelsesmidler, skal føre journal over brugen af disse midler.
Stk. 2. Ministeren kan herunder fastsætte nærmere regler om, hvilke oplysninger der skal indgå i den i stk. 1 nævnte journal.«» 7) NR. 6 affattes således:
 »6. § 46 affattes således:
»§ 46. Kommunalbestyrelsen fører tilsyn med overholdelsen af regler fastsat i medfør af §§ 38 a-c.
Stk. 2. Ministeren kan i øvrigt bemyndige kommunalbestyrelsen til at udføre opgaver i forbindelse med tilsynet med, at loven og forskrifter udfærdiget efter loven overholdes.«» 8) I den under NR. 12 foreslåede ændring af § 61 indsættes efter »§ 35, stk. 5«: », §§ 38 a-c«.
BEMÆRKNINGER Til nr. 1 og 2 Sigtet med lovforslaget er at fremme overgangen til mindre farlige eller skadelige bekæmpelsesmidler.
I konsekvens heraf foreslås det, at godkendelsen af de farligste bekæmpelsesmidler kun skal gælde i 4 år.
Til nr. 3 Kontrollen og tilsynet med reglerne om bekæmpelsesmidlernes anvendelse skal også betales via den afgift, der opkræves.
Kontrollen og tilsynet med overholdelse af de under nr. 4 og 6 foreslåede regler skønnes at ville koste i størrelsesordenen 10 mill. kr. pr. år.
Beløbet skal afholdes inden for det samlede provenu af afgifter, jf. bemærkningerne til nr. 4 og 6.
Til nr. 4 Ændringsforslaget giver hjemmel til at indføre sprøjtefri zoner.
En eventuel anvendelse af bemyndigelsesbestemmelsen afhænger af resultatet af Folketingets arbejde med redegørelsen om marginaljorder.
Til nr. 5 Ændringsforslaget giver hjemmel til at sikre en uddannelse af dem, der erhvervsmæssigt bruger bekæmpelsesmidler.
Uddannelse skal ske i overensstemmelse med regeringens handlingsplan.
Det indebærer, at alle, der erhvervsmæssigt sprøjter for andre, gennemgår kurser af 14 dages varighed.
Udgiften hertil vil være 2-2,5 mill. kr. pr. år i 4 år.
Alle øvrige erhvervsmæssige brugere forudsættes efteruddannet på 1-dags kurser, hvilket medfører udgifter på ca. 3 mill. kr. pr. år i 4 år.
Til nr. 6 Ændringsforslaget giver hjemmel til på et senere tidspunkt at indføre krav om sprøjtejournal.
Det skal ske i overensstemmelse med retningslinierne i handlingsplanen.
Til nr. 7 og 8 Bestemmelserne er en konsekvens af ændringsforslag nr. 4-6.
AHLMANN-OHLSEN (KF) FISCHER (KF) OLE BERNT HENRIKSEN (KF) SVEND ÅGE PETERSEN (KF) BENTE NIELSEN (V) SØNDERBY (V) MAISTED (V) STEFFENSEN  

 (KRF) fmd.
RITT BJERREGAARD (S) CAMRE (S) ERIK HOLST (S) TOVE LINDBO LARSEN (S) HENNING NIELSEN (S) LØVIG SIMONSEN (S) MARGRETE AUKEN (SF) nfmd.
LEIF HERMANN (SF) LONE DYBKJÆR (RV) Partierne CD, FP og VS havde ikke medlemmer i udvalget.
