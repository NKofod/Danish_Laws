1. Åremålsansættelse, jfr.
TL § 2, er en tidsbegrænset  

 ansættelse og kan ske på tjenestemandsvilkår eller på tjenestemandslignende  

 vilkår.
 Det er endvidere forudsat, at der kan indgås aftaler med de berørte  

 organisationer om åremålsansættelse på overenskomstvilkår.
 Lovgrundlaget er dels TL § 30, dels L 264 22/5 1986 om åremålsansættelse  

 af tjenestemænd og ansatte på tjenestemandslignende vilkår (åremålsloven),  

 der er trådt i kraft den 28/5 1986.
 Åremålsansættelser forud for dette tidspunkt er omfattet af L 173 28/4  

 1971 om kongelig udnævnelse og åremålsansættelse af visse tjenestemænd.
 2. Hovedprincippet i åremålsansættelse er, at  

 ansættelsen er tidsbegrænset til en periode af 3-6 år.
Tidsrummet fastsættes af vedkommende minister.
Forlængelse  uden  

 opslag kan finde sted for en periode af maksimalt 3 år.
Forlængelse uden  

 opslag kan ske flere gange, når blot den samlede varighed af forlængelserne  

 ikke overstiger 3 år.
Genansættelse i ny(e) periode(r) kan ligeledes finde  

 sted.
I så fald kræves  nyt opslag.
 Det henstilles, at ministerier og styrelser såvel i forbindelse med  

 nyoprettelse som ved genbesættelse af tjenestemandsstillinger overvejer,  

 hvorvidt den pågældende stilling bør besættes på åremålsvilkår.
 3. For etablering af åremålsansættelse gælder følgende  

 procedureregler:
 Bestemmelse om, hvilke stillinger - såvel nyoprettede som bestående - der  

 skal kunne besættes på åremål, træffes af vedkommende minister.
 Inden bestemmelse træffes, skal spørgsmålet af ressortministeriet  

 forhandles med vedkommende centralorganisation.
Derefter skal sagen forelægges lønningsrådet til udtalelse.
Forelæggelsen  

 for lønningsrådet sker ved skrivelse direkte fra vedkommende minister til  

 rådet.
 Når en stilling een gang er godkendt til besættelse på åremål, kræver  

 nybesættelse på åremål efter ledighed ikke ny forelæggelse for lønningsrådet.
 Det må påregnes, at lønningsrådet som hidtil vil gøre åremålsansættelse  

 betinget af, at sådan ansættelse ikke vil medføre genbeskæftigelsesproblemer  

 ved åremålets udløb, og at opslag af åremålsstillinger foretages alternativt  

 med henblik på, at stillingen kan besættes varigt eller på åremål afhængigt  

 af, hvilken ansøger der udpeges.
Såfremt ansættelse ønskes på overenskomstvilkår, forudsættes det  

 imidlertid, at ressortministeriet, forinden afgørelse træffes, har forhandlet  

 med vedkommende centralorganisation, der måtte have forhandlingsretten,  

 såfremt der var anvendt ansættelse på tjenestemands- eller  

 tjenestemandslignende vilkår.
Denne forhandling finder dog først sted, efter  

 at lønningsrådet har udtalt sig.
4. Lønningsrådet har i 1973 fastsat generelle  

 kriterier for, hvilke stillinger der vil kunne forventes godkendt til  

 besættelse på åremål.
Kriterierne, der fortsat er gældende, er gengivet i  

 økonomi- og budgetministeriets cirkskr. 16/7 1973 om anvendelse af  

 åremålsansættelse.
 5. Løn- og andre ansættelsesvilkår i forbindelse med  

 åremålsansættelse fastsættes ved aftale i medfør af TL § 45. Særlige  

 pensionsvilkår er fastsat i åremålsloven eller fastsættes af finansministeren  

 efter indhentet udtalelse fra lønningsrådet.
På grundlag af en mellem finansministeriet og tjenestemændenes  

 centralorganisationer indgået rammeaftale i henhold til den tidligere lov  

 fastsættes vilkårene ved konkret aftale i det enkelte tilfælde.
Af  

 rammeaftalen og praksis fulgte nedenfor følgende anførte  

hovedretningslinier:
 Løntillæg på 10-15 pct. for personer, der i forvejen er tjenestemænd i  

 staten (indefrakommende) og indtil 25 pct. for andre personer  

 (udefrakommende).
Tjenestefrihed med løn i een måned for hvert års åremålsansættelse,  

 medmindre forholdene taler herimod.
Ved efterfølgende varig ansættelse i  

 åremålsstillingen nedsættes tjenestefriheden til det halve.
 Tilbagegangsret for indefrakommende til en stilling, der normalt ikke  

 ligger mere end 2 lønrammer under åremålsstillingen.
 I tilfælde af genansættelse skal samtlige vilkår tages op til vurdering på  

 ny.
 Efter den gældende lov er det ikke færdigforhandlet, hvorledes  

 ansættelsesvilkårene skal fastsættes.
 6. I åremålsloven er hjemlet specielle  

 pensionsoptjeningsregler for tjenestemænd på åremål.
Efter såvel den tidligere som den nuværende åremålslov får en person, der  

 forud for åremålsansættelsen var tjenestemand - foruden medregning af  

 åremålsansættelsen i pensionsalderen - for hvert års tjeneste i  

 åremålsstillingen et tillæg på 2,7 pct. af højeste pension i  

 åremålsstillingens lønramme.
Tillægget bliver lagt til den pension, som  

 tilkommer den pågældende fra den varige tjenestemandsstilling.
Den samlede  

 pension kan dog ikke overstige den pension, der ville være opnået ved  

 pensionering fra en stilling i samme lønramme som åremålsstillingen.
Disse  

 regler er i den nye lov udvidet til at gælde for alle personer, der forud for  

 åremålsansættelsen var omfattet af en tjenestemandspensionsordning eller en  

 tjenestemandslignende pensionsordning.
Efter den tidligere lov kunne en person, der ikke forud for  

 åremålsansættelsen var tjenestemand , efter finansministerens  

 bestemmelse få forhøjet pensionsalderoptjening, således at der - afhængig af  

 den pågældendes pensionsmæssige stilling i øvrigt - kunne ske medregning i  

 pensionsalderen af hvert års tjeneste i åremålsstillingen med op til 4 gange.  

 Den således optjente pension kunne komme til udbetaling fra den pågældendes  

 60. år eller tidligere, hvis forholdene talte derfor.
Når udbetalingen  

 påbegyndtes, ville den på fratrædelsestidspunktet beregnede pension blive  

 forhøjet med de reguleringer, som i perioden fra fratrædelsen til  

 udbetalingstidspunktet var blevet ydet til aktuelle pensioner.
 Efter den gældende lov træffer finansministeren for personer, der er  

 omfattet af § 1, stk. 3 , d.v.s. personer, der ansættes på åremål på  

 tjenestemandslignende vilkår, efter indhentet udtalelse fra lønningsrådet  

 bestemmelse om en pensionsordning, der kan tilpasses den konkrete  

 ansættelsessituation.
Bilags- og henvisningsoversigt Bilag til kap. 14 Bilag 14.1 Lov 264 22/5 1986 om åremålsansættelse af tjenestemænd og ansatte på  

 tjenestemandslignende vilkår (åremålsloven).
Bilag 14.2 Ministeriet for statens lønnings- og pensionsvæsens cirkskr. 110 18/6 1971  

 om lov om kongelig udnævnelse og åremålsansættelse af visse tjenestemænd.
Bilag 14.3 Økonomi- og budgetministeriets cirk. 170 16/7 1973 om anvendelse af  

 åremålsansættelse.
Bilag 14.4 Fmst. cirk. 29/6 1977 om visse forhold i forbindelse med åremålsansættelse  

 af tjenestemænd.
Bilag til andre kapitler Bilag 17.1 L 173 28/4 1971 om kongelig udnævnelse og åremålsansættelse af visse  

 tjenestemænd.
