 I tilfælde, hvor der i forbindelse med bilinspektionens syn eller  

 afprøvning af et køretøj opstår skade, udfærdiges rapport herom på den  

 særlige »Rapport om uheld og beskadigelser i forbindelse med syn af  

 køretøj« , P 367 (6/71).
 Hvor skade er påført det køretøj, som er i bilinspektionenes varetægt, og  

 køretøjet er kaskoforsikret, foranlediger bilinspektionen, at skaden anmeldes  

 til forsikringsselskabet.
Såfremt det køretøj, der er i bilinspektionens varetægt, har påført  

 trediemand person- eller tingsskade, foranlediger bilinspektionen, at skaden  

 anmeldes til det forsikringsselskab, hvori køretøjet er ansvarsforsikret.
For  

 så vidt køretøjet har været forsynet med løse prøveskilte, jfr.  

 registreringsbekendtgørelsens § 51, sendes anmeldelsen gennem motorkontoret,  

 der attesterer, at det pågældende køretøj er omfattet af forsikringen.
 Er skaden ikke dækket af nogen forsikring, eller dækkes den ikke helt, og  

 rejser skadelidte erstatningskrav mod justitsministeriet, indsendes sagen i  

 form at uheldsrapporten med bilinspektørens bemærkning og udtalelser og  

 oplysninger, der måtte være indhentet, herunder skønnet udgift til udbedring  

 af skaden, til rigspolitichefen til afgørelse.
For så vidt skaden skønnes at overstige 1.000 kr., skal udgiften til  

 skadens udbedring snarest muligt takseres af en taksator fra det  

 forsikringsselskab, hvori køretøjet er forsikret.
Er skaden ikke dækket af  

 nogen forsikring, rettes henvendelse til rigspolitichefen, der kan udmelde en  

 taksator.
Gebyret til taksator medtages i erstatningsopgørelsen og anvises  

 taksatoren direkte af rispolitichefen.
 Erstatningskrav fra ansatte ved bilinspektionen i anledning af skade  

 opstået i forbindelse med tjenesten forelægges med bilinspektørens  

 bemærkninger ligeledes rigspolitichefen til afgørelse.
 Samtidig med fremsendelse af sagerne til rigspolitichefen sender  

 bilinspektøren genpart af samtlige sagsakter til justitsministeriet, ligesom  

 rigspolitichefen sender justitsministeriet genpart af sin afgørelse i sagen.
 Sager, hvori erstatningskravet støttes på et anbringende om, at et køretøj  

 med urette er godkendt eller nægtet godkendt, eller hvori der i øvrigt rettes  

 kritik mod bilinspektionens synsvirksomhed, indsendes sammen med  

 bilinspektørens bemærkninger og en eventuel udtalelse fra den, der har  

 undersøgt det pågældende køretøj, direkte til justitsministeriet.
 P.M.V.
 E.B.
