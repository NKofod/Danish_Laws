Fremsat den 25. marts 1999 af  

 Yvonne Herløv Andersen (CD),  

 Sonja Albrink (CD), Annie Lunde Hansen (CD),  

 Helle Degn (S), Jens Vibjerg (V),  

 Jørgen Winther (V), Frank Dahlgaard (KF),  

 Kim Behnke (FP), Flemming Kofod-Svendsen (KRF),  

 Ole M.
Nielsen (KRF),  

 Jann Sjursen (KRF) og Tove Videbæk (KRF) Forslag til folketingsbeslutning om ensartede regler for røgfri miljøer inden  

 for stat, amtskommuner og kommuner samt Hovedstadens  

 Sygehusfællesskab Folketinget opfordrer regeringen til snarest muligt at  

 fremsætte lovforslag om ændring af lov om røgfri  

 miljøer i offentlige lokaler, transportmidler og lignende.
 Med udgangspunkt i de regler, der gælder for staten,  

 foreslås det, at der skabes et ensartet regelsæt for  

 institutioner og transportmidler i såvel stat, amter som kommuner samt  

 inden for Hovedstadens Sygehusfællesskab.
 Dernæst foreslås det, at tobaksrygning fra  

 år 2001 ikke skal være tilladt på sygehuse, i dag- og  

 døgninstitutioner samt i folkeskolen og inden for  

 ungdomsuddannelserne.
Bemærkninger til forslaget I bemærkningerne til forslag til lov om  

 røgfri miljøer i offentlige lokaler, transportmidler og  

 lignende (L 113, folketingsåret 1994-95) blev det fastslået, at  

 den daværende regering ikke fandt det påkrævet, at der fra  

 centralt hold ved lov blev fastsat bestemmelser for den enkelte amtskommune  

 eller kommune.
For det kommunale område blev der dengang alene  

 lovfæstet en forpligtelse til at tage spørgsmålet op og  

 til at træffe en beslutning herom.
Kommuner og amtskommuner har da også i stor  

 udstrækning fastsat bestemmelser om røgfri miljøer inden  

 for deres ansvarsområde.
Men det er sket vilkårligt, og  

 bestemmelserne er vidt forskellige.
En række undersøgelser fra  

 1997 viser endvidere, at de fastsatte regler ikke bliver efterlevet.
Dernæst er den foreliggende viden om de skadelige  

 virkninger af tobaksrygning særdeles omfattende og veldokumenteret.
Det  

 samme gælder kendskabet til de positive effekter af rygeophør.  

 Der findes i dag ingen kendte sygdomsfremkaldende forhold, hvor det  

 realistiske forebyggelsespotentiale er større end netop ved  

 rygeophør.
Endelig viser de nyeste undersøgelser, at  

 danskernes middellevetid er stagnerende.
Se figur 1. Danmark ligger i bunden  

 af OECD-landenes liste, og globalt ligger Danmark på en 30. plads,  

 overhalet af nogle bedrestillede ulande.
Forklaringen er helt entydigt, at en  

 alt for stor gruppe danskere dør alt for tidligt af sygdomme, der i  

 væsentligt omfang er fremkaldt af tobaksrygning.
Ifølge  

 Tobaksskaderådets årsberetning 1997 koster rygning 12.000  

 danskere livet hvert år.
 Ovennævnte forhold understøtter efter  

 forslagsstillernes opfattelse helt klart, at der bør sættes ind  

 for at bryde danskernes rygemønster, herunder med ensartede og mere  

 restriktive retningslinjer i lovgivningen.
Ifølge en redegørelse, offentliggjort i  

 Ugeskrift for Læger den 16. november 1998, af cand. stat.
Knud Juel,  

 Dansk Institut for Klinisk Epidemiologi, vil 400.000 børn og unge i  

 Danmark, som nu er under 20 år, med det nuværende  

 rygemønster blive regelmæssige rygere.
Af dem vil alt andet lige  

 omkring 100.000 dø af tobaksfremkaldte sygdomme før  

 70-års-alderen og miste 20-25 leveår sammenlignet med en  

 aldrig-ryger.
Andre 100.000 vil dø af tobakkens skadevirkninger efter  

 det fyldte 70. år.
Det er derfor i høj grad relevant at sætte  

 ind med forebyggende foranstaltninger; oplysning alene gør det ikke.  

 Det er nødvendigt at følge oplysningen op med handling, blandt  

 andet gennem bedre sikring af røgfri miljøer, idet man ved, at  

 unge ikkerygere, der færdes i røgfri miljøer langt oftere  

 forbliver ikkerygere end dem, der omgås rygere.
En undersøgelse  

 blandt elever i 9. klasse fra 1988 viser, at der næsten er 20 gange  

 større chance for at begynde at ryge, hvis ens nærmeste  

 især kammerater   også ryger.
Se figur 2.
Rygning bør derfor fremover ikke være tilladt  

 på de steder inden for det offentlige, hvor børn og unge  

 færdes i hverdagen, dvs. i daginstitutioner m.v. og i  

 uddannelsesinstitutioner, hvis elever/studerende er børn og ganske  

 unge.
Det gælder navnlig folkeskolerne og institutioner inden for  

 ungdomsuddannelserne.
Endvidere bør vore hospitaler være  

 røgfri.
Det er det dårligst tænkelige signal over for  

 både patienter og pårørende, at der ryges på de  

 steder, hvor netop rygernes livstruende sygdomme bliver behandlet.
 Efter forslagsstillernes opfattelse består der  

 således  et fælles ansvar for signaleffekten i visse  

 miljøer på trods af de ønsker, man i øvrigt har om  

 at respektere den enkelte borgers frie ret til selv at bestemme og  

 vælge.  For at give en passende overgangs- eller forberedelsesperiode  

 foreslås det, at ændringerne først træder i kraft  

 år 2001.
Skriftlig fremsættelse Yvonne Herløv Andersen (CD):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om ensartede regler  

 for røgfri miljøer inden for stat, amtskommuner og kommuner  

 samt Hovedstadens Sygehusfællesskab.
(Beslutningsforslag nr.
B 107).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
Bilag Fig. 1 Middellevetiden i Danmark og fem andre lande, 1971 - 96 Kilde: OECD Health Data, 1998, som optrykt i Danskernes  

 dødelighed i 1990´erne, 1. delrapport fra Middellevetidsudvalget,  

 1998.
Fig. 2 Rygeprocenter blandt elever i  9. klasse:
Ingen, der ryger derhjemme To eller flere, der ryger hjemme Bedste ven/veninde ryger ikke 4% 14% Bedste ven/veninde ryger 56% 76% Usorteret ryger 16-18% af eleverne i disse klasser Fra en dansk undersøgelse af Bjørn Holstein blandt elever i  

 9. klasse, 1988.
