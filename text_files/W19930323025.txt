 Et medlem var udeblevet fra et idømt og påbegyndt fængselsophold.
 Under udeblivelsen modtog medlemmet dagpenge og startede i  

 arbejdstilbud (ATB).
 Direktoratet fandt, at medlemmet ikke kunne anses for at stå til  

 rådighed under udeblivelsen, jf. arbejdsløshedsforsikringslovens § 62, stk.  

 1, nr. 5, og at det ikke gjorde nogen forskel, at medlemmet rent faktisk  

 havde fået ansættelse i et ATB, idet han havde opnået dette ved  

 tilsidesættelse af oplysningspligten.
 Arbejdsløshedskassen fandt, at medlemmet havde været til rådighed for  

 arbejdsmarkedet, fordi han har været tilmeldt Arbejdsformidlingen og været  

 aktivt arbejdssøgende, ligesom han havde bevist at kunne overtage konkret  

 arbejde ved at påbegynde et ATB.
 Ankenævnet fandt, at medlemmet ikke kunne anses for at have stået til  

 rådighed for arbejdsmarkedet under udeblivelsen fra den fastsatte afsoning af  

 en fængselsdom, jf. § 62, stk. 1, nr. 3, sammenholdt med nr. 5, i  

 arbejdsløshedsforsikringsloven.
 Direktoratet for Arbejdsløshedsforsikringen anmodede en  

 arbejdsløshedskasse om at oplyse, om der var udbetalt dagpenge med urette til  

 et medlem, som, direktoratet havde erfaret gennem pressen, havde været i  

 arbejdstilbud efter udeblivelse fra et fængselsophold, fordi et arbejdstilbud  

 forudsætter en forudgående ledighedsperiode.
 Kassen oplyste herefter, at medlemmet i perioden fra uge 18 til uge 35 i  

 1990 under udeblivelsen fra fængslet havde fået udbetalt 43.632 kr., og at  

 medlemmet ikke havde oplyst om de faktiske forhold på ledighedserklæringen og  

 dagpengekortene.
 Kassen fandt, at medlemmet havde været til rådighed for arbejdsmarkedet,  

 fordi han havde været tilmeldt Arbejdsformidlingen og været aktivt  

 arbejdssøgende, ligesom han havde bevist at kunne overtage konkret arbejde  

 ved at påbegynde et arbejdstilbud.
 Kassen fandt også, at medlemmet havde opfyldt sin oplysningspligt, og at  

 dagpengene derfor var korrekt udbetalt, idet forholdet ikke var omfattet af §  

 62, stk. 1, nr. 1), 3) og 5), i arbejdsløshedsforsikringsloven.
Medlemmet anførte, at han havde gjort sig umage med at udfylde  

 dagpengekortene rigtigt, og at der ikke stod noget om, hvad en »undvegen  

 straffefange« skulle oplyse, men alene om sygdom, ferie og arbejde.
Han  

 mente derfor ikke at have gjort noget forkert.
 Direktoratet for Arbejdsløshedsforsikringen meddelte, at medlemmet ikke  

 kunne anses for at stå til rådighed for arbejdsmarkedet i forbindelse med  

 udeblivelsen fra fængselsopholdet, fordi medlemmet var ude af stand til at  

 stille sin arbejdskraft til rådighed for en længere periode, idet han straks  

 ville være blevet genindsat, når hans opholdssted var blevet kendt for  

 myndighederne.
 Direktoratet fandt heller ikke, at medlemmet ville have opnået konkret  

 beskæftigelse, hvis han havde oplyst til arbejdsgiveren, at han var  

 udeblevet, og at det ikke gjorde nogen forskel, at medlemmet påbegyndte et  

 arbejdstilbud, idet overtagelsen af dette arbejde blev opnået ved at undlade  

 at oplyse om udeblivelsen over for arbejdsformidlingen og arbejdsgiveren.
 Direktoratet fandt endvidere, at medlemmet skulle tilbagebetale  

 dagpengene, som var modtaget med urette i forbindelse med udeblivelsen, kr.  

 43.632, samt slettes som medlem af kassen for svig, idet det måtte have stået  

 medlemmet klart, at han ikke kunne stå til rådighed og modtage dagpenge  

 samtidig med udeblivelsen fra et påbegyndt fængselsophold.
 Kassen anførte, at medlemmet på intet tidspunkt umiddelbart havde været  

 forhindret i at kunne overtage arbejde, hvorfor det fortsat var kassens  

 opfattelse, at medlemmet havde stået til rådighed, som loven foreskrev.
 Direktoratet fandt ikke grundlag for at ændre afgørelsen, men tilføjede  

 vedrørende medlemmets (manglende) rådighed, at medlemmet straks blev anholdt,  

 da politiet fik kendskab til hans adresse og derved fik afbrudt  

 arbejdstilbuddet.
 Ankenævnet tiltrådte Direktoratet for Arbejdsløshedsforsikringens  

 afgørelse, hvorefter medlemmet ikke kunne anses for at have stået til  

 rådighed for arbejdsmarkedet under udeblivelsen fra den fastsatte afsoning af  

 en fængselsdom, jf. arbejdsløshedsforsikringslovens § 62, stk. 1, nr. 3),  

 sammenholdt med nr. 5).
