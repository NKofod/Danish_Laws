Nr BSF 20 Forslag til folketingsbeslutning om offentlighed omkring lobbyvirksomhed i  

 EU Fremsat af Keld Albrechtsen (EL) Frank Aaen (EL) den 10. oktober 1996 Folketinget opfordrer regeringen til i EU at fremsætte forslag om indførelse af offentlighed omkring lobbyvirksomhed i EU, således at Europa-Kommissionen med korte mellemrum skal offentliggøre en liste over de møder, der har fundet sted med lobbyister - med oplysning om lobbyisternes navne og de organisationer, de repræsenterer.
Bemærkninger til forslaget Ifølge Jyllands-Posten den 25. september 1996 giver lobbyvirksomheden i EU  

 arbejde til tusindvis af mennesker i Bruxelles, idet mindst 3.000  

 interessegrupper af forskellig slags har adresse i Bruxelles og tilsammen  

 beskæftiger 10.000 mennesker.
Herudover påpeger artiklen, at mere end 200  

 enkeltfirmaer og over 100 konsulenter (management og public relations) har  

 kontor i Bruxelles.
Disse repræsenterer enkeltklienters interesser over for  

 EU.
Denne jungle af kommercielle og organisationsmæssige lobbyaktiviteter,  

 hvis hovedopgave er at påvirke EU's embedsmænd og beslutningstagere ud fra  

 specifikke branchemæssige og interessemæssige områder, betyder utvivlsomt, at  

 især storindustrielle kræfter får mulighed for direkte eller indirekte at  

 sætte dagsordenen for sager af vidtrækkende konsekvenser.
 Lobbyvirksomhed er en accepteret og »anerkendt«  

 forretningsmetode i EU - dog er den tilsyneladende ved at tage overhånd i en  

 sådan grad, at selv Europa-Kommissionen og dertil Europa-Parlamentet  

 overvejer at indføre disse kontrolforanstaltninger - bl.a. med adgangskort og  

 registrering af henvendelser.
Lobbyismens formål er at øve indflydelse - for eksempel ved direkte  

 kontakt til Europa-Kommissionens mange komiteer.
I de lovforberedende  

 komiteer, som Europa-Kommissionen selv nedsætter (rådgivende/ekspertudvalg  

 m.v.), er der stor risiko for, at et medlem i en given komite kan have stærk  

 tilknytning til en speciel industrigren.
For pengestærke og indflydelsesrige  

 interesser er dette en kynisk forretningsmæssig fordel - for åbenheden og  

 demokratiet derimod en alvorlig svækkelse.
Et eksempel på dette er EU's  

 fjerde rammeprogram for forskning og teknologisk udvikling, hvor Kommissionen  

 nedsatte og bestemte temaerne i en række såkaldte task forces, herunder biler  

 og fly, samt alene bestemte, hvem der skulle være medlem af disse.
I  

 bevillingsforslaget til forskningsprogrammet blev den industrirettede  

 forskning højt prioriteret - Kommissionen foreslog en tillægsbevilling på 700  

 mio. ecu til disse task forces - utvivlsomt et resultet af et intenst  

 lobbyarbejde, hvor det bl.a. er kommet frem, at Mercedes-Benz og  

 Fiat-koncernen var involveret.
 Danmark må derfor forlange, at Europa-Kommissionen offentliggør alle de  

 møder, der finder sted med lobbyister, med angivelse af såvel de interesser,  

 lobbyisterne repræsenterer, som lobbyisternes navne.
Skriftlig fremsættelse Keld Albrechtsen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om offentlighed omkring  

 lobbyvirksomhed i EU.
(Beslutningsforslag nr.
B 20).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
