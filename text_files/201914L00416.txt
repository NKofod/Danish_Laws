Betænkning afgivet af Beskæftigelsesudvalget den 20. januar 2020 Betænkning over Forslag til lov om ændring af lov om arbejdsløshedsforsikring m.v.
(Afskaffelse af opholdskrav for ret til dagpenge m.v.) [af beskæftigelsesministeren (Peter Hummelgaard)]:
1. Ændringsforslag Beskæftigelsesministeren har stillet 1 ændringsforslag til lovforslaget.
2. Dispensation fra Folketingets forretningsorden Udvalget indstiller, at der dispenseres fra bestemmelsen i Folketingets forretningsordens § 8 a, stk. 2, om, at der skal gå 2 dage fra offentliggørelsen af betænkningen, til lovforslaget kommer til 2. behandling.
3. Indstillinger Et flertal i udvalget (S, RV, SF, EL og ALT) indstiller lovforslaget til vedtagelse med det stillede ændringsforslag.
Et mindretal i udvalget (V, DF, KF, NB og LA) indstiller lovforslaget til forkastelse ved 3. behandling.
Mindretallet vil stemme imod det stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
4. Politiske bemærkninger Venstre Venstres medlemmer af udvalget bakker ikke op om lovforslaget.
V mener i stedet, at det er et sundt princip, at man skal have bidraget til det danske samfund, før man kan få danske dagpenge.
Det er det ikke mindst, i lyset af at næsten halvdelen af udgifterne til dagpengesystemet er betalt af skatteborgerne.
Da V sidst havde regeringsansvaret, stod vi i spidsen for at indføre et opholdskrav for ret til dagpenge.
Det betød, at man skal have en fast tilknytning til det danske samfund, og man skal have bidraget, før man kan få dagpenge.
Det var et opholdskrav, der var rettet mod at ramme udenlandske statsborgere, så de ikke kunne komme til Danmark og hurtigt hæve danske dagpenge.
Forventningen var, at mere end 80 pct. af dem, der ville blive berørt af opholdskravet, ville være tredjelandsborgere.
Det opholdskrav ruller den socialdemokratiske regering nu desværre tilbage.
Og det gør de på trods af, at Socialdemokratiet før folketingsvalget i 2019 sagde, at de var klar til at drøfte udbredelsen af optjeningsprincipper for ydelser.
I stedet afskaffer den socialdemokratiske regering nu et optjeningsprincip.
Dansk Folkeparti Dansk Folkepartis medlemmer af udvalget kan ikke støtte lovforslaget.
DF mener, at lovforslaget er et angreb på den danske velfærdsmodel og er med til at gøre det mere attraktivt for borgere og indvandrere/asylansøgere fra tredjelande at søge til Danmark.
DF støtter optjeningsprincippet om, at man skal have været 7 ud af de seneste 12 år i Danmark for at få ret til dagpenge.
5. Ændringsforslag med bemærkninger Ændringsforslag Til § 3 Af beskæftigelsesministeren, tiltrådt af et flertal (S, RV, SF, EL og ALT):
 1) I stk. 3 indsættes efter »nr. 1«: »og 2«.
[Fravigelse af alderskravet ved genoprettelse af medlemskab af en a-kasse] Bemærkninger Til nr. 1 Det følger af § 41, stk. 1, nr. 2, i lov om arbejdsløshedsforsikring m.v., at det er et krav for optagelse i en arbejdsløshedskasse, at medlemmet skal være mellem 18 år og 2 år under folkepensionsalderen.
 Der er i lovforslaget ikke fastsat regler om at fravige dette alderskrav ved genopretning af medlemskabet efter lovforslagets § 3.
Det betyder, at alderskravet vil skulle være opfyldt på det tidspunkt, hvor genopretning af medlemskabet har virkning.
Hvis et medlem f.eks. er meldt ud af en arbejdsløshedskasse med virkning fra den 1. maj 2019, er det således på dette tidspunkt, at alderskravet skal være opfyldt, selv om den pågældende på tidspunktet for genoprettelsen ikke længere opfylder alderskravet om at være 2 år under folkepensionsalderen.
 Hvis medlemskabet ikke var ophørt, ville personen kunne have ret til dagpenge, når ophævelsen af opholdskravet ville træde i kraft, forudsat at pågældende i øvrigt ville opfylde betingelserne for ret til dagpenge.
 Det foreslås derfor, at overgangsordningen udvides, således at alderskravet i lovens § 41, stk. 1, nr. 2, ikke finder anvendelse for personer, omfattet af overgangsordningen i lovforslagets § 3. Teknisk foreslås ændringen gennemført, ved at den allerede foreslåede fravigelse for krav om bopæl og ophold her i riget efter lovens § 41, stk. 1, nr. 1, udvides til også at omfatte lovens § 41, stk. 1, nr. 2 (alderskravet).
 Det foreslåede ændringsforslag vurderes at vedrøre ganske få personer, og de økonomiske konsekvenser heraf vurderes at være omfattet af de beregnede økonomiske konsekvenser.
6. Udvalgsarbejdet Lovforslaget blev fremsat den 17. december 2019 og var til 1. behandling den 7. januar 2020. Lovforslaget blev efter 1. behandling henvist til behandling i Beskæftigelsesudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og beskæftigelsesministeren sendte den 4. december 2019 dette udkast til udvalget, jf.
BEU alm. del  80. Den 20. december 2020 sendte beskæftigelsesministeren høringssvarene og et høringsnotat til udvalget.
Bilag Under udvalgsarbejdet er der omdelt 7 bilag på lovforslaget.
Skriftlige henvendelser Udvalget har under udvalgsarbejdet modtaget en skriftlige henvendelser om lovforslaget.
Samråd Udvalget har under udvalgsarbejdet stillet 3 spørgsmål til beskæftigelsesministeren til mundtlig besvarelse, som ministeren har besvaret i et åbent samråd den 14. januar 2020. Ministeren har efterfølgende sendt udvalget det talepapir, der dannede grundlag for ministerens mundtlige besvarelse af spørgsmålet.
Spørgsmål Udvalget har under udvalgsarbejdet stillet 12 spørgsmål til beskæftigelsesministeren til skriftlig besvarelse, som ministeren har besvaret.
Bjørn Brandenborg (S) Bjarne Laustsen (S) Jan Johansen (S) Dorthe Hindborg (S) Jeppe Bruus (S) Kasper Sand Kjær (S) fmd.
Leif Lahn Jensen (S) Lennart Damsbo-Andersen (S) Samira Nawa (RV) Kathrine Olldag (RV) Karsten Hønge (SF) Halime Oguz (SF) Jette Gottlieb (EL) Victoria Velasquez (EL) Christian Juhl (EL) Torsten Gejl (ALT) Hans Andersen (V) Anne Honoré Østergaard (V) Carsten Kissmeyer (V) Morten Dahlin (V) nfmd.
Anni Matthiesen (V) Ulla Tørnæs (V) Bent Bøgsted (DF) Jens Henrik Thulesen Dahl (DF) Dennis Flydtkjær (DF) Naser Khader (KF) Birgitte Bergman (KF) Lars Boje Mathiesen (NB) Alex Vanopslagh (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
