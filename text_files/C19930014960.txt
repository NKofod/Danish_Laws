Til samtlige kommunalbestyrelser og De Sociale Ankenævn Vejledning om forholdet mellem boligsøgendes husstandsindkomst og  

 boligafgift ved kommunal godkendelse af overdragelse af almennyttige  

 boligselskabers boliger.
 Bygge- og Boligstyrelsen udsender i nær fremtid vejledning om udlejning af  

 almennyttige boliger efter de ændrede regler i boligbyggeriloven og Bygge- og  

 Boligstyrelsens bekendtgørelse nr. 158 af 5. marts 1992 om udlejning af  

 almennyttige boligselskabers boliger, der trådte i kraft den 1.4.1992.
 Styrelsen er blevet bekendt med, at reglerne i § 19, stk. 2 i ovennævnte  

 bekendtgørelse administreres forskelligt i kommunerne, og man har derfor  

 fundet det rigtigst allerede nu at udsende meddelelse om, hvorledes  

 godkendelsesordningen skal administreres.
 I henhold til bekendtgørelse nr. 158 af 5. marts 1992 om udlejning af  

 almennyttige boligselskabers boliger § 19 kan kommunalbestyrelsen beslutte,  

 at selskabets udlejning af ledige lejligheder i hvert enkelt tilfælde  

 forudgående skal godkendes.
 Kommunalbestyrelsen kan afvise udlejning til boligsøgende med  

 husstandsindkomster af en sådan størrelse, at der vil være et åbenbart  

 misforhold mellem husstandsindkomst og boligafgift, jf. § 19, stk. 2.
 Det skal understreges, at afvisning af boligsøgende under henvisning til  

 indkomstforholdene kun kan ske efter en konkret vurdering af den enkelte  

 boligsøgendes økonomiske og personlige forhold, jf. ligeledes § 19, stk. 2.  

 Kommunalbestyrelsen kan således ikke følge en praksis, hvorefter den  

 boligsøgende afvises, såfremt husstandsindkomsten ikke er et vist antal gange  

 større end boligafgiften, men skal i hvert enkelt tilfælde (eventuelt i  

 samarbejde med den boligsøgende) opstille et realistisk budget for husstanden  

 efter indflytning i den ansøgte lejlighed.
 Regelsættet i udlejningsbekendtgørelsens § 19, stk. 2 om betingelserne for  

 at kommunalbestyrelsen kan afvise udlejning til boligsøgende må efter Bygge-  

 og Boligstyrelsens opfattelse ses i sammenhæng med betingelserne for at  

 kommunalbestyrelsen kan afslå at yde boligstøtte efter lov om individuel  

 boligstøtte § 15.
 Såfremt kommunalbestyrelsen ikke kan afslå at yde støtte til den  

 boligsøgende efter lov om individuel boligstøtte, vil der, efter Bygge- og  

 Boligstyrelsens opfattelse, heller ikke være grundlag for, at  

 kommunalbestyrelsen kan afslå at godkende den boligsøgende til indflytning i  

 den ansøgte bolig med den begrundelse, at husstandsindkomsten er for lav i  

 forhold til boligafgiften.
 Ved kommunalbestyrelsens bedømmelse af, om der er et åbenbart misforhold  

 mellem ansøgerens husstandsindkomst og boligafgift, er Bygge- og  

 Boligstyrelsen af den opfattelse, at kommunalbestyrelsen skal lægge den  

 husstandsindkomst til grund, der benyttes ved boligstøtteberegningen i  

 henhold til lov om individuel boligstøtte § 8.
 Bygge- og Boligstyrelsen er af den opfattelse, at der ved opgørelse af  

 husstandsindkomsten efter boligstøttelovens § 8, stk. 7, til brug for en  

 vurdering af husstandsindkomsten i tilfælde, hvor ansøgeren modtager  

 kontanthjælp efter bistandslovens kapitel 9, må medregnes den aktuelle  

 kontanthjælp inkl. det boligtillæg, ansøgeren efter bistandslovens § 37, stk.  

 3 vil være berettiget til i den bolig, hvortil boligstøtte søges, herunder  

 det eventuelt reducerede tillæg efter bestemmelsens 6. punktum.
Med hensyn til børn kan det oplyses, at der efter lov om individuel  

 boligstøtte fratrækkes et beløb for børn i den beregnede husstandsindkomst  

 for at kompensere husstande med børn for den tilhørende økonomiske  

 belastning, ligesom børnefamilieydelser m.v. af samme grund ikke medregnes i  

 husstandsindkomsten.
Disse beløb bør derimod indgå i den samlede konkrete  

 vurdering af de faktiske økonomiske forhold, jf. nærmere nedenfor.
 Efter § 15 i lov om individuel boligstøtte har kommunalbestyrelsen  

 endvidere pligt til at foretage en nærmere undersøgelse af forholdene,  

 herunder en samlet vurdering af husstandsmedlemmernes økonomiske og  

 personlige forhold, når:
Det bemærkes, at en afgørelse efter § 15, 1. pkt. hviler på to hinanden  

 følgende opgørelser: Først foretages en almindelig opgørelse af  

 husstandsindkomsten efter reglerne herfor i § 8 i lov om individuel  

 boligstøtte.
Denne sammenlignes da med den aktuelle leje.
Udgør lejen mindre  

 end halvdelen af husstandsindkomsten vil der ikke kunne meddeles afslag på at  

 yde boligstøtte under henvisning til, at huslejen er for høj i forhold til  

 husstandsindkomsten.
Udgør lejen mere end halvdelen af husstandsindkomsten  

 foretages den nærmere undersøgelse af forholdene, hvori indgår en samlet  

 vurdering af husstandsmedlemmernes økonomiske og personlige forhold.
På  

 baggrund af denne undersøgelse tager kommunalbestyrelsen stilling til, om der  

 kan ydes boligstøtte.
På samme måde må afgørelsen efter  

 udlejningsbekendtgørelsens § 19, stk. 2 træffes efter to på hinanden følgende  

 opgørelser.
Ved den konkrete vurdering af den boligsøgendes økonomiske og personlige  

 forhold bør der, efter Bygge- og Boligstyrelsens opfattelse, tages hensyn til  

 alle forhold, der har indflydelse på husstandens samlede økonomiske  

 situation, herunder også forhold som kan påvirke den fremtidige  

 husstandsindkomst indenfor en overskuelig fremtid.
Som grundlag for  

 vurderingen kan kommunalbestyrelsen f.eks. tage udgangspunkt i et budget,  

 opstillet på grundlag af boligtagerens oplysninger om sin økonomi.
Der kan  

 herved foretages en opgørelse over, hvilket beløb den boligsøgende husstand  

 rent faktisk vil have til disposition, når alle udgifter og indtægter er  

 medregnet.
 I et sådant budget må naturligvis indgå de sociale ydelser, som ansøgeren  

 er berettiget til, herunder eventuel forhøjet kontanthjælp som følge af en  

 højere leje, offentlige børnetilskud og forskudsvis udbetaling af  

 børnebidrag, ligesom der ikke skal fratrækkes et beløb for børn.
Den konkrete vurdering, som kommunalbestyrelsen skal foretage, er en  

 vurdering af den boligsøgendes økonomiske og personlige forhold.
Bygge- og  

 Boligstyrelsen er af den opfattelse, at de personlige forhold, der kan  

 inddrages i vurderingen efter boligstøttelovens § 15, når der er tale om en  

 meget høj husleje i forhold til husstandsindkomsten, ligeledes kan inddrages  

 i den konkrete vurdering efter bekendtgørelsens § 19, stk. 2. Disse  

 personlige forhold kan bl.a. være:
 - Den boligsøgendes aktuelle beskæftigelsessituation, sammenholdt med  

 eventuelle forventede ændringer heri inden for en overskuelig fremtid.
 - Forventede ændringer i den boligsøgendes økonomiske situation iøvrigt.  

 Er der f.eks. væsentlige gældsforpligtelser, bør den skønnede  

 afviklingsperiode indgå i vurderingen.
- Den boligsøgendes nuværende boligsituation, f.eks. hvorvidt det skønnes,  

 at den boligsøgendes aktuelle bolig er passende med hensyn til størrelse og  

 standard.
Omvendt kan der også være grund til at tage hensyn til den ansøgte  

 boligs beliggenhed og adgangsforhold for at tilgodese særlige behov, f.eks.  

 hvis et medlem af husstanden er handicappet.
- Den boligsøgendes nuværende boligudgift sammenlignet med boligudgiften  

 for den ansøgte bolig.
Uanset, at der kan være tale om en høj husleje i den  

 ansøgte bolig i forhold til den boligsøgendes husstandsindkomst, bør der  

 tages hensyn til, om et boligskifte kan medføre en ikke uvæsentlig forbedring  

 af den boligsøgendes økonomiske situation.
Der kan dog ses bort herfra,  

 såfremt den pågældendes nuværende boligudgift skønnes fastsat af hensyn  

 hertil eller iøvrigt skønnes urimeligt høj.
 Det skal bemærkes, at godkendelsesordningen ikke kan anvendes til at  

 afvise boligsøgende med den begrundelse, at de bor i en anden kommune.
 Det skal endvidere på baggrund af den megen omtale i pressen bemærkes, at  

 godkendelsesordningen ligeledes ikke kan anvendes til at afvise særlige  

 befolkningsgrupper, men at alle boligsøgende skal behandles på lige fod.
 Bygge- og Boligstyrelsen skal henlede opmærksomheden på, at der træder  

 ændrede reguleringsbestemmelser i kraft den 1. januar 1994, idet  

 husstandsindkomsten herefter skal opgøres efter de bestemmelser, der anvendes  

 til beregning af indkomstskat efter personskattelovens § 7. Betydningen af de  

 ændrede bestemmelser, herunder for hvordan kontanthjælp skal medregnes i  

 husstandsindkomsten, vil blive nærmere beskrevet i vejledning om udlejning af  

 almennyttige boliger, der udsendes i nær fremtid.
