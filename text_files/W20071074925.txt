Klager over en fysioterapeuts ukorrekte behandling Det var nævnets opfattelse, at fysioterapeuten den 1. november 2005 effektuerede manipulationsbehandlingen, således at patienten efterfølgende fik bivirkninger i form af udstrålende smerter til benet og svækkede reflekser, som det er beskrevet i skadestuerapporten.
Det er endvidere nævnets opfattelse, at det er en skærpende omstændighed, at fysioterapeuten den 1. november 2005 anvendte et nyt behandlingsgreb, som ikke tidligere var afprøvet på patienten.
 Nævnet kunne oplyse, at smerter til benet og svækkede reflekser kan være tegn på, at nerven til benet (nerveroden) har været udsat for en uhensigtsmæssig belastning i forbindelse med manipulationsbehandlingen.
 Nævnet fandt ud fra ovenstående, at fysioterapeuten handlede under normen for almindelig anerkendt faglig standard ved sin behandling af patienten den 1. november 2005.
